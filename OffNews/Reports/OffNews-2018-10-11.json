{"url": "https://offnews.bg/temida/imaniari-ot-aferata-za-2-miliona-evro-tvardiat-che-zlatnoto-sakrovish-689795.html", "text": "Тази вечер Специализираният наказателен съд остави за постоянно в ареста четиримата задържани при опит за продажба на Те са обвинени за участие в организирана престъпна група и незаконна продажба на културни ценности. Сред арестуваните е и служителят на ДАНС Недко Добчев.По-рано днес от пресцентъра на МВР съобщиха, че \"иззетите предмети – златен венец, гривни, пръстени, торква, огърлие, са с изключително висока стойност не само в парично, но и в културно-историческо измерение.\"Според заместник-директора на Националния археологичен музей на БАН Христо Попов само златният венец – над 400 г, е на стойност 2 милиона евро.До момента няма основания за съмнения в автентичността на предметите, които са с изключително високо културно-историческо значение, датирани към втората половина на IV в пр. н. е., твърдят от пресцентъра на МВР.В съдебната зала тази вечер иманярите Димитър Андинов и Петър Влаев обаче обявиха златото за имитация: венецът бил изработен от Влаев - от сребро и злато, и състарен с киселина, съобщава БНР.В тридневен срок днешното решение на Специализирания наказателен съд може да бъде обжалвано пред втората инстанция.", "date": "2018.10.11", "title": "Иманяри от аферата за 2 милиона евро твърдят, че златното съкровище е фалшиво"}
{"url": "https://offnews.bg/ikonomika/shefat-na-mlechni-produkti-trakia-za-dostavkite-na-mliako-problemat-689747.html", "text": ", шефът на млекопреработвателното дружество \"Млечни продукти Тракия\" Владислав Михайлов отрече фирмата да е спечелила повече обекти за сметка на дребните и средни търговци.Според него проблемът, който се е разразил, е защото печалбата от доставките по училищата и градините отива при производителя, а не при търговеца.Михайлов посочи, че според Европейския регламент за производство на млечни продукти и хранителна безопасност, производителят трябва да гарантира безопасността на млякото, което децата консумират.Владислав Михайлов категорично отрече да е съветник на министъра на земеделието Румен Порожанов.На въпроса защо фирмата \"Млечни продукти Тракия\" не е вписана, че притежава патенти за стандарта БДС в регистъра на географските означения, Михайлов отговори, че дружеството притежава необходимите сертификати:Както OFFNews разкри в поредица от разследвания, промените в Наредбата за условията и реда за прилагане на схемите за предоставяне на плодове и млечни продукти в учебните заведения – „Училищен плод“ и „Училищно мляко“, повишиха драстично печалбата на няколко големи млекопреработвателни фирми.\"Млечни продукти Тракия\" увеличава доставките си в сравнение с предходната година с 378% - от 125 учебни заведения на 922. ЕТ \"Зоров 91\" ще снабдява с мляко 385 обекта, което е с 494% повече. Първенец обаче е мандрата \"ЧЕХ\", която отбелязва 9660% ръст в броя на училищата и детските градини, които ще зарежда с млечни продукти - от 5 на 483 учебни заведения.Появиха се също съмнения, че някои от мандрите злоупотребяват със стандарта БДС. Справка на OFFNews в регистъра на географските означения показа, че \"Млечни продукти Тракия\" нямат БДС патент на нито един продукт, включен в схемата \"Училищно мляко\" - кисело мляко, бяло саламурено сирене и кашкавал.Според регистъра пък фирмата ЕТ \"Зоров 91\" не произвежда кашкавал по БДС.", "date": "2018.10.11", "title": "Шефът на 'Млечни продукти Тракия' за доставките на мляко: Проблемът е, че печалбата не отива при търговеца"}
{"url": "https://offnews.bg/112/hvanaha-inspektor-ot-babh-imal-tciala-plantatcia-s-marihuana-689760.html", "text": "Криминалисти от Областната дирекция на МВР-Шумен разкриха плантация за канабис в дома на инспектор от Българската агенция за безопасност на храните (БАБХ), съобщи радио \"Дарик\".В кв. „Дивдядово“ са открити 80 кг стебла и листа марихуана в процес на сушене. Намерено е също и количество суха маса.Старши комисар Ялчън Расим обясни, че до разкриването на престъплението се стигнало след като бил получен сигнал, че в къщата се отглежда канабис.Работата по случая започнала преди около 15 дни. Получен бил сигнал, че в къща в кв. „Дивдядово“ на град Шумен, собственост на 32-годишния мъж, който е ветеринарен лекар и инспектор в Българската агенция за безопасност на храните (БАБХ), се отглежда марихуана.Криминалисти установили ползвателя на имота и превозното средство, с което се придвижва. След като попаднал в полезрението им, допълнително било съобщено, че мъжът шофира след употреба на алкохол и наркотични вещества.Още в деня, в който била получена информацията, била създадена организация за проверка на сигнала. На 9 октомври около 18:40 часа на ул.“Генчо Панайотов“ в Шумен полицейски екип спрял за проверка водач на лек автомобил Нисан „Терано“ с шуменска регистрация. Бил във видимо неадекватно състояние. Бил тестван с дрегер за шофиране след употреба на алкохол. Показанията отчели 0,2 промила в издишания въздух. Извършена му била проверка с дръг тест, който отчел положителна на канабис проба. Заради острия мирис на марихуана било извършено претърсване в лекия автомобил, а след това и в жилище на ул.“Генчо Панайотов“ в Шумен.В къщата криминалисти намерили голямо количество стръкове, които при направения полеви наркотест реагирали на канабис. Претърсването продължило на следващия ден. Във всички помещения в имота били открити растения, поставени за сушене с височина между метър и метър и половина. Иззети са 298 отрязани растения, както и 9 полиетиленови чували със суха листна тревна маса. Работата по документиране на престъплението продължила под надзор на прокурор от Районна прокуратура – Шумен.Мъжът разказал също, че е засадил и отглежда за собствена употреба марихуана в гориста местност край преславско село Янково.Там, на парцел от около 500 кв.м. имало засадени 51 растения с различна височина и листна корона. 18 от тях били с изрязана листна маса и съцветия. За растежа на канабисовите растения грижи полагал лично К.К., който ги поливал и торил периодично. Някои от тях достигнали височина 3.90 метра, а другите били между 1,70 и 2,50 метра. Растенията били иззети.", "date": "2018.10.11", "title": "Хванаха инспектор от БАБХ, имал цяла плантация с марихуана"}
{"url": "https://offnews.bg/futbol/ofitcialno-tcska-si-varna-emblemata-689763.html", "text": "Фирмата \"Ред Енимълс\" плати 8-те милиона лева за имуществото на старото дружество. Информацията за това беше разпространена от официалния сайт на ЦСКА Най-ценното от активите е емблемата на клуба. Остават въпросителни за спорни парцели край морето, които също представляваха ценен актив, но въпреки това дадената дума да се плати е била спазена от ръководството минути преди изтичането на крайния срок.Ето какво написаха от ЦСКА в официалния си сайт:Армейци,ЦСКА е велик клуб и ще остане такъв за поколения напред. Клуб, който се бори честно на зеления терен и отстоява своето достойнство. В последните години получихме много некоректни удари отвсякъде. Сега отново сме свидетели как законите на страната се погазват.Свидетели сме как незаконно един недвижим имот е вкаран без никакво правно основание в активите на фалиралото дружество.Свидетели сме на явна измама от страна на синдик Дора Милева и съпричастно нежелание и пасивност на съдия Мария Райнкинска да реагира адекватно и коригира тази несправедливост.Въпреки всички тези обстоятелства, ние заявяваме официално:ЦСКА върна своята емблема! Сумата е платена, поетият ангажимент е изпълнен, дадената дума е спазена!ЦСКА е над всичко, нека заедно го върнем там, където заслужава!", "date": "2018.10.11", "title": "Официално: ЦСКА си върна емблемата!"}
{"url": "https://offnews.bg/zdrave/71-ot-balgarite-stigat-do-ochen-lekar-samo-pri-problem-689771.html", "text": "71% от българите на възраст между 20 и 45 г. посещават очен лекар само при проблем, сочат резултати от представено изследване на \"Маркет линкс\" от юли 2018 г. за грижите, които полагаме за очите си в Световния ден на зрението.18% от населението в активна възраст у нас посещава офталмолог веднъж годишно, а 5% твърдят, че изобщо не стигат до специализирания кабинет.\"Подобна е статистиката за грижите за зрението и в световен мащаб и видимо, България не прави изключение от практиката”, обясни д-р Иво Боршуков, офталмолог, член на Европейската и Американската академия по офталмология.Около  1/3 от анкетираните предпазват очите си с качествени слънчеви очила със защитни филтри. Един на четирима ползва очила за работа с компютър или диоптрични очила с филтри за защита от екранни лъчения. 9% накапват изкуствени сълзи.Всеки пети българин прекарва между 4 и 6 часа пред телефон или компютър, а всеки четвърти българин прекарва поне по 2 часа дневно. Най-дълго се застояваме пред дигиталните устройства в почивните дни. 37% посвещават 4 часа от времето си през уикенда в тази дейност, а 27% - около 8 часа.В същото време, д-р Боршуков е категоричен, че \"човек не е устроен да прекарва толкова време пред екрана\".Той препоръчва на всеки 15 минути човек да отмества погледа от монитора, а на всеки час да стане и да се разтъпче.Няма категорични доказателства, че синия екран е вреден, но последните американски проучвания сочат, че повече от 2 часа на ден пред монитора не са препоръчителни за децата. \"В съвременния свят не можем да избегнем електронните устройства, но децата трябва да се научат как да работят с тях по правилния начин”, допълни д-р Боршуков.Почти една трета от анкетираните (29%) споделят, че имат проблеми със зрението, като най-честите оплаквания са свързани с късогледство (56%), астигматизъм (41%) и далекогледство (21%), познати като грешки в оптиката на окото.27% са търсили информация за възможността за премахване на диоптрите чрез лазерна корекция, а 78% са чували за този метод.Според доц. Андрей Андреев, зам.-председател на Съюза на очните лекари в България най-съвременният, усъвършенстван и безопасен начин за лазерна корекция на зрението е технологията SmartSurf.", "date": "2018.10.11", "title": "71% от българите стигат до очен лекар само при проблем"}
{"url": "https://offnews.bg/112/sluzhitel-na-dans-koordiniral-sdelka-s-tcennosti-za-2-mln-evro-689757.html", "text": "Задържаният служител на ДАНС, за който беше съобщено вчера, е координирал сделки с културни ценности. Последната разбита от властите сделка била за 2 млн. евро.„Подозирам, че доста по-голяма е тяхната археологическа стойност. Радвам се, че колегите от ГДБОП са придобили тази информация. Сделката е била в Симеоновград“, каза на брифинг зам. главния прокурор Иван Гешев. Той уточни, че сделката за 2 млн. евро е била само за златния венец. „Имам съмнения, че това е всичко, с което разполага лицето. Спазени са всички изисквания на законодателството. Правени са опити за продажбата му в Турция. Имало е предишни опити за продажба извън България“, допълни той.От пресконференцията не стана ясно от къде е добито съкровището. Пред журналистите бяха показани две гривни, торква и златен венец. Венецът е над 400 грама, близо килограм е торквата, а двете гривни са около 250 грама.Наблюдаващият прокурор по случая Сийка Милева каза, че трима от обвиняемите по случая са били осъждани. \"Съществуват свидетелски показания, в които именно човекът, който предлага тази движима културна ценност не е желаел да общува с българи“, коментира Милева.Задържаният агент на ДАНС е от Териториална дирекция на Агенцията и работи в нея от 2008 г.В хода на акцията са задържани 7 души, като обвинения са повдигнати на четирима.„В края на юли получихме оперативна информация. За кратко време - за тези няколко месеца, колегите от сектор „Културно-исторически ценности“ успяха да развият изключително добре информацията и да направят така, че чрез оперативна комбинация да се случи опит за такава сделка в началото на тази седмица. За да се стигне до такъв момент, е необходима доста сериозна оперативна работа. Тази линия е строго специфична -трябва да познаваме много добре предметите от епохите. В понеделник се стигна до такава сделка, при която бяха задържани 7 лица, на 4 са им повдигнати обвинения“, обясни шефът на ГДБОП комисар Спиридонов.", "date": "2018.10.11", "title": "Служител на ДАНС координирал сделка с ценности за 2 млн. евро"}
{"url": "https://offnews.bg/nauka/avaria-na-raketata-soiuz-ekipazhat-e-spasen-video-689779.html", "text": "Изстрелването на ракетата \"Союз\" с двама астронавти екипаж за Международната космическа станция се провали само няколко минути след старта, предаде Space Flight Now, цитирайки руския Център за контрол на полетите.Руският космонавт Алексей Овчинин и астронавтът на НАСА Ник Хейг (Nick Hague) бяха на борда на ракетата, когато се издигнаха от космодрума Байконур, но екипажът безопасно се приземи в Казахстан.Стартирането бе насрочено за 11:40 българско време.Проблемът се появи 9 мин по-късно, когато се отделя първата степен на ракетата Союз. Контролът на мисията в Хюстън съобщи, че екипажът ще се опита да направи балистично навлизане - огромно спускане, което ще им позволи да кацнат безопасно.Екипажът на \"Союз\" се е приземил на около 20 километра източно от Джезжаскан, Казахстан, съобщи НАСА.Още за катастрофата може да прочетете в НаукаOFFNews: \"\".Поредният провал на руския космически отрасъл предизвика възмущение, присмех и призиви за оставка в социалните мрежи.Повече в: \"\"", "date": "2018.10.11", "title": "Авария на ракетата Союз. Екипажът е спасен (видео)"}
{"url": "https://offnews.bg/kultura/ian-makiuan-otkri-chetvartia-kino-literaturen-festival-cinelibri-snim-689767.html", "text": "На елегантна церемония в Зала 1 на НДК снощи Жаклин Вагенщайн, основател и директор на CineLibri, връчи почетна награда на Иън Макюън, един от най-мощните гласове в съвременната белетристика, за неоценимия му принос към изкуството на литературната адаптация.Ефектен визуален пърформанс (Полиформа студио, танц и хореография Дорина Пунчева и Цветан Апостолов) откри четвъртото издание на единствения фестивал в света, празнуващ неразривната връзка между двете най-популярни и обичани изкуства – киното и литературата. Непосредствено след церемонията се състоя и българската премиера на филма „На плажа Чезъл” (реж. Доминик Кук), екранизация на едноименния роман на Макюън, номиниран за „Букър”.Иън Макюън, който е не само изящен стилист и проникновен изследовател на човешката психика, но изтъкнат общественик и ненадминат преводач на литературата на езика на киното, благодари за оказаната чест с думите: „Уверявам ви, че за мен това е наистина изключително интересен фестивал - не прилича на никой друг фестивал, на който съм присъствал, а съм присъствал на страшно много.”Часове по-рано, на тържествена церемония в Аулата на СУ „Св. Климент Охридски“, Макюън бе удостоен с почетното звание „Доктор хонорис кауза” и произнесе академично слово на тема „Свободата на изразяването” (Freedom of Expression).„Организациите, които разпространяват фалшивите новини, искат да ни накарат да вярваме, че нищо не е истина, че на никого не можем да се доверим и по този начин на сцената излизат демагогията, цинизмът и нихилизмът. Ще си позволя да се позова на един цитат от Волтер: „Може да не съм съгласен с това, което казваш, но ще защитавам с цената на всичко правото ти да го кажеш“, заяви Макюън по време на церемонията в Ректората.Макюън подчерта, че е посветил живота си на романа като начин за изследване на хората и взаимоотношенията им с духовния и заобикалящия ги свят: „За мен е голяма привилегия да посветя живота си на тази литературна форма. И за мен е голяма чест на получа наградата на Софийския университет.” Предложението за удостояването с почетното звание на най-старото и авторитетно висше училище в България е на Факултета по класически и нови филологии и на Факултета по славянски филологии.Почитателите на именития британски писател, който има несметно количество награди в биографията си, в т.ч. „Букър” и „Уитбред”, ще имат възможност за среща с автограф днес, 11 октомври, от 19:00 ч. в литературен клуб „Перото”, НДК. Събитието е с вход свободен.Предстоят срещи с най-превеждания холандски писател в света – Херман Кох, и с един от най-ценените творци на Франция – Давид Фоенкинос, който ще представи у нас новия си филм „Ревност”. Кох и Фоенкинос са част от петчленното жури с председател Мартичка Божилова, което ще излъчи най-талантливата литературна адаптация за голям екран на 16 октомври в зала 1 на НДК, когато ще имаме удоволствието да видим филма „Човекът, който уби Дон Кихот” на култовия режисьор Тери Гилиъм.„В продължение на две седмици ще разчитаме образи и ще визуализираме думи”, обяви по време на откриването снощи директорът на CineLibri Жаклин Вагенщайн. „И, както се казва в „На плажа Чезъл“, „Няма значение дали любовта ще се запази. Важното е, че съществува.“Билетите за всички прожекции в София и страната са в продажба през системата на epay и на касите на кината. Подробна информация за предстоящите фестивални събития можете да откриете на www.cinеlibri.com и във фейсбук страницата .", "date": "2018.10.11", "title": "Иън Макюън откри четвъртия кино-литературен фестивал CineLibri (снимки)"}
{"url": "https://offnews.bg/politika/siderov-iska-reforma-v-mvr-gotov-e-da-predlozhi-nov-ministar-i-glaven-689758.html", "text": "На коалиционен съвет в понеделник Волен Сидеров ще постави темата за реформите и реорганизацията в МВР. Това каза той след среща на депутати от \"Атака\" с премиера Бойко Борисов.Той побърза да уточни, че темата по-скоро не била оставката на вътрешния министър. \"Не знам дали въобще е станало дума за него, колкото отношението в коалицията и как тя ще продължи\", каза Сидеров. Попитан дали има нещо има нещо извънредно, той отговори, че не е новина, че се появяват проблеми. \"Те се решават чрез диалог и разговор. В случая моите колеги са потърсили срещи с Борисов за няколко въпроса, които са свързани и със законодателство и с отношения междупатриоти и ГЕРБ, както и отношенията в патриотичната коалиция\", каза той.Той коментира и отношенията си с Валери Симеонов, като подчерта, че никога не е крил критиките си към вицепремиера. \"Нашите отношения с него са абсолютно открити. Не знам те дали се харесват или не, но са открити. За мен е по-важното това, отколкото всичко да е скрито покрито, а всъщност да има проблеми\", добави Сидеров.Попитан дали продължава да иска оставката на вътрешния министър Младен Маринов, той отговори, че този въпрос си стои. \"Тук за мен темата е реорганизацията на МВР, реформите, които трябва там да се направят. В тази връзка и моите колеги са търсили среща с Борисов. Аз също ще поставя това нещо на коалиционен съвет, който най-вероятно ще бъде следващия понеделник, защото това е тема за всички. Тук не става дума за избора на един или друг човек, а за работата на МВР“, каза още той. Сидеров подчерта, че партията му има кандидат и за главен секретар на МВР, и за министър. \"За да се случи това, трябва да има съгласието на партия ГЕРБ преди всичко и на коалиционните партньори. Ако те смятат, че „Атака“ не трябва да води МВР, питайте ги, нека да го кажат. Каракачанов, Симеонов, господин Борисов и Цветанов да кажат приемат ли идеята „Атака“ да оглави това министерство\", каза добави председателят на парламентарната група на \"Обединените патриоти\".Той обаче не отговори дали кандидатурата на \"Атака\" за един от двата поста би могла да е бившия национален координатор на партията Светлозар Лазаров, който е бил главен секретар на МВР. \"Той е пълнолетен и има контакти с медиите и могат да му задават въпроси. Благодаря за изключителния интерес. Никога досега медиите не са се интересували от националния координатор на партия „Атака“. Това е голямо ласкателство. Няма интрига, г-н Лазаров е човек с много сериозни качества“, каза още Сидеров. По думите му функцията на Лазаров като национален координатор не е основното му амплоа в живота.Лидерът на \"Атака\" се срещна с шефа на НСО ген.-майор Данчо Дяков, а темата била инцидентът на пътя със съпругата му Деница. По думите на Сидеров Дяков се е интересувал дали има ли нужда да осигурява охрана за него и семейството му. \"Обсъдихме случая. Аз казах, че за момента няма\", обясни той, но подчерта, че двамата се разбрали да поддържат връзка и началникът на НСО да му даде допълнителна информация, за да преценят дали има нужда от постоянна охрана.Сидеров уточни, че до момента му е отговорено, че човекът, нападнал жена му не е опасен. „Бил участвал като статист и подобни неща. Продължавам да смятам, че той не трябваше да бъде освобождаван така бързо. Към него нямаше повдигнатообвинение. Той е без всякаква мярка за неотклонение. Не се знае къде е“, допълни той. По думите му има ситуации, в които без да се чувстваш застрашен, има заплаха за семейството ти. „Аз съм имал предложение за охрана и друг пъти, може би преди две години и половина. Тогавашният шеф на НСО и шефът на ДАНС дойдоха при мен с извадки от интернет, където бяха посочени политически лидери от различни страни, включително и аз и имаше заплахи за тях от ислямисти. Тогава отказах охрана, защото на подобен тип ислямисти едва ли ще им попречи придружаване на НСО до 18.00 часа\", каза Сидеров.", "date": "2018.10.11", "title": "Сидеров иска реформа в МВР, готов е да предложи нов министър и главен секретар"}
{"url": "https://offnews.bg/futbol/tcska-predpriema-dejstvia-sreshtu-tim-ot-vtora-liga-imenuval-se-tcska-689787.html", "text": "Спортният директор на ЦСКА Пламен Марков коментира пред БНР новината за платената клубна емблема и обстоятелствата, които произтичат от това действие.Легендата на \"армейците\" сподели, че ръководството ще предприеме действия срещу клуба от Втора лига, именувал се ЦСКА 1948, който ползва емблемата, символите и претендира за историята на ЦСКА.\"Искам да подравя и честитя на всички нашите фенове тази прекрасна новина. Надявам се и вярвам, че тя ги е направила щастливи. За нас като ръководство този акт беше също много важен. С него собствениците показаха чистите си намерения относно клуба, относно футбола и изобщо спрямо спорта. Между другото това са факти, които те са доказали във времето назад със своята работа. Съвсем нормално е да претендираме за всички наши активи, титли и история.Това е един акт, който доказва, че връщайки си емблемата, клубът 100-процентово добива автентичност. В този смисъл считам, че никой повече под каквато и да е форма няма моралното право да има претенции след този факт. Прекалено рано е да говорим за процедура от наша страна спрямо тима от Втора лига ЦСКА 1948. Първо трябва да изживеем радостта си.Освен това, не съм запознат юридически с този казус. От моя гледна точка обаче няма как два клуба да използват едновременно една почти идентична емблема. Няма как да се случи това. Процедурата за свързване с БФС и съответно оттам - придвижване на процедурата към УЕФА по темата, ще изисква време.Вярвам, че срокът ще бъде достатъчно кратък, за да може навсякъде - и на таблото на стадионите и навсякъде по медиите да се възстанови тази емблема. В момента има еуфория в нашата фенска общност. Надявам се още на близкия мач за Купата и след това в срещата с Етър за първенство на стадиона да има доста хора, които да покажат любовта си към клуба. И самият клуб има нужда от повече зрители. Със сигурност ще се премине и към процедура за заличаване на тирето и думата София от официалното име на клуба.Изчаквахме да мине този ден и в бъдеще ще се тръгне и в тази посока. Това е въпрос на юридически стъпки, които ще бъдат направени от нашите адвокати. Във връзка с включването в дълга на един имот, който не е наша собственост, ние ще се обърнем към съда. Това е едно нормално действие. Но аз не съм специалист и не мога да ви дам точна оценка“, коментира Пламен Марков.", "date": "2018.10.11", "title": "ЦСКА предприема действия срещу тим от Втора лига, именувал се ЦСКА 1948"}
{"url": "https://offnews.bg/temida/majka-i-dashteria-izhvarlili-novorodeno-ot-balkona-se-izpraviat-pred-689762.html", "text": "Окръжна прокуратура – Перник е внесла в съда обвинителен акт срещу майка и дъщеря за извършено от тях в съучастие тежко престъпление – умъртвяване на новородено дете.Обвиняемите майка и дъщеря - В.Т. (на 46 години) и С.И. (на 21 години), живеят заедно в гр. Перник. Жилището се обитава и от Е.С. - баба на С.И. (майка на В.Т.) и В.Т. (син на Е.С.), страдащ от психично заболяване, съобщават от прокуратурата.Четиримата живеят в апартамент, находящ се на седмия етаж в жилищен блок в ж.к. „Тева“ в града.В края на 2016 г. обвиняемата С.И. се усъмнила, че е бременна, поради което направила тест за бременност, който дал положителен резултат. Тя уведомила за това единствено майка си – обвиняемата В.Т.Двете изпитвали страх от реакцията на Е.С., поради което решили да скрият бременността от своите близки и от съседите и да умъртвят детето след раждането му.През следващите месеци И. успешно скривала бременността си, въпреки напредването й, като не търсила медицински грижи и помощ за проследяването й. На Е.С. направило впечатление, че внучката й е наедряла, особено в областта на корема, но тъй като последната рядко излизала от вкъщи и нямала приятели, не допускала, че причината за това е бременност. Дори на поставен от нея въпрос под формата на шега в тази насока, двете обвиняеми категорично отрекли такава възможност.Привечер на 13.08.2017 г. всички обитаващи жилището били у дома. Около 19 ч., докато била в кухнята, С.И. усетила болка в корема и споделила това на майка си. Бременната жена влязла в едно от санитарните помещения, където останала около двадесет минути. През това време тя родила дете от мъжки пол, след което повикала майка си. Тя й показала новороденото, което мърдало, с думите „махни го, изхвърли го“. В.Т. го взела и го поставила в пластмасова кофичка, освен това почистила следите от раждането в тоалетната, за да не разберат близките им.С.И. излязла на терасата, огледала навън и като се уверила, че няма хора, казала на майка си да изхвърли детето, след което отишла до вратата на кухнята. В.Т. се приближила до терасата и изхвърлила детето навън, заедно с плацентата и кърпичките, с които почиствала следите.Новороденото паднало от терасата на седмия жилищен етаж в затревена площ на междублоковото пространство. Същата вечер майка и дъщеря не разговаряли за това и държанието им по никакъв начин не издавало стореното от тях пред останалите обитатели на жилището, които през цялото време се намирали в друга стая и нищо не разбрали. По-късно двете жени легнали да спят.Междувременно около 19:45 ч. свидетелка, живуща в съседния блок, забелязала от терасата две едри кучета да душат около тялото на изхвърленото новородено, за което първоначално предположила, че е кукла. Тя споделила за видяното със съпруга си, който отишъл да провери. На място мъжът установил, че това е новородено дете, без признаци на живот, поради което сигнализирал по телефона Дирекция „Национална система 112“ – МВР.От заключението на извършената съдебномедицинска експертиза е установено, че детето живяло около пет-десет минути, родено е зряло и жизнеспособно. Смъртта му е настъпила бързо, била е неизбежна и се дължи на съчетана черепно-мозъчна и коремна травма и счупване на двете бедрени кости и гръден прешлен.По делото е била извършена ДНК експертиза, от която е видно, че вероятността на С.И. да е биологичната майка на новороденото дете от мъжки пол е РР = 0,9999927.Предстои делото да продължи в съда.", "date": "2018.10.11", "title": "Майка и дъщеря, изхвърлили новородено от балкона, се изправят пред съда"}
{"url": "https://offnews.bg/futbol/ot-bfs-obiasniha-kakvo-predstoi-na-tcska-sled-vrashtaneto-na-emblemata-689782.html", "text": "Изпълнителният директор на БФС Павел Колев разясни процедурата по приемственост, след която отборът на ЦСКА може да бъде признат, от УЕФА и футболната ни централа, за наследник изпадналото в несъстоятелност преди две години дружество.Днес фирмата \"Ред Енимълс\" плати 8 милиона лева за активите му, след което стана ясно, че е била прехвърлена на близък до боса на армейците Гриша Ганчев човек, което беше очаквано, тъй като финансирането на сделката идва именно от Ганчев.\"Рано е да се коментира, този процес няма да стане днес или утре. Каква е процедурата? Първо, от клуба трябва да се свържат с БФС и да ни изпратят цялата документация относно плащането на въпросните 8 милиона лева и придобиването на активите на ЦСКА.След това трябва да изпратим становището си до УЕФА, че ЦСКА има своя приемник. В 99% от случаите УЕФА се съобразява със становището на централата, от която идва то. БФС е органът, който трябва да се произнася по тези въпроси\", заяви Колев пред колегите от \"Спортал\".", "date": "2018.10.11", "title": "От БФС обясниха какво предстои на ЦСКА след връщането на емблемата"}
{"url": "https://offnews.bg/tenis/rodzhar-federer-e-na-1-4-final-v-shanhaj-sled-zdrava-bitka-s-roberto-b-689770.html", "text": "Швейцарската легенда Роджър Федерер се класира за 1/4-финалите на турнира от сериите \"Мастърс 1000\" в Шанхай. Маестрото надигра Роберто Баутиста Агут след 6:3, 2:6, 6:4. Така световният номер 2 вече води с 8:0 в преките мачове с испанеца.37-годишният Федерер взе първия сет с единствен пробив в четвъртия гейм, а на старта на втората част той реализира нов брейк, но допусна обрат в нея. В решаващия трети сет Федерер проби за 5:4, след което без проблеми затвори мача при собствен сервис.\"Срещу Роберто винаги е трудно. Той беше отличен и всичко му се получаваше. Опитах някои различни неща и съумях да стигна до успеха,\" каза Федерер веднага след срещата.За място на полуфинал Федерер ще спори с Кей Нишикори. Японецът надигра Сам Куери след 7:6, 6:4 за 1 час и 32 минути игра.", "date": "2018.10.11", "title": "Роджър Федерер е на 1/4-финал в Шанхай след здрава битка с Роберто Баутиста Агут"}
{"url": "https://offnews.bg/razsledvane/dfz-proveriavame-dostavchik-na-mliako-za-uchilishtata-za-nedejstvitel-689780.html", "text": " Държавен фонд \"Земеделие\" изпрати позиция по случая.\"При разглеждане на заявленията за одобрение на доставчици по училищните схеми, ДФ „Земеделие“ се е ръководил единствено от критериите и изискванията, посочени в Наредба за условията и реда за прилагане на схеми за предоставяне на плодове и зеленчуци и на мляко и млечни продукти в учебните заведения – Схема „Училищен плод“ и Схема „Училищно мляко“, категорични са от ведомството.От ДФЗ съобщават още, че за производителя „Полидей-2“ ООД \"са постъпили сигнали за предоставени недостоверни сертификати.\"По въпроса, повдигнат в статията, дали има злоупотреба със стандарта БДС, от Фонда отговарят, че са извършили проверка, която е установила, че всички млекопроизводители, цитирани в разследването, са с еднакъв брой БДС стандарти.Като благодаря за журналистическата позиция, изразена в ръководената от Вас електронна медия, относно осветляването на корупционни практики в държавната администрация, искам да направя следните уточнения.Моля да имате предвид, че изнесените данни във Ваша статия, публикувана на 11.10.2018 г., озаглавена „Има ли злоупотреба с европари при доставките на мляко за училища и градини“, не отговарят на действителните факти.При разглеждане на заявленията за одобрение на доставчици по училищните схеми, ДФ „Земеделие“ се е ръководил единствено от критериите и изискванията, посочени в Наредба за условията и реда за прилагане на схеми за предоставяне на плодове и зеленчуци и на мляко и млечни продукти в учебните заведения – Схема „Училищен плод“ и Схема „Училищно мляко“. Обръщаме внимание, че наредбата е на Министерски съвет, изменена с две постановления № 84/2018 и № 101/2018. С измененията на наредбата, приети и обнародвани по време на течащия прием на заявления за одобрение по училищните схеми през 2018 г. за пръв път, на ДФ „Земеделие“ е вменено задължението за прилагане на служебен избор на заявителите, по критерии, строго определени в наредбата.Възможността за увеличаване на доставките на производители на мляко и млечни продукти по посочените от вас проценти се дължи на императивния характер на критериите за избор на доставчик, заложени в наредбата, а именно да се дава приоритет на производителя.Във връзка с вашия въпрос „Има ли злоупотреба със стандарта БДС?”, ви уведомявам, че ДФ „Земеделие“ проверява наличието на такъв стандарт в общодостъпния регистър, публикуван на страницата на МЗХГ. Всички млекопроизводители, цитирани във вашата статия са с еднакъв брой БДС стандарти.За ISO и/или FSSC сертификатите е извършена проверка дали са издадени от акредитиран орган за сертификация. В тази връзка за посочения в статията ви производител „Полидей-2“ ООД са постъпили сигнали за предоставени недостоверни сертификати. По постъпилите сигнали ДФЗ е извършил проверка и е отправил запитване към Изпълнителна агенция „Българска служба по акредитация“ за удостоверяване резултатите от проверката. След становището на ИА БСА, е установено, че сертификатите по ISO 22 000 и ISO 14 001 са издадени от организация, която не притежава акредитация за сертифициране, а сертификатът по ISO 9001:2015 е издаден под действаща акредитация, която в последствие е спряна, като в този случай е необходимо изпълнение на процедура по надзор за удостоверяване на валидността, каквато процедура не е проведена. В тази връзка относно „Полидей -2“ ООД е изпратен сигнал към компетентен орган, отговор по който се очаква. За информация „Полидей -2“ е одобрен да доставя мляко и млечни продукти на 310 учебни заведения за първо участие по схемата. До този момент същият не е заявявал желание да бъде доставчик по схемата от началото на прилагането й през 2010 година.Уверявам Ви, че ДФЗ стриктно спазва европейското и национално законодателство и финансова дисциплина при администрирането и разходването на средствата на европейския и българския данъкоплатец.ЖИВКО ЖИВКОВИЗПЪЛНИТЕЛЕН ДИРЕКТОРДФ „ЗЕМЕДЕЛИЕ“ - РА", "date": "2018.10.11", "title": "ДФЗ: Проверяваме доставчик на мляко за училищата за недействителни сертификати за качество"}
{"url": "https://offnews.bg/nauka/agent-ognian-stana-chlen-korespondent-na-ban-689783.html", "text": "Иван Гранитски стана член-кореспондент на БАН. Издателят и бивш агент на Държавна сигурност бе номиниран в областта \"Творци на изкуството и изкуствознание\" и днес бе избран от Събранието на академиците на Академията. От БАН той е представен като \"ярък общественик със значимо присъствие в творческия живот на България. Той е автор на 35 книги – поезия, литературна критика и публицистика\".За Комисията по досиетата Иван Йорданов Димитров (Гранитски) е агент Огнян, регистриран на 24 септември 1983 г., когато е 29-годишен. И личното, и работното му дело са предложени за унищожаване през февруари 1990 г. Името му е осветено като агент на бившата Държавна сигурност в решение на Комисията от ноември 2008 г.Пет години след предложението за унищожаване на досието Гранитски става генерален директор на Българската национална телевизия (БНТ), но остава на поста само година - от юни 1995 до юни 1996 г.Роден е през декември 1953 г., завършил е журналистика в Софийския университет (1979) и става член на Съюза на българските писатели. Шест години след дипломирането си вече е заместник-главен редактор на \"Литературен фронт\". През 1991 г. става главен редактор на списание \"Черно и бяло\". През 1997 г. създава издателство „Захарий Стоянов“, ръководи и списание „Везни“.Една от кандидатурите за член-кореспондент в областта \"Творци на изкуството и изкуствознание\" беше тази на бившия министър на културата и настоящ председател на Комисията по култура и медиите към Народното събрание Вежди Рашидов (ГЕРБ). Още преди гласуването Рашидов коментира пред сайта \"Епицентър\" предстоящия мълчалив отказ с думите \"Обидно ми е!\".Не бе избран и друг кандидат в тази област - бившият ректор на Софийския университет проф. Боян Биолчев.Кои са и останалите определени днес за член-кореспонденти и как БАН ги представяВ областта на „Биологичните науки“: проф. дбн Димитър Асенов ИвановВ областта на „Медицинските науки“: проф. д-р Асен Рачев Гудев, дмнВ областта на „Хуманитарните науки“: проф. дин Александър Григоров КостовВ областта „Творци на изкуството и изкуствознание“ освен Гранитски има още един нов член-кореспондент: проф. дни Мила Христова Сантова", "date": "2018.10.11", "title": "Агент Огнян стана член-кореспондент на БАН"}
{"url": "https://offnews.bg/112/pomoshtnik-mashinist-na-tovaren-vlak-skochi-v-dvizhenie-kraj-selo-belo-689791.html", "text": "Помощник-машинист е скочил в движение от първия локомотив на товарна композиция в тунел край благоевградското село Бело поле.33-годишният мъж от село Бистрица (общ. Дупница) е загинал на място.Сигналът за инцидента е подаден от машиниста на влака в 16.00 ч.За около два часа беше спряно движението на влаковете в участъка между гарите Благоевград и Кочериново.Ще бъдат взети показания от машиниста и локомотивния персонал на втория локомотив, съобщават от пресцентъра на БДЖ.", "date": "2018.10.11", "title": "Помощник-машинист на товарен влак скочи в движение край село Бело поле и загина"}
{"url": "https://offnews.bg/112/zhandarmeria-pazi-romskia-kvartal-v-ruse-689788.html", "text": "Полицейски патрули и служители на жандармерията са изпратени в русенския квартал „Тракция“ за осигуряване на спокойствието на жителите, съобщават от пресцентъра на МВР.В квартала е живял Северин Красимиров, който бе арестуван в Германия за убийството на 30-годишната Виктория Маринова.В късния следобед група мотористи е преминала през квартала, без да създават безредици. Няма информация за възникнало сбиване, твърдят от МВР.Малка част от живеещите в кв. \"Тракция\" в Русе са напуснали домовете си, тъй като има слухове, че ще бъде упражнено насилие върху хората от квартала. Областната дирекция на МВР няма обективни данни, които да потвърдят тези опасения, каза пред БТА директорът на русенската полиция Теодор Атанасов.Той заяви, че въпреки това превантивно в квартала има постоянно полицейско присъствие.Създадена е също и организация за бърза и адекватна реакция при евентуална ескалация на напрежението, съобщи още Теодор Атанасов.", "date": "2018.10.11", "title": "Жандармерия пази ромския квартал в Русе"}
{"url": "https://offnews.bg/temida/rumiana-chenalova-se-usamni-vav-faktite-izneseni-za-seliajdin-689737.html", "text": "Бившият съдия от Софийския градски съд Румяна Ченалова, която е и едно от действащите лица в гръмналия в \"Биволъ\" скандал \"двете каки\", се усъмни във фактите, изнесени за арестувания в Германия Селяйдин.Ето какво написа  бившата съдийка във фейсбук профила си:Румяна Ченалова стана обвиняема за длъжностно и за документно престъпление.Обвинението за престъплението по служба бе за това, че от 19.07.2013 г. до 22.01.2015 г. като длъжностно лице, заемащо отговорно служебно положение - съдия от СГС, докладчик по търговско дело, образувано по молба на „ОЕТ - Обединени Енергийни търговци“ ООД, при условията на продължавано престъпление, с 14 отделни деяния е нарушила и не е изпълнила служебните си задължения, визирани в ЗСВ и ГПК, с цел да набави облага за търговското дружество.", "date": "2018.10.11", "title": "Румяна Ченалова се усъмни във фактите, изнесени за Селяйдин"}
{"url": "https://offnews.bg/politika/natcionalniat-savet-za-integratcia-podkrepi-zakonoproekta-za-horata-s-689785.html", "text": "Националният съвет за интеграция на хората с увреждания подкрепи проекта на Закон за хората с увреждания, подготвен от Министерството на труда и социалната политика.Това беше съобщено след края на заседанието от министъра на труда и социалната политика и председател на съвета Бисер Петков на брифинг с омбудсмана Мая Манолова, заместник-председателя на НСИХУ Адриана Стоименова и Мая Стоицева, представител на майките на деца с увреждания.Днес направихме първата стъпка за изпълнението на Плана за действие за приемане на законодателство за хората с увреждания, който беше подписан на 9 октомври между представители на правителството, омбудсмана, организациите на и за хората с увреждания и майки на деца с увреждания, каза министър Петков.През следващата седмица предстои проектът да бъде обсъден в Националния съвет за тристранно сътрудничество и Министерския съвет.Целта е на 19 октомври законопроектът за хората с увреждания да постъпи в Народното събрание.\"Участниците в заседанието се обединиха около мнението, че законопроектът е първа стъпка към реформата на политиките на хората с увреждания, която ще им осигури повече права и по-висока финансова подкрепа\", обявиха от пресцентъра на министерството на труда и социалната политика.", "date": "2018.10.11", "title": "Националният съвет за интеграция подкрепи законопроекта за хората с увреждания"}
{"url": "https://offnews.bg/obshtestvo/ohranitelni-kameri-zasekli-biagstvoto-na-severin-ot-miastoto-na-ubijst-689739.html", "text": "Охранителни камери са заснели бягството на Северин от мястото на убийството на Виктория Маринова. Кадрите бяха разпространени от bTV.От видеото става ясно, че Северин се оттегля от местопрестъплението сам. До момента не е известно дали той е имал съучастници. Съседи на задържания за убийството 21-годишен мъж . От полицията също има информация, че се издирват съучастници и помагачи на Северин.„Той не е единственият извършител, той е 20 кг с мокри дрехи. Това убийство не е станало оттук – оттам, това си е организирано. Тези, които са дошли да го вземат с колата, знаят за какво са го направили”, заяви пред bTV един от съседите на Северин.Според бившия следовател Людмил Рангелов в извършването на престъплението Северин е бил сам. „Примитивният човек не мисли така, както ние. Той действа по животински инстинкт, за да удовлетвори в случая един свой нагон. Страхът от наказание и възмездие идва по-късно и той се стреми да го избегне. Преди извършването на деянието тази мисъл не го занимава”, коментира пред Нова тв следователят.Днес стана ясно, че по време на разпитите в Германия заподозреният е дал съгласие в рамките на съдебната процедура, която се извършва, да се прескочат формалностите и да бъде екстрадиран според обвиненията, които е предявила към него българската държава. По време на съдебното заседание на германския съд днес се очаква да се вземе решение по мярката за неотклонение преди той да бъде екстрадиран. ", "date": "2018.10.11", "title": "Охранителни камери засекли бягството на Северин от мястото на убийството (видео)"}
{"url": "https://offnews.bg/offtopic/nameriha-zhiva-zhaba-v-opakovana-salata-v-magazin-689740.html", "text": "Жива жаба е била опакована заедно със салата и продавана в магазин в Гърция, съобщи обществената телевизия ЕРТ. През последното денонощие снимката обиколи социалните мрежи и предизвика лавина от коментари.Магазинът, продавал листните зеленчуци направо с мръвката, е от известната верига AB Vassilopoulos.В официално съобщение по случая от веригата заявяват, че са силно изненадани, защото производственият процес е сертифициран и се спазва стандартът за контрол на качеството. Те се обърнали към доставчика, който им е гарантирал, че подобни инциденти повече няма да се случват.", "date": "2018.10.11", "title": "Намериха жива жаба в опакована салата в магазин"}
{"url": "https://offnews.bg/politika/na-parvo-chetene-bez-finansirane-ot-chuzhbina-za-zaplati-na-sveshteno-689729.html", "text": "След като депутатите събраха кворум при втория опит, те приеха на първо четене двата проекта за промени в Закона за вероизповеданията, който предизвикаха сериозни критики от евангелистите, Мюфтийството, Светия синод и католиците. Миналата седмица заради предложените текстове се стигна дори до спешна среща между патриарх Неофит, Бойко Борисов и вносители на поправките, на които премиера обеща на духовниците заплати като на учителите. А депутатите обещаха промени между двете четения. Единият проект е на \"Обединените патриоти\". Днес той събра 106 гласа \"за\", 2 \"против\" и 25 \"въздържал се\". Другото предложение за промени в закона е на ГЕРБ, БСП и ДПС и беше подкрепено от 136 народни представители, а двама се въздържаха. В законопроектите има общи или сходни текстове. Едно от тях е, че и в двата се забранява финансиране отвън за заплати във вероизповеданията.Срокът за промени между двете четения на законопроектите ще бъде възможно най-дългия - 21 дни. Ще бъде създадена и работна група. Целта е да бъдат чуди притесненията на различните вероизповедания и да потърси консенсус. \"Страната ни прави изключително важна стъпка. В момента променящата се среща за сигурност в цяла Европа доведе до сериозна промяна в законодателството, свързано с вероизповеданията и начина на финансирането им\", коментира председателят на ГЕРБ Цветан Цветанов преди гласуването. Той не пропусна да подчертае, че лидерът на БСП Корнелия Нинова, която е подписала единия проект, не е в залата по време на дебатите. Нямало я и при срещата със Синода. От ДПС пък поискаха измененията да не се превръщат в инструмент за противопоставяне, а в такъв за обединение. Председателят на ДПС Мустафа Карадайъ обяви, че в проекта, под който се е подписал,  се предвижда по-голяма ангажираност на религиозните общности в обществения живот на страната и изразяване на становища по проекти и административни актове. \"Според нас това ще подобри условията и средата на диалог\", подчерта той. Социалистите пък поискаха прецизиране между двете четения на проектите. \"Нека отсеем сухото от суровото\", коментира депутатът от левицата Николай Тишев. Той подчерта, че трябва да се противодейства на радикалния ислям, но не и да се пречи на традиционните вероизповедания.Според проекта вероизповеданията могат да поличават дарения за целеви социални помощи и ремонти от чужбина, но само след разрешение от Дерекция \"Вероизповедания\" към Министерския съвет. Забранява се обаче получаването на пари отвън за заплати на свещенослужителите. Такова предложение има и в текста на \"Обединените патриоти\". Целта на ГЕРБ и опозицията била така да се ограничи от евентуално участие на чужди граждани в религиозни служби. Текстовете предвижат регистрираните вероизповедания да правят финансови отчети за всяка изминала календарна година. А тези, които имат държавна субсидия, ще бъдат проверявани от Сметната палата.  Държавна субсидия се предоставя на вероизповеданията, към които принадлежи не по малко от 1% от населението на страната на база на самоопределението от последните избори.Сумата за субсидиране се отделя ежегодно с държавния бюджет на страната. Тя ще се разпределя на базара на това колко хора са се самоопределили като изповядващи даденото вероизповедание и ще е по на 10 лв на човек. Сумата обаче не може да бъде повече от 15 млн, лева. Това е и един от основните проблеми според Синода. От БПЦ подчертават, че така мохамеданите ще получат пълния размер на дължащата им се субсидия – т.е. 577 139 лв, но при 4 374 135 милиона православни, ако няма прагът от 15 000 000 лева, на тях биха им се полагали 43 741 350 лева. Проектът предвижда ръководството на съответното вероизповедание пък ще трябва до края на януари всяка година да направи разпределение на субсидията - за текущи и за капиталови разходи. Разпределението трябва да бъде представено на дирекция \"Вероизповедания\" към МС с декларация.Сумата, определена за текущи разходи, ще трябва да се използва целево - за покриване на разходи, за възнаграждения на свещенослужители и служители на религиозните институции, за техни образователни дейности и за поддръжка на гробищни паркове. Самата тя ще се изплаща от дирекция \"Вероизповедания\" на Министерския съвет и ще се дава на 4 части - до 30 април, 30 юни и 30 септември ще се изплаща по 20 % от общата сума, а до 20 декември пък останалите 40 на сто.Частта от субсидията, определена за капиталови разходи са за строителство и ремонт на храмове, манастири и прилежащите им сгради, на духовни училища и духовни. Парите, отделени за това ще се съхраняват и разходват чрез сметка за чужди средства на Министерския съвет.Измененията на \"Обединените патриоти\" имат елемент, подобен на обещанието на премиера заплатите на духовниците да са като на учителите. Текстовете предвиждат месечните заплати на свещенослужителите да не могат да надвишават средното възнаграждение на педагогически специалист, а на другите служители в религиозните общности не трябва да е повече средната заплата на служителите в обществения сектор.И ОП предлага да се забрани финансиране от чужбина за заплати за свещенослужители, както и за дейността на вероизповеданията. Могат да получат дарение или наследство на имущество от чужбина, но трябва да уведомят ресорната дирекция към МС и Сметната палата. Ако не го направят - следва глоба. Вероизповеданията ще трябва да декларират и всяко едно дарение или наследяване на имущество от юридически лица в страната. Вероизповеданията имат проблем и с това. Според Светия синод \"даренията в Църквата са дълбоко личен акт\".Освен това идеята на \"патриотите\" е регистрираните вероизповедания да декларират пред Сметната палата банковите си сметки в страната и чужбина. Това също предизвика остри критики, защото според Синода \"тази норма е грубо погазване на конституцията и груба намеса в отделените от държавата религиозни институции\".Те предлагат субсидиране, подобно на предложението на ГЕРБ, БСП и ДПС. Отново за субсидия ще трябва поне 1% от хората да са се самоопределили като изповядващи даденото вероизповедание на последното национално преброяване. Ако не стигат парите - изплащането ще е пропорционално спрямо заявилите принадлежността си за различните вероизповедания.\"Обединените патриоти искат още, както досега, при извършване на богослужението и на различните ритуали да може да се използва друг език според традицията на религиозната общност, но предлагат за проповедите и във всички останали случаи се използва задължително български език.Текстовете на \"патриотите\" определят кои хора и при какви условия могат да са проповядващи духовници. Това трябва да са \"български граждани, завършили училищното и висшето си образование в България\". Религиозните общности нямат право да възлагат проповеди на духовници от чужбина. Изключение се допуска, когато е било направено съгласуване с дирекция \"Вероизповедания\" на Министерския съвет. Такова съгласуване ще трябва и при участие на чужденци и при дейности за набиране на пари. Предвидени са и глоби при неспазване на тези норми. Предвидено е и експулсиране на чужди проповедници, ако те нарушават закона. ", "date": "2018.10.11", "title": "На първо четене: без финансиране от чужбина за заплати на свещенослужители"}
{"url": "https://offnews.bg/112/tri-sedmitci-niama-sleda-ot-misteriozno-izcheznal-mazh-ot-kiustendilsk-689687.html", "text": "Три седмици близки и полиция издирват мистериозно изчезнал възрастен човек от кюстендилското село Лиляк.Има малка вероятност да си спомните за случая от полицейската сводка - на 26 септември септември МВР съобщи, че издирва 81-годишния Георги Антонов Милев, последно видян на 17.09.2018.Две седмици по-късно от дядото няма следа. След като полицията задържа бързо заподозрения за убийството на Виктория Маринова чак в Германия, семейството на Георги се пита \"само когато трябва да се лъсне нечий рейтинг ли се разследват престъпления\". Думите са на внука на изчезналия - Георги Антонов, който заедно с баща си е принуден паралелно да търси своя дядо. Публикувал е и призив за помощ във фейсбук:Според него в изчезването е много вероятно да са замесени двама души, брат и сестра, с които дядото е контактувал. Правил им е дребни услуги - като да им даде дребни суми или да ги откара до града. Споделил, че ще се вижда с въпросния мъж в деня, когато е изчезнал. Роднините са предали тази информация на разследващите. \"Полицията вдига рамене и казва: ми те изчезнаха, няма ги, не можем да ги разпитаме. Май за нас обикновените хора важи закона на джунглата. Системата ни подтиква сами да се оправяме, не е ли това двоен стандарт ПИТАМ АЗ\", завършва апелът на Георги Антонов.Самото изчезване на дядо му е пълно с въпросителни. От камерите на пътя полицията е установила, че той е потеглил привечер от селото и е тръгнал към София. Следите на автомобила му се губят в района на село Герман. Според семейството няма причина дядото да потегли на дълъг път в тази част от деня. Спрян е и мобилният му телефон. При опит да се свържат на него се включва съобщение, че абонат с такъв номер не съществува. Георги не се е явил и в пощата, за да получи пенсията си през октомври. Прозвъняването на болниците също не дало резултат. За сметка на това близките научили, че във времето, когато вече бил изчезнал, е била платена сметка на негово име.От ОД-МВР Кюстендил обявиха пред OFFNews, че човекът се издирва, обявен за национално издирване е и автомобилът му. Свидетелите, за които близките настояват, са открити и разпитани, снети са данни и от други лица, увери говорителят на дирекцията. Проверени са здравни заведения и психиатрични клиники, разговаряли сме с личния лекар, добавиха от полицията. При разследването се оказало, че телефонният номер на изчезналия отдавна е неактуален и ако е ползвал друга карта, тя не е на негово име.Чрез разгласяването на случая семейството на изчезналия се надяват открият по-бързо какво се е случило.Публикуваме обявените от полицията данни:", "date": "2018.10.11", "title": "Три седмици няма следа от мистериозно изчезнал мъж от Кюстендилско"}
{"url": "https://offnews.bg/sviat/vselenskata-patriarshia-prizna-avtokefalnostta-na-ukrainskata-pravosla-689789.html", "text": "Константинополският патриархат прие решение за предоставяне на автокефалност на украинската църква, съобщи тази вечер украинският президент Петро Порошенко.Това е въпрос на нашата сигурност, държавност и на цялата световна геополитика, това е падението на Третия Рим като най-древна концептуална заявка на Москва за световно господство. Автокефалията е част от нашата държавна проевропейска и проукраинска стратегия, която ние претворяваме през последните 4 години и ще провеждаме и занапред, коментира Порошенко.Синодът на Константинопол е отменил решението от 1686 г. за преминаването на Киевската митрополия под юрисдикцията на Московския патриарх, пише в декларацията след заседанието на Синода в Истанбул.Добавя се, че решението от 1686 г. е взето въз основа на обстоятелствата по онова време и е предоставило право на Московския патриарх да назначава Киевския митрополит.Това решение ни дава възможност да се обединим с архиереите на Московския патриархат, които пожелаят да се обединят с нас в обединена автокефална църква. Тоест сега ние - архиереите на всичките три църкви, сме законни, канонични и благодатни, заяви Филарет, главата на Киевския патриархат.Филарет планира в близките дни да свика Архиерейски събор с участието както на Киевския патриархат, така и на представители на Украинската автокефална църква с митрополит Макарий и на Украинската православна църква към Московския патриархат.Това ще бъде обединяващ събор, който ще избере общ патриарх, добави той.След това щял да дойде томосът (писмото) на Вселенския патриарх за предоставяне автокефалност.", "date": "2018.10.11", "title": "Вселенската патриаршия призна автокефалността на Украинската православна църква"}
{"url": "https://offnews.bg/temida/58-godishen-opital-da-nasili-maloletno-momiche-v-tcentara-na-sofia-689741.html", "text": "58-годишен опитал да насили малолетно момиче в центъра на София. Това става ясно от съобщение на Софийската районна прокуратура, която уточнява, че случаят е от 20 септември.Тогава, около 18.30 часа на спирка на градския транспорт пл. „Руски паметник“ мъжът е извършил \"непристойни действия, грубо нарушаващи обществения ред и изразяващи явно неуважение към обществото\". Той нападнал малолетно момиче, като застанал пред нея е с нецензурни реплики се опитал да я склони към сексуални действия, като същевременно опипвал с ръце панталона си.В хода на разследването е установено, че извършител на описаното по-горе деяние е лицето А. Щърбов, на 58 години.Изготвено е постановление за привличането му към наказателна отговорност, като му е повдигнато обвинение за престъпление по чл. 325, ал. 1 НК.Предвид високата обществена опасност на деянието и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 12.10.2018 г. – за разглеждане на искане за вземане спрямо него на мярка за неотклонение „Задържане под стража“.", "date": "2018.10.11", "title": "58-годишен опитал да насили малолетно момиче в центъра на София"}
{"url": "https://offnews.bg/obshtestvo/videnov-volgin-i-kadri-na-bkp-rusofobstvoto-dovede-natcionalnata-kat-689738.html", "text": "Представители на руското посолство, бившият премиер (1995 – 1997 г.) Жан Виденов, неговият заместник Дончо Конакчиев, журналистът Петър Волгин и бивши кадри на БКП обсъдиха измеренията на русофобството в България.Конференцията се проведе днес в Руския културно-информационен център. Срещата се организира от Секция \"Социални стратегии и прогнози\" към Института за изследване на обществата и знанието при БАН. Първоначално тя бе анонсирана във фейсбук страницата на секцията, но по-късно съобщението беше изтрито.В началото на конференцията бившият депутат (1991-1997 г.) от БСП проф. Ангел Димов заяви, че русофобството е причината за третата национална катастрофа, настъпила след 1989 г. Според него свалянето на правителството на Виденов през 1997 г. е било държавен преврат, реализиран от чужди сили, за да се въведе колониалният валутен борд.Според Димов русофобията лежи в основата на неоколонизаторската атлантическа политика, която се налага от трансграничните капиталисти.Бившият директор на Института за философски изследвания към БАН проф. Васил Проданов изведе няколко причини за формирането на русофобството у нас.На първо място, чрез него вътрешната политика създава образ на врага. Той даде пример с Румъния, Хърватия и Полша, където голям процент от населението е антируски настроено.Според Проданов русофобията е резултат на геополитическата позиция на СССР, а в последствие на Руската федерация. Причината е, че Русия не дава възможност да я подчинят с икономически или военни средства.Професорът заяви още, че за разлика от края на Първата световна война, когато капитализмът се е консолидирал чрез антисемитизъм, сега използва русофобията.Преподавателят от Пловдивския университет доц. Валентин Вацев посочи, че социологията е доказала, че русофилите в България са 85%.Според Златев русофобията се появява, когато изгубиш \"логическа консистенция и представа за време, място, култура и история\" - тя не е обоснована. \"Когато попитам къде е логиката Путин да убива Скрипалите, отговорът е, защото е лош\", заяви той.Доцентът определи русофобите в България като малка истерична група.Проф. Иван Ангелов, бивш съветник на Жан Виденов по икономическите въпроси, заяви, че присъединяването ни към НАТО и ЕС е едно голямо недомислие:", "date": "2018.10.11", "title": "Виденов, Волгин и кадри на БКП: Русофобството доведе националната катастрофа след 1989 г."}
{"url": "https://offnews.bg/obshtestvo/majkata-na-severin-poiska-da-go-sadiat-v-germania-zashtoto-u-nas-shte-689744.html", "text": "Майката на обвинения за убийството на телевизионната журналистка Виктория Маринова Северин Красимиров проговори пред Нова телевизия. Надежда Красимирова признава, че младежът ѝ е разказал за убийството. Северин обяснил пред майка си, че бил пиян и надрусан, след като е бил на рожден ден. Тя иска синът ѝ да бъде съден в Германия и да лежи в техен затвор, защото смята, че в България ще го убият.Според нея синът ѝ е с умствена изостаналост. Взимал е и хапчета, но тя спряла да му ги дава. Освен него, тя има още седем деца.Все още не е ясно кога Северин ще бъде екстрадиран в България. Окръжен съд в Долна Саксония ще реши това в рамките на днешния ден. Максималният срок, за да се случи това е 40 дни. По всяка вероятност обаче ще отнеме по-малко време.", "date": "2018.10.11", "title": "Майката на Северин поиска да го съдят в Германия, защото у нас щели да го убият"}
{"url": "https://offnews.bg/futbol/grisha-ganchev-v-kitaj-v-denia-h-za-tcska-689742.html", "text": "Собственикът на ЦСКА Гриша Ганчев е в Китай в деня, в който изтича крайният срок за плащането на активите на старото дружество, което е в процедура на несъстоятелност. Това става ясно от кратък коментар на Ганчев пред колегите от \"България Днес\", които се свързват с бизнесмена. \"В Китай съм\", отговаря лаконично Ганчев.Днес следобяд фирмата \"Ред Енимълс\", която спечели търга за имуществото на старото дружество, сред които най-ценна е емблемата и имот край морето, трябва да плати 8 милиона лева. В наближаването на крайния срок изплуваха проблеми около въпросния имот, който попада в масата на несъстоятелността. Той е бил заложен пред НАП по времето, когато собственици на клуба бяха от сметопочистващата фирма \"Титан\", припомня \"24 часа\".Фирма \"Комеко\" е спечелила дела, които доказват, че имотите са нейни, а не на старото дружество, и искат те да бъдат извадени от разпределението. Според синдик Дора Милева всичко било наред и ако фирмата спечели окончателно делата си по тях, те щели да бъдат платени от масата на несъстоятелността, която е почти изчерпана, тъй като всеки лев от 8-те милиона е разпределен към кредиторите.Юристи споделят пред \"24 часа\", че има съмнения за имама и по казуса трябва да бъде сезирана прокуратурата. От \"Ред Енимълс\" смятат, че всичко се прави с цел да бъде приета най-ниската оферта от търга, която води към втородивизионния ЦСКА 1948.", "date": "2018.10.11", "title": "Гриша Ганчев в Китай в деня \"Х\" за ЦСКА"}
{"url": "https://offnews.bg/obshtestvo/liatno-ili-zimno-chasovo-vreme-predpochitate-ostavat-samo-niakolko-ch-689732.html", "text": "Лятното или зимно часово време да остане за постоянно в България? Днес е последният ден, в който може да отговорите на този въпрос чрез  на сайта на правителствената администрация.За дадете гласа си, първо трябва да се регистрирате в сайта.Гласуването започна на 20 септември и приключва днес, 11 октомври, в 17:30 ч.До 11:20 ч. от близо седеммилионна България са гласували едва 14 396 души.През 2019 г. България и останалите страни членки на Европейския съюз ще преместят за последно стрелките на часовника  и ще останат за постоянно съответно на лятно или зимно часово време.Промяната налага директива на Европейския парламент и Съвета за преустановяване на сезонните промени на часовото време и за отмяна на Директива 2000/84/ЕО.Лятното часово време е въведено, за да се извлече максимална полза от дневната светлина, първоначално в Германия и Франция - по време на Първата световна война - с цел пестене на въглища, използвани за осветление. Още по време на войната към тях се присъединяват Великобритания, повечето нейни съюзници и много неутрални европейски държави.След края на Втората световна война редица европейски държави преустановяват практиката, но впоследствие лятното часово време отново се въвежда. Това се случва първо в Италия (1966 г.), след това в Гърция (1971 г.) и редица други страни от ЕС.В международен план лятно часово време се използва в 60 държави, в т.ч. в Северна Америка и Океания. Все повече съседни на ЕС държави и негови търговски партньори решават да не го прилагат или да го премахнат, например Исландия, Китай (1991 г.), Русия (2011 г.), Беларус (2011 г.) и Турция (2016 г.).Законодателството на ЕС относно лятното часово време е въведено през 1980 г. с цел обединяване на съществуващите национални практики и графици за лятното часово време, които към онзи момент се разминават. От 2001 г. насам разпоредбите на ЕС за лятното часово време се уреждат с Директива 2000/84/ЕО 2, с която се въвежда задължението за всички държави членки да преминат към лятното часово време в последната неделя на март и да се върнат към тяхното стандартно време (зимно часово време) в последната неделя на октомври.Но независимо от разпоредбите за лятното часово време на ЕС, териториите на държавите членки на европейския континент са групирани в три различни часови зони или стандартни часови времена. Всяка държава членка взема индивидуално решение за стандартното часово време за цялата ѝ територия или за различни части от нея. В същото време, все по-често гражданите, ЕП и държави членки поставят под въпрос системата на промяна на часа два пъти годишно. Ето защо ЕК извърши анализ, проведе и обществена консултация. 84% от отговорилите близо 4,6 млн. души се обявиха ЗА преустановяването на смяната на часовото време два пъти годишно, а 16% поискаха тя да се запази. Въпросът повдигнаха и транспортните министри на заседания на Съвета, а редица членки заявиха, че предпочитат да бъде преустановено използването на лятно часово време.Затова и Комисията предложи да се преустановят сезонните промени на часовото време в Съюза и се гарантира, че държавите членки ще могат да вземат решения относно своето стандартно време.Според ЕК позволяването на некоординирани промени на часовото време в държавите от ЕС ще се отрази неблагоприятно върху вътрешния пазар поради по-високите разходи за трансгранична търговия, неудобствата и възможните смущения в транспорта, далекосъобщенията и пътуванията, както и поради по-ниската производителност в рамките на вътрешния пазар на стоки и услуги.Комисията посочва още, че въпреки че икономиите на енергия от лятното часово време са били една от основните причини за въвеждането на настоящия режим, научните изследвания показват, че цялостният ефект от тях е незначителен. Например през 2016 г. италианското електроразпределително дружество TSO Terna докладва, че годишните спестявания на електроенергия от лятното часово време в Италия възлизат на приблизително 0,2% от годишното потребление на електроенергия, което представлява годишни икономии в размер на близо 94,5 милиона евро. За Франция процентът е 0,1. През 2015 г. пък германската асоциация на водния и енергийния сектор (BDEW) отбелязва, че икономиите в Германия вече са несъществени, тъй като консумацията на електроенергия за осветление е намаляла до около 8% от енергийното потребление, докато тази за развлекателни дейности се е увеличила.Внедряването на нови осветителни технологии (както и интелигентни измервателни уреди, програмиращи устройства и т.н.) вече води до намаляване на потенциалните икономии на енергия от въвеждането на лятно часово време, пише още ЕК.Как смяната влияе на здраветоЗаключения от някои хронобиологични изследвания сочат, че ефектът на лятното часово време върху човешкия биоритъм може би е по-сериозен, отколкото се е считало. Например в доклада на Бундестага от 2016 г. се прави препратка към констатации, съгласно които човешкият биоритъм не се адаптира толкова добре към пролетната промяна на часовото време, колкото се смяташе досега, и че при хората от определени хронотипове приспособяването към нея може да отнеме няколко седмици, докато есенната промяна поражда по-малко проблеми. Наличните данни обаче все още не дават ясен отговор на въпроса за цялостния ефект върху здравето (т.е. баланса между предполагаемите положителни и отрицателни ефекти).Пътна безопасностНяма окончателни доказателства и по отношение на връзката между лятното часово време и пътнотранспортните произшествия. Някои проучвания показват, че лишаването от сън, дължащо се на преместването на часовника с един час напред през пролетта, може да увеличи риска от произшествия. Като цяло обаче е трудно да се каже, че лятното часово време оказва по-голямо пряко въздействие върху броя на пътнотранспортните произшествия в сравнение с други фактори.Селско стопанствоВъвеждането на лятното часово време породи опасения от нарушаване на биоритъма на животните и промяна на графиците на доене и хранене поради промяната на часа. Те обаче изглежда постепенно отпадат поради въвеждането на ново оборудване, изкуствено осветление и автоматизирани технологии.Географско разположениеИзборът на стандартно часово време и на това дали да преминат за постоянно към лятно или към зимно часово време зависи от всяка държава членка. Ето защо последиците от този избор трябва да бъдат оценени на национално равнище. Като цяло въздействията вероятно ще се различават в зависимост от географското положение на всяка държава членка: в северните държави членки вече е налице осезаема сезонна промяна на дължината на деня през годината. Те се характеризират с тъмни зими с къси дни и светли лета с къси нощи. В най-южните държави членки тези разлики не са толкова крайни, тъй като не се наблюдава значителна промяна в разпределението на дните и нощите през годината. Вероятно разположението на държавите в рамките на тяхната часова зона също ще бъде от голямо значение. Колкото по-близо е разположена една държава до западната граница на своята часова зона, толкова по-късно ще изгрява и залязва слънцето, докато в източната част на часовата зона сутринта ще бъде по-светло, а слънцето ще залязва по-рано.Промяната на схемата ще бъде свързана и с разходи по преминаването към новия режим. Докато настоящите разходи, генерирани при промяната на часовото време два пъти годишно, ще отпаднат, ще има „преходни разходи“ поради преминаването към нов режим без сезонни промени. Ще бъде необходимо препрограмиране и преконфигуриране на системите на ИТ. Това ще бъде от решаващо значение за софтуера за графици и календари (здравни системи, резервационни системи за пътувания) и за този, обвързан с часовото време, както и за всички интелигентни технологии 19 . Разписанията в транспортния сектор ще трябва да бъдат адаптирани. Както някои заинтересовани страни подчертаха в отговора си на обществената консултация, ще бъде от особена важност да се осигури известно време за тази промяна.Държавите членки следва да прилагат директивата от 1 април 2019 г. С пълното прилагане на настоящата директива държавите членки вече няма да правят сезонни промени на своето стандартно часово време или времена.", "date": "2018.10.11", "title": "Лятно или зимно часово време предпочитате? Остават само няколко часа за гласуване"}
{"url": "https://offnews.bg/112/pochina-13-godishnoto-momche-zatisnato-ot-futbolna-vrata-689752.html", "text": "Почина 13-годишното момче, което беше затиснато от футболна врата в Пазарджик, съобщиха от местната болница пред Нова телевизия.Близките на момчето отказват да му бъде направена аутопсия. Такава била задължителна, тъй като случаят е предаден на прокуратурата. Отказът от аутопсия предизвика напрежение пред болницата.Инцидентът стана на футболно игрище на 24 септември. 13-годишното момче играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето.Хората в квартала неведнъж са подавали сигнали в общината, че игрището е опасно. На детската площадка до него постоянно се събирали много деца и чупели уредите. Липсва и част от настилката.Общинските власти казват, че са направили проверка две седмици преди инцидента. Тогава всичко било наред. Оказало се, че вратата е била срязана от основите си. Прокуратурата е образувала досъдебно производство по случая - засега срещу неизвестен извършител.", "date": "2018.10.11", "title": "Почина 13-годишното момче, затиснато от футболна врата"}
{"url": "https://offnews.bg/zdrave/okolo-90-ot-patcientite-s-familna-hiperholesterolemia-ne-sa-diagnosti-689606.html", "text": "Около 90% от хората с фамилна хиперхолестеролемия (ФХ) в България не са диагностицирани. Повечето от засегнатите научават за заболяването едва след преживяването на инфаркт или инсулт.ФХ е заболяване, при което в резултат на генетични мутации черният дроб е неспособен да обработи излишното количество LDL-холестерол. Високите нива на лошия холестерол могат да доведат до преждевременни сърдечносъдови заболявания и преживяването на сърдечносъдови инциденти. Вероятността болестта да се предаде по наследство е от 25% до 50%.У нас регистрираните с тази болест са около 14 000 души, а в световен мащаб броят им достига до над 35 милиона души.За повишаване на информираността по отношение на ФХ у нас стартира кампания под надслов „Какъв е твоят фамилен отпечатък?“. Целта е да се насочи общественото внимание към заболяването, неговите признаци, риска от появата на сърдечно-съдови инциденти и необходимостта от ранна диагностика, превенция и лечение.Във Facebook страницата на кампанията  е създаден , с който за по-малко от минута всеки може да провери своя риск от ФХ и да направи крачка напред в превенцията от сърдечносъдови инциденти.Данните сочат, че рискът от подобни инциденти преди 55-60-годишна възраст при хората, предразположени към унаследяване на ФХ, е 2 пъти по-висок. Със 100 пъти се повишава и рискът от сърдечносъдова смъртност. При мъжете с ФХ, които не се лекуват, има 50% по-голяма вероятност да преживеят сърдечносъдов инцидент, преди да достигнат 50-годишна възраст. При жените тази вероятност е с 30% по-висока преди навършването на 60 години.Диагностицирането на болестта в начален етап позволява да се пристъпи към медикаментозно лечение за намаляване на нивата на LDL-холестерола, като по този начин се избягва рискът от усложнения и смъртност.", "date": "2018.10.11", "title": "Около 90% от пациентите с фамилна хиперхолестеролемия не са диагностицирани"}
{"url": "https://offnews.bg/volejbol/sin-iunosha-v-tcska-se-chuvstvam-prekrasno-689751.html", "text": "Започна вече тренировки в ЦСКА, как се чувстваш в клуба?- Чувствам се прекрасно. Тук всичко е страхотно, няма никакво напрежение, което не ми се бе случвало от много отдавна. Много е хубаво, когато попадне човек в подобна обстановка.Познаваш се с много голяма част от новите си съотборници, но един трансфер винаги е свързан с емоции. Как те приеха в отбора?- Всичко е наред. Няма нещо, което да ме притеснява. Разбирам се с всички момчета, така че не мисля, че ще има някакъв проблем.Възстанови ли се след операцията на коляното, която претърпя и кога ще си напълно готов за игра?- Честно казано изпитвам известен страх, защото това ми бе втора операция, но мисля, че за началото на сезона ще бъда готов.Какво имаш предвид под страх?- Страх от самата операция. Миналата година започнах много рано и може би затова се стигна в последствие до втора интервенция. Ако ти е писано ще потрети, ако не - ще изиграеш един силен сезон и ще се забавляваш.Предполагам си амбициран за силен сезон, така ли е?- Естествено. Ако не мисля за силен сезон, по-добре да не започвам да играя изобщо.Какво означава обаче това? В ЦСКА, амбициите винаги са големи.- Ще играем мач за мач, ще се опитаме да спечелим всеки един, но ще видим какво ще стане. Не мога да кажа на 100 процента, че ще се борим за титлата. Две години поред го казвах, но не се случваше, така че имам обеца на ухото. Надявам се обаче да изиграем поне два финала, пък ще видим какво ще стане.Как се чувстваш с червения екип?- Малко ми е странно все още, но като цяло се чувствам доста добре. Екипът не прави състезателя, а хората около него.В такъв случай, как се чувстваш с тези съотборници около теб?- Прекрасно. По-добре не съм се чувствал от десетина години. С Ицо (Цветанов) съм играл, с Гайдарски съм играл, с Божилов съм се засичал. Няма как да не ми е добре в този отбор.Под наставленията на Сашо Попов?- Много, много добре. Дава ми достатъчно време да се възстановя. Не изисква много от мен, но се надявам, че когато съм на 100 процента, ще повиши изискванията си. Това само може да ме радва, защото ако очаква повече от мен, значи вярва, че мога.Имаш ли притеснения как ще те приемат феновете на клуба?- Притеснения не би трябвало да има. Ако играя добре и силно, няма да има такива. Феновете искат отборът да играе добре и да побеждава. Ако го правим, няма да има никакъв проблем.Как ти се струва конкуренцията през новия сезон, кой ще е най-големият съперник на ЦСКА?- Първенството се очертава много равностойно. Отбори като Хебър и Лукойл са малко по-напред от останалите, но с колективна игра и малко повече усилия на тренировка, ще ни се получат нещата и ще сме конкурентни на тях.Какво би призовал публиката на клуба?- Призовавам ги да идват и да подкрепят отбора, както са го правили преди. Ние ще дадем всичко от нас, което можем, за да вървим напред заедно и да печелим във всеки мач. Надявам се, че заедно ще успеем да се справим.", "date": "2018.10.11", "title": "\"Син\" юноша: В ЦСКА се чувствам прекрасно"}
{"url": "https://offnews.bg/politika/ninova-svarza-atakite-sreshtu-neia-v-bsp-i-43-te-miliona-leva-za-dupka-689718.html", "text": "Лидерът на БСП Корнелия Нинова намекна, че премиерът Борисов и ГЕРБ финансират вътрешнопартийната опозиция срещу нея.Във фейсбук публикация тя свърза подписката срещу назначаването на изпълняващия длъжността главен редактор на в. \"Дума\" Йордан Мичев, подписана от 50 депутати и партийни членове и 12 бивши и настоящи журналисти от вестника и отпуснатите на вчерашното заседание на правителството 43,2 милиона лева за т. нар. \"Дупка\" на Георги Гергов във Варна.Именно червеният бизнесмен е един от основните тартори на анти-Нинова лобито в БСП. В публикацията си в социалната мрежа лидерът на Столетницата директно посочва, че кабинетът на Борисов е платил с парите на българските данъкоплатци над 4 пъти по-висока цена от реалната стойност на 3-те декара в центъра на морската столица.Ето цялата публикация на Нинова във фейсбук:", "date": "2018.10.11", "title": "Нинова свърза атаките срещу нея в БСП и 43-те милиона лева за Дупката на Гергов"}
{"url": "https://offnews.bg/razsledvane/ima-li-zloupotreba-s-evropari-pri-dostavkite-na-mliako-za-uchilishta-i-689706.html", "text": "Държавният фонд \"Земеделие\" реши кой да доставя млечни продукти на учебните заведения през следващата година. Начинът на избор на бенефициентите, регламентиран от закона, обаче не винаги е спазен. Това създава съмнения за корупция, която облагодетелства неколцина приближени до властта млекопроизводители.Преди време Министерският съвет измени Наредбата за условията и реда за прилагане на схемите за предоставяне на плодове и млечни продукти в учебните заведения –  „Училищен плод“ и „Училищно мляко“. Те са съфинансирани от ЕС и са с общ бюджет от близо 20 млн. лв.Въведе се задължението директорът на учебното заведение да избере за доставчик млекопроизводител, ако има такъв кандидатствал, а в случай, че са двама - този, който е снабдявал повече училища през изминалата учебна година., че промените не само ощетяват търговците, но и гарантират монопол в доставките на две фирми - \"Млечни продукти Тракия\" и ЕТ \"Зоров 91\". Двете дружества са собственост съответно на Владислав Михайлов и Димитър Зоров. Двамата са назначени през юни 2017 г. за членове в Съвета по животновъдство към министъра на земеделието.След разразилото се недоволство МЗХГ пренаписа наредбата, като задължи доставките на мляко и плод за училища и градини да бъдат разделяни на 50% между търговец и производител. Когато кандидатствалите производители обаче са повече от един, доставките по съответната схема не се разделят.Директорът на учебното заведение трябва да избере производителя, който е сертифициран да произвежда повече видове млечни продукти по Български държавен стандарт (БДС). Те могат да бъдат максимум три - кисело мляко, бяло саламурено сирене и кашкавал.При равен брой сертифицирани БДС продукти се избира производителят, чиято продукция има повече сертификати за стандарт ISO и/или FSSC за качество.На 27 септември ДФЗ публикува първите актове за одобрение на доставчици по схема \"Училищно мляко\".Както OFFNews алармира, след промените в наредбата печалбата на най-големите млекопреработвателни предприятия нараства главоломно за сметка на дребните и средни търговци.\"Млечни продукти Тракия\" увеличава доставките си в сравнение с предходната година с 378% - от 125 учебни заведения на 922. \"Зоров 91\" ще снабдява с мляко 385 обекта, което е с 494% повече. Първенец обаче е мандрата \"ЧЕХ\", която отбелязва 9660% ръст в броя на училищата и детските градини, които ще зарежда с млечни продукти - от 5 на 483 учебни заведения.За кого важи законът?Изборът на изпълнители по схема \"Училищно мляко\" поражда въпроса дали Държавен фонд \"Земеделие\" изобщо е спазил наредбата или победителите са били предизвестени.Пример за това е решението \"ЧЕХ - Йосиф Новосад\" ООД да снабдява с млечни продукти СУ \"Академик Емилиян Станев\" в София, където са кандидатствали 5 производители и един търговец.В своята документация \"ЧЕХ\" е посочил, че притежава сертификат за качество, който обаче не влиза в обхвата на наредбата.Производителят \"Полидей - 2\" ООД е декларирал 4 сертификата, които му дават предимство, тъй като са критерий за избор на изпълнител. Въпреки това ДФЗ избира \"ЧЕХ\" да доставя мляко на училището.Подобен е случаят и в други столични училища, където \"Полидей\" губи срещу фирмата Димитър Зоров.ЕТ \"Зоров 91\" е представила 2 сертификата за качество ISO - половината от тези на конкурента. Те дори не са на регистрирани на дружеството, кандидатствало за доставката, а на консорциума, в който участва, въпреки че в наредбата изрично е посочено, че сертификатите трябва да са на основната производствена база. Противно на логиката ДФЗ избира фирмата на Зоров за изпълнител на доставките.Интересен е казусът и с две учебни заведения, при които кандидатите са сходни - едното в Сливен, а другото в Карнобат. И в двете училища са кандидатствали \"Полидей\" и \"Млечни продукти Тракия\" и местни търговци. Според наредбата в такива случаи, когато производителите в конкурса са повече от един, доставките по схемата не се разделят.Това условие е спазено в Сливен. Там \"Млечни продукти Тракия\" печели 100% от доставките за съответното учебно заведение. Не така стоят нещата обаче в Карнобат, където дружеството разделя на 50% доставките с търговеца - неясно по каква причина.Има ли злоупотреба със стандарта БДС?Според наребдата, за да се ползваш с предимството на производител, трябва да имаш поне един продукт, който да отговаря на Българския държавен стандарт.За да станеш ползвател на БДС е необходимо удостоверение от министъра на земеделието и храните, че отговаряш на условията, след което заявката се подава в Патентното ведомство след такса. В края процедурата дружеството се вписва в регистъра на географските означения и едва тогава има право да започне производството на продукти по БДС.Справка на OFFNews в регистъра показа обаче, че \"Млечни продукти Тракия\" нямат БДС патент на нито един продукт, включен в схемата \"Училищно мляко\" - кисело мляко, бяло саламурено сирене и кашкавал.Фирмата \"Зоров 91\" също няма патент на всички необходими продукти. Според регистъра кашкавалът, който Димитър Зоров произвежда, не е Български държавен стандарт.Тези обстоятелства изключват двете предприятия като вероятен победител при избора на кандидат по схема \"Училищно мляко\". Не само това, грубо е нарушена Наредбата за качеството на храните в детските градини и училищата, която задължава всички млечни продукти, които децата консумират, да отговарят на стандарт БДС.   Сюрприз за победителитеТази година Държавен фонд \"Земеделие\" повиши цената на млечните продукти, включени в схема \"Училищно мляко\".ДФЗ ще плаща 18,46 лв. за килограм кашкавал или с 6 стотинки повече от предходната година. Сиренето поскъпва с 31 стотинки - от 13,26 на 13,57 лв. за килограм, а киселото мляко вдига цената си с 29 ст. и ще се плаща от Фонда на 2,80 лв. килограмът. Най-голям е скокът в цената на прясното мляко, което поскъпва с 36 ст. - от 1,76 лв. за литър на 2,12 лв.Изкуственото повишаване на печалбата от схема \"Училищно мляко\", съфинансирана от ЕС, идва след като три мандри си разделиха 53% от учебните заведения в България. Нередностите при избора на бенефициентите и съмненията за злоупотреба с БДС повдигат въпроса има ли картел на млекопроизводителите с лоби в Министерството на земеделието.", "date": "2018.10.11", "title": "Има ли злоупотреба с европари при доставките на мляко за училища и градини?"}
{"url": "https://offnews.bg/sviat/otvliakoha-naj-mladia-afrikanski-miliarder-689743.html", "text": "Най-младият африкански милиардер е бил отвлечен от маскирани въоръжени похитители в град Дар ес-Салаам, Танзания, съобщи Би Би Си.43-годишният Мохамед Девджи бил отвлечен пред луксозен хотелски фитнес център, където обичайно тренирал сутрин.Трима души са арестувани във връзка с покушението. Полицията смята, че те са от чужда националност. Мотивите за престъплението са все още неизвестни.Сп. \"Форбс\" определя богатството на Девджи на 1.5 милиарда долара и го описва като единственият милиардер в Танзания. В доклад от 2017 г. той бе определен като най-младият милиардер в Африка. Година по-рано Джевджи обеща да дари поне половината от богатството си за благотворителни каузи, допълва \"Форбс\".Мохамед Девджи, известен като Мо, е президентът и собственикът на  - танзанийски конгломерат, основан от баща му през 70-те години. Компанията има интереси в текстилната промишленост, производството на брашно, напитки, олио в най-малко шест африкански държави.Министърът на околната среда Дженюъри Макамба, който е и приятел на отвлечения милиардер, съобщи, че е говорил с бащата на Девджи и семейството е потвърдило за отвличането.", "date": "2018.10.11", "title": "Отвлякоха най-младия африкански милиардер"}
{"url": "https://offnews.bg/izvan-terena/sartce-na-shampion-rafael-nadal-pomaga-na-postradalite-v-majorka-vid-689754.html", "text": "Световният номер 1 в мъжкия тенис Рафаел Надал доказа, че не е само голям спортист, но и голям човек. След проливните бури, които засегнаха Майорка и доведоха до смъртта на 10 души, Матадора първи отвори вратите на своята академия за всички засегнати от природното бедствие.Още в същия ден испанецът предприе самоинициатива и се включи в операциите по почистване на засегнатата най-много община Сан Лоренс Кардасар. Облечен в дълги ботуши и спортен анцуг, световният №1 в тениса работеше рамо до рамо с други доброволци по почистването на наводнен цех. Заедно с него бяха фитнес треньорът му Рафаел Маймьо и други хора от щаба на академия \"Рафа Надал\", която е в Манакор, на 15 километра от Сан Лоренс.", "date": "2018.10.11", "title": "Сърце на шампион! Рафаел Надал помага на пострадалите в Майорка (видео)"}
{"url": "https://offnews.bg/obshtestvo/sased-na-ubietca-zaradi-edin-izrod-stradame-vsichki-seliajdin-e-imal-689720.html", "text": "Ромската махала в Русе, където е живял до неделя задържания за убийството на Виктория Маринова – Северин Красимиров, осъмна в очакване на напрежение. Много от хората от къщите са избягали през нощта.Жителите на квартала не вярват, че Северин сам е извършил бруталното престъпление. От полицията също има информация, че се издирват още съучастници и помагачи на Северин/Селяйдин.Илиян, един от живеещите в махалата, заяви пред бТВ, че е скрил близките си, тъй като се страхуват, че ще влизат в квартала им.„Заради един изрод не сме съгласни да пострадаме всички”, категоричен беше той.Илиян твърди, че Северин не е бил сам и е имал съучастници. Той обаче не посочи кои са.„Не може това момиче да отиде там и по случайност да я хванат”, твърди той.", "date": "2018.10.11", "title": "Съсед на убиеца: Заради един изрод страдаме всички. Селяйдин е имал съучастници"}
{"url": "https://offnews.bg/obshtestvo/iskate-glasat-vi-da-se-chuva-euandme-688707.html", "text": "Още от дете имате какво да кажете? Като гражданин на ЕС можете да гласувате, да се кандидатирате на избори и да предлагате законопроекти.Животът в ЕС предлага много възможности да правите това, което обичате – където и да Ви отведе това. Законодателството и инициативите на ЕС Ви помагат да реализирате потенциала си и да почерпите вдъхновение, предоставяйки Ви инструментите, чрез които да преследвате увлеченията си.Научете повече за правата и привилегиите, които получавате като част от ЕС, на .", "date": "2018.10.11", "title": "Искате гласът Ви да се чува? #EUandME"}
{"url": "https://offnews.bg/bojni/mejuedar-s-ostri-dumi-kam-nurmagomedov-689749.html", "text": "Прочутият американски боксьор Флойд Мейуедър младши отправи сериозни критики към поведението на Хабиб Нурмагомедов след победата му над Конър Макгрегър на UFC 229 в Лас Вегас.Според Мейуедър, който се срещна на ринга с Макгрегър по правилата на бокса в предпоследния двубой на ирландеца, Нурмагомедов се е държал изключително непрофесионално, след като прескочи огражденията и потърси саморазправа с хора от екипа на Макгрегър.\"Не познавам това момче, но чух, че не е губило до този момент. Макгрегър е труден съперник. Да скочиш от ринга и да се сбиеш със зрителите е много непрофесионално. За това ще има огромна глоба. Аз съм преживявал такова нещо, но тогава на ринга стана ръкопашен бой и съперникът ми беше глобен със седемцифрена сума. Сега глобата трябва да е чудовищна\", казва Мейуедър, цитиран от \"Дейли Мейл\".Нурмагомедов се опитва да прехвърли вината за избухването си на щаба на ирландеца. Той твърди, че бил провокиран по време на мача с обиди на религиозна основа. Това отключило агресията в него. \"Треньорът му крещеше през цялото време, че съм \"мюсюлманска твар\". Не издържах\", казва дагестанецът.", "date": "2018.10.11", "title": "Мейуедър с остри думи към Нурмагомедов"}
{"url": "https://offnews.bg/obshtestvo/na-12-mesta-v-stolitcata-niama-da-ima-voda-689694.html", "text": "\"Софийска вода\" временно ще прекъсне водоподаването в части на столицата днес, съобщиха от дружеството. Инвестиционен проект за реконструкция на уличен водопровод на бул. „Илиянци“ в жк. „Военна рампа“ налага спиране на водоподаването от 09:00 до 21:00 часа на кв. „Орландовци“ в района на ул. „Първа Българска армия“, ул. „Каменоделска“, ул. „Кожарска“, река Владайска, ул. „Лавандула“, ул. „Липов цвят“, ул. „Жак Дюкло“, жп линия, река Суходолска. След възстановяване на водоснабдяването е възможно временно повишаване мътността на водата.Изпълнение на инвестиционен проект за реконструкция на уличен водопровод на бул. „Джеймс Баучер“ в жк. „Лозенец“ налага спиране на водоподаването от 09:00 до 19:00 часа на бул. „Джеймс Баучър“ от ул. „Милин камък“ до пл. „Велчова завера“, ул. „Димитър Димов“, ул. „Милин камък“ от бул. „Джеймс Баучър“ до бул. „Св. Наум“, ул. „Презвитер Козма“ от ул. „Милин камък“ до ул. „Света гора“, ул. „Света гора“ от бул. „Джеймс Баучър“ до ул. „Презвитер Козма“, ул. „Йоан Екзарх“ от бул. „Джеймс Бачър“ до ул. „Димитър Димов“, бул. „Св. Наум“ от бул. „Черни връх“ до ул. „Вишнева“, карето между, ул. „Арх. Йордан Миланов“, ул. „Кръстю Сарафов“, ул. „Бряст“, бул. „Св. Наум“, ул. „Кръстю Срафов“, ул. „Св. Теодосий Търновски“, ул. „Йоан Екзарх“, ул. „Милин камък“, ул. „Черноризец храбър“, ул. „Витоша“. След възстановяване на водоснабдяването е възможно временно повишаване мътността на водата. След реализацията на тези инвестиционни проекти клиентите на „Софийска вода” живеещи в района ще почувстват значително подобреното качество на предоставяните услуги. Строително-монтажни работи на ул. „Княз Борис I“ в Център налагат спиране на водоподаването от 09:00 до 15:00 часа на ул. „Княз Борис I“, бул. „Александър Стамболийски“, бул. „Тодор Александров“, пл. „Света Неделя“, бул. „Тодор Александров“ от ул. „Цар Самуил“ до ул. „Княз Борис I“. Подмяна на сградно водопроводно отклонение на ул. 558 в кв. „Христо Ботев“, се налага спиране на водоподаването от 09:30 до 18:30 часа на ул. 519, ул. 510, ул. „Мими Балканска“, ул. „Владимир Минков – Лотко“, ул. „Георги Спасов“.Изграждане на сградно водопроводно отклонение на бул. „Сливница“ в кв. „Република“ 2, налага спиране на водоподаването от 09:00 до 21:00 часа на кв. „Република“ 2, кв. „Толева махала“, окръжно „ВиК“ - Божурище, магазин „Метро 2“, бензиностанции Петрол и Лукойл- Република 2, магазин „Хиполенд“.Във връзка с подмяна на сградно водопроводно отклонение на ул. „Христо Ботев“ в Нови Искър, кв. „Гниляне“, се налага спиране на водоподаването от 09:00 до 14:00 часа на кв. „Гниляне“.Монтаж на пожарен хидрант на ул. „Самоковски път“ в с. Лозен, се налага спиране на водоподаването от 10:00 до 19:00 часа на ул. „Янко Панайотов“, ул. „Свети Кирил и Методий“, ул. „Простор“, ул. „Съединение“.Прекъсване на сградно водопроводно отклонение на ул. „Дъб“ в с. Лозен налага спиране на водоподаването от 10:00 до 17:00 часа на ул. „Дъб“, ул. „Бор“, ул. „Ясен“ от ул. „Липа“ до ул. „Дъб“.Механично почистване на резервоар „Ловджийска чешма“ в община „Панчарево“ налага спиране на водоподаването от 11:00 до 23:00 часа на Вилна зона „Градищe“, Вилна зона „Ловджийска чешма“, Вилна зона „Белика“ – ул. „Славей“, ул. „Роза“, ул. „Невен“. Заради подмяна на спирателен кран на ул. „Пресвета“ в с. Чепинци, се налага спиране на водоподаването от 09:30 до 19:30 часа на ул. „Пресвета“, ул. „Стара планина“ от ул. „Отечество“ до ул. „Стара ливада“ и ул. „Стара ливада“.Без вода заради подмяна на сградно водопроводно отклонение на ул. „Бяла бреза“ в кв. „Симеоново“ ще бъдат от 10:00 до 16:00 часа на ул. „Бяла бреза“ №5.Няма да имат вода във връзка с подмяна на сградно водопроводно отклонение в с. Мрамор, от 09:30 до 15:30 часа на ул. „Еделвайс“ и ул. „Теменужка“.Реконструкция на уличен водопровод на ул. „Николай Хрелков“ в кв. „Горна баня“ налага спиране на водоподаването от 09:00 до 21:00 часа на ул. „Николай Хрелков“ от №49 до №55.Поради подмяна на сградни водопроводни отклонения на ул. „Смагово“ и ул. „Жеравна“ в кв. „Курило“, гр. Нови Искър, се налага спиране на водоподаването от 09:00 до 14:00 часа на ул. „Жеравна“ от №14 до №26Б, ул. „Смагово“ от ул. „Билка“ до ул. „Космонавт“.  ", "date": "2018.10.11", "title": "На 12 места в столицата няма да има вода"}
{"url": "https://offnews.bg/obshtestvo/i-dnes-shte-e-slanchevo-nad-iuzhnoto-chernomorie-shte-prevali-689717.html", "text": "Сутринта в низините, котловините и около водните басейни ще има мъгла или ниска слоеста облачност. През деня облачността ще е по-често значителна и на места в югоизточната половина от България ще превали. Ще духа слаб, в Източна България - до умерен, североизточен вятър.Преобладаващите максимални температури ще бъдат между 19 и 24 градуса, за София - около 19 градуса.Над Черноморието облачността ще е значителна, преди обяд - ниска слоеста. В следобедните часове, главно по южното крайбрежие, ще има слаби валежи от дъжд. Ще духа до умерен вятър от изток-североизток. Максималните температури на въздуха ще бъдат 19-21 градуса. Температурата на морската вода е 20 градуса. Вълнението на морето ще бъде 2-3 бала.В планините облачността ще е разкъсана, в масивите от източната половина от страната - предимно значителна. На места в Източните Родопи, Сакар и Странджа ще превали. Ще духа умерен, по високите и открити части - до бурен, вятър от изток-североизток. Максималната температура на височина 1200 метра ще е около 13 градуса, на 2000 метра - около 6 градуса.", "date": "2018.10.11", "title": "И днес ще е слънчево, над Южното Черноморие ще превали"}
{"url": "https://offnews.bg/politika/valeri-simeonov-za-zalavianeto-na-severin-balgarskata-politcia-e-po-b-689790.html", "text": "Българската полиция е по-бърза от немската, заяви пред журналисти в Казанлък вицепремиерът Валери Симеонов.Повод за коментара му беше залавянето на 21-годишния Северин Красимиров, заподозрян за убийството на Виктория Маринова.Симеонов твърди, че българските полицаи дистанционно от София са ръководили колегите си от Германия при ареста на Северин Красимиров.Един час беше необходим за немските полицаи, събрани от три области, за да влязат в 4-етажния блок, заселен с емигранти,  каза вицепремиерът пред БТА.Валери Симеонов поздрави премиера Бойко Борисов за смелостта първи през последните 30 години да събере дипломатите, акредитирани в нашата страна, и да заяви, че трябва да внимават с информации и коментари за България, която не познават добре. Според вицепремиера журналистите у нас не са зависими от правителството , а от собствениците на медии. Според него страната ни се превръща в \"царство на словоблудството\".", "date": "2018.10.11", "title": "Валери Симеонов за залавянето на Северин: Българската полиция е по-бърза от немската"}
{"url": "https://offnews.bg/razsledvane/shefove-na-patni-firmi-svarzani-s-obuchenieto-na-oditorite-koito-gi-p-689653.html", "text": "Шефове на големи фирми, свързани със строителството на пътища, са индиректно обвързани с подготовката и обучението на независими одитори, от които на практика зависи предаването на новопостроения пътен обект на държавата. Становището на пътните одитори е свързано с безопасността на пътя, а зад обучението им и членуването им в браншови организации индиректно стоят собствениците на две от най-големите фирми в страната, които са ангажирани със строителството на пътища.Това показва разследване на Нова тв, излъчено в понеделник. От изнесените в него факти и от допълнителна проверка, която OFFNews направи, става ясно, че шефовете на \"Трейс\" и \"Юпитер 05\" имат пряка връзка с процеса на подготовка на одитори. Нещо повече - поръчките, които държавата прави, за да наеме независими одитори, минават през браншова организация, която е пряко свързана с единия от двамата.Става въпрос за Николай Иванов - управител на една от най-големите фирми за мантинели у нас \"Юпитер 05\" ООД Николай Иванов и в същото време . В нея са регистрирани като членове голяма част от пътните одитори в България, които е вероятно да са попадали на строителен обект с мантинели, произведени от \"Юпитер\". От публикуваната на страницата на организацията информация се вижда, че член на УС е доц. д-р Румен Миланов, който е със статут на почетен член на сдружението. Именно Миланов, който е завършил висшето си образование в Академията на МВР в СССР, а през годините е оглавявал служби като Наиционална полиция, Наионална жандармерия, Националната служба за борба с тероризма, Националната служба за охрана и изключително непродуктивния орган за борба с корупцията БОРКОР, в момента е преподавател в УАСГ и е пряко отговорен за обучението на одитори. Това се случва единствено в УАСГ. Любопитното в случая е, че ръководител на катедра \"Пътища\" в университета е друг крупен строителен предприемач - Николай Михайлов, председател на Надзорния съвет на \"Трейс Груп Холд\". Това е фирмата строител на пътя край Своге, където при катастрофа загинаха 20 души. Като началник на катедрата в университета, той се явява пряк началник на Румен Миланов. В същото време двете фирми - \"Юпитер 05\" и \"Трейс\" са в търговски отношения, тъй като втората поръчва мантинели от първата за пътищата, които строи.\"Проф. Михайлов няма нищо общо с одиторите. Това, че е от катедрата, какво ги прави зависими? Значи сигурно зависим е и американският президент, и някои други, сигурно и вие сте зависими някъде в телевизията, сигурно и аз съм зависим\", коментира пред Нова тв Миланов. Той е категоричен, че опасността от наказателно преследване е тази, която спира подобно влияние на строителните фирми над одиторите.От \"Трейс\" от своя страна също отричат зависимост на обучаваните в катедрата на Михайлов одитори с това, че специалността му няма нищо общо с пътния одит.Шефът на \"Юпитер 05\" Николай Иванов също смята, че в случая не става въпрос за конфликт на интереси, въпреки че одитори твърдят, че след приключване на курса им по обучение, те са поканени да станат членове на браншовата организация. От Института за пътна безопасност коментираха пред OFFNews, че на практика голяма част от одиторите в България са членове на Българска браншова организация Пътна безопасност. Справка на института, поискана от АПИ, показва че само малка част от тези хора са наемани за извършване на пътни одити.В същото време нормативната уредба не изисква регионалните пътища да бъдат инспектирани. Според наредба, приета през 2011 година, приоритет в одитирането имат международните пътища. Така на практика става ясно, че пътищата в страната не са минавали пътен одит. Именно Институтът за пътна безопасност . Само ден преди жестоката катастрофа там, от организацията изнясат доклад, от който става ясно, че има поредица от пропуски в хода на проектирането, изграждането, ремонта и въвеждането на пътя в експлоатация. Една от сериозните нередности при пътя са именно мантинелите, показва анализът на института. В него се отбелязват пропуски и при поставянето на пътните знаци, а също и на разположението на тротоара за пешеходци.", "date": "2018.10.11", "title": "Шефове на пътни фирми свързани с обучението на одиторите, които ги проверяват"}
{"url": "https://offnews.bg/obshtestvo/majkite-ot-sistemata-ni-ubiva-tciala-nosht-pred-ms-pusnaha-dvizheniet-689724.html", "text": "Над 12 часа продължи блокадата на бул. \"Княз Александър Дондуков\" пред сградата на Министерски съвет, заради протеста на майките от инициативата \"Системата ни убива\", съобщи Дарик. Малко след 8 часа блокадата беше преместена по ръба на тротоара пред сградата на МС. Движението по булеварда вече не е блокирано. Протестиращите опънаха снощи палатките си върху жълтите павета. Протестът им ще продължи, докато не се уверят, че реформата ще започне.Майките изкараха цялата нощ на булеварда заедно със своите деца с увреждания. Майките разказаха, че през нощта е било студено, но много хора са им носили храна и топли напитки. ", "date": "2018.10.11", "title": "Майките от Системата ни убива цяла нощ пред МС, пуснаха движението по Дондуков"}
{"url": "https://offnews.bg/politika/zhandarmerist-oglavi-politicheskia-kabinet-na-mvr-689722.html", "text": "Бившият зам.-директор на Жандармерията Михаил Златанов е новият началник на политическия кабинет на министъра на вътрешните работи. Златанов е в системата на МВР от 1986 година, като през цялото време е бил в жандармерията, приемник на Вътрешни войски. През последните 4 години той става заместник-директор на жандармерията, а до момента е бил и оперативен помощник на главния секретар на МВР - постът, който Младен Маринов заемаше, преди да бъде посочен за министър. Златанов ръководеше щаба, който координира разследването на , при което след няколко дни издирване извършителят Росен Ангелов беше открит мъртъв, като официалната версия е, че той се е самоубил. Тялото му беше открито в къща в район, който МВР провери дни след убийството.До момента политическият кабинет в МВР се , която беше началник на кабинета на премиера при второто правителство на Борисов. Досегашните заместник-министри в МВР запазват постовете си. Постът си запазва и парламентарният секретар на МВР Светослав Белемезов - преди това депутат от АБВ.____Политическият кабинет има съвещателни, контролни и информационно-аналитични функции. Основната му задача е да подпомага съответния министър при провеждането на политиката на правителството. Политическиите кабинети формират приоритетите в работата на министерствата", "date": "2018.10.11", "title": "Жандармерист оглави политическия кабинет на МВР"}
{"url": "https://offnews.bg/obshtestvo/sv-apostol-i-diakon-filip-krastil-magiosnik-varshil-mnogo-chudesa-689690.html", "text": "След слизането на Пресветия Дух апостолите останали известно време в Йерусалим. Всекидневно се присъединявали към тях множества новоповярвали. Всеки продавал имуществото си и донасял получените пари на апостолите. От тоя общ имот се давало на всеки, каквото му било нужно. Така че нямало между тях ни беден, ни богат.С нарастването на броя на учениците възникнали някои несъгласия. Апостолите, заети с проповядване на словото Божие, не могли да се занимават с всички домакински потребности на християнското общество. Затова свикали вярващите и им предложили да изберат седем мъже. На тия благонравни мъже трябвало да се възложи задачата да раздават помощи и да се грижат за домакинските неща в Църквата.Тъй на това служение били назначени Стефан, Филип, Прохор, Никанор, Тимон, Пармен и Николай.След избора те били изправени пред апостолите. След като се помолили, апостолите възложили върху тях ръцете си. Тия седем души били наречени дякони, служители.На 11 октомври светата Църква чества паметта на един от тях – св. апостол Филип. Той се родил в Кесария Палестинска. Дякон Филип, като оставил Йерусалим, дошъл в Самария, където усърдно проповядвал благата вест за спасителното дело на Богочовека. Народът с радост го слушал и се удивлявал на чудесата, които той вършел. Филип изгонвал нечисти духове и изцерявал болни. Повярвали в проповедта му много хора. В Самария имало един човек на име Симон, известен като магьосник. Той също приел свето кръщение от Филип.Апостолите, които продължили да пребивават в Йерусалим, чули, че много жители на Самария приели словото Божие по благовестението на дякон Филип, който в служението си се издигнал до степен на апостол.Апостолите Петър и Йоан дошли също в Самария, за да помогнат на Филип в устройването на Църквата там. Св. Филип продължил апостолското си служение. Бил в град Азот. Обходил след това още много градове и села. Навсякъде неуморно разкривал истината за делото на Спасителя в тоя свят. Стигнал в Кесария при четирите си дъщери. Живял при тях и тук приемал новоповярвалите. Дъщерите му имали пророчески дар.От Кесария Филип дошъл в лидийския град Тралия, Мала Азия. Тук служил на Църквата като епископ тралийски. Обърнал мнозина към Христа. Вършил и тук, както по много други места, големи чудеса.Починал в дълбока старост, обичан от цялото си многобройно паство.", "date": "2018.10.11", "title": "Св. апостол и дякон Филип кръстил магьосник, вършил много чудеса"}
{"url": "https://offnews.bg/obshtestvo/blaga-vest-ot-fandakova-60-novi-avtobusa-na-priroden-gaz-patuvat-kam-689750.html", "text": "60 нови автобуса на природен газ, с които продължаваме модернизацията на градския транспорт, вече пътуват към София. Това обяви столичния кмет Йорданка Фандъкова в профила си във фейсбук. Фандъкова обяви и че до края на годината в София ще пристигнат и първите 20 електробуса, както и още 22 автобуса на природен газ.Фандъкова твърди, че от 2014 г. досега са били подменени 60% от градските автобуси.", "date": "2018.10.11", "title": "Блага вест от Фандъкова: 60 нови автобуса на природен газ пътуват към София"}
{"url": "https://offnews.bg/obshtestvo/poklonenieto-pred-viktoria-marinova-shte-e-utre-v-tcarkvata-sveta-troi-689725.html", "text": "Утре ще бъде погребението на жестоко убитата журналистка Виктория Маринова в Русе.В 10,30 часа ще започне поклонението пред тленните останки на младата жена в катедралната русенска църква „Света Троица”.Погребението ще се състои на гробищата в квартал Чародейка.", "date": "2018.10.11", "title": "Поклонението пред Виктория Маринова ще е утре в църквата Света Троица в Русе"}
{"url": "https://offnews.bg/politika/britanskiat-poslanik-sachuvstvam-na-borisov-na-mesta-ubijstvoto-na-z-689727.html", "text": "Получихме интересна и актуална информация за бруталното убийство на Виктория Маринова от премиера Бойко Борисов на срещата, на която бяхме поканени посланиците в България. Той сподели, че е разочарован от начина, по който беше отразен случаят в международните медии и аз споделям това негово разочарование.Това коментира посланикът на Великобритания у нас Ема Хопкинс по Нова тв. По думите й за няколко дни полицията е събрала много доказателства, издадена е Европейска заповед и според нея всяка европейска полицейска служба трябва да се гордее с такива резултати. Напълно съчувствам на премиера за неговото разочарование. Той се почувства сякаш България е предадена в медиите и че много прибързани изводи са извлечени от обстоятелствата около това убийство”, коментира още Хопкинс. „Нашата преса е свободна и невинаги политиците харесват това, което медиите казват. Свободната преса е свободна да каже каквото си иска”, допълни тя.По думите й понякога се получава подобен истеричен отзвук при липсата на надлежно разследване за установяване на връзките. „На места отразяването на този случай беше ужасяващо, защото това, което не чухме, е, че е едно брутално сексуално престъпление срещу жена”, каза Ема Хопкинс.", "date": "2018.10.11", "title": "Британският посланик: Съчувствам на Борисов, на места убийството на журналистката бе отразено ужасно"}
{"url": "https://offnews.bg/nauka/ban-shte-izgradi-visokotehnologichna-laboratoria-sas-super-kompiutar-689731.html", "text": "Център за върхови постижения по Информатика и информационни и комуникационни технологии ще бъде изграден в Българската академия на науките (БАН), в който ще бъде инсталиран суперкомпютър с висока енергийна ефективност и производителност над 1 PFOP/s.Проектът, който е на обща стойност близо 30 млн. лв., включва изглаждането на Лаборатория за 3D дигитализация, включващ оборудване за компютърна томография на динамични процеси със суб-микронна резолюция.Проектът се финансира по Оперативна програма „Наука и образование за интелигентен растеж“ 2014-2020. Общият размер на безвъзмездната финансова помощ възлиза на 29 355 861 лева, от които 24 952 482 лева са предоставени от Европейския фонд за регионално развитие и 4 403 379 лева национално съфинансиране. Над 75% от стойността на проекта е за изграждане на научна инфраструктура. Срокът за изпълнение на проекта е: 3 август 2018 г. - 31 декември 2023 г.Центърът се изгражда от консорциум, включващ: Институт по информационни и комуникационни технологии - БАН (водещ партньор), Институт по математика и информатика –БАН, Институт по механика – БАН, Национален институт по геофизика, геодезия и география – БАН, Пловдивски университет „Паисий Хилендарски“; Медицински университет – София и Университет по библиотекознание и информационни технологии. Асоциирани академични партньори са Институтът по статистика и математически методи в икономиката – ТУ Виена (Австрия) и Фраунхоферовият Институт по индустриална математика в Кайзерслаутерн (Германия).Проектът ще бъде представен на 16 октомври от 9:30 ч. в зала 207 на БАН, ул. „15 ноември“ №1.", "date": "2018.10.11", "title": "БАН ще изгради високотехнологична лаборатория със супер компютър"}
{"url": "https://offnews.bg/drugi/petar-ivanov-se-naredi-shesti-na-mladezhkata-olimpiada-689734.html", "text": "Талантливият ни катерач Петър Иванов се нареди шести в крайното класиране на младежката олимпиада в Буенос Айрес.Шестимата финалисти в спортното катерене стартираха снощи спора за титлата с изпитанието за скорост. В него Петър Иванов се нареди на пето място, лидер бе Сам Авизу от Франция. Във втората надпревара „боулдер“, която е и коронната дисциплина на Иванов, българинът се класира четвърти, а във финалното изпитание остана пети. Така, в крайното общо подреждане българинът зае шесто място със сбор 100 т. Първи олимпийски шампион в историята на този нов спорт стана японецът Кейта Дохи с 6 т., пред своя сънародник Шута Танака с 18 т., а бронзът е за Сам Авизу от Франция с 30 т. Спортното катерене ще бъде и сред петте нови спорта в програмата на олимпиадата в Токио след две години.В спортната стрелба Кирил Киров се нареди 11-и в дисциплината 10 м въздушен пистолет с резултат 562 -14x и това не му позволи да влезе сред най-добрите осем за финала. Пламен Емилов и китайката Зеру Ван в международен микс отбор на 10 м въздушна пушка с резултат 819.8 т. заеха 13-о място в квалификациите и така се класираха за осминафиналите утре от 19.15 ч. българско време.В плуването на 50 м бътерфлай Тихомир Тодоров финишира седми в серията си с време 25.33 сек., почти половин секунда не му достигна да влезе сред полуфиналистите и той остана 30-и в крайното подреждане. Късно снощи стана ясно и крайното класиране в плуването на 800 м св. стил при девойките. Василики Кадоглу финишира четвърта в серията си с резултат 9:18,92 мин., а в крайното подреждане е 20-а.Късно вечерта предишния ден завършиха и изпълненията с топка в художествената гимнастика. Татяна Воложанина получи оценка 15.600 т. и след първите два уреда има сбор от 31.300 т., което й отрежда шесто място във временното класиране, лидер е рускинята Дария Трубникова с 35.175 т. По-късно тази нощ българско време ще завършат и всички изпълнения на бухалки и лента. В първото изпитание - на бухалки - Воложанина заслужи оценка 15.450 т.", "date": "2018.10.11", "title": "Петър Иванов се нареди шести на младежката олимпиада"}
{"url": "https://offnews.bg/volejbol/lavitcite-ni-prikliuchiha-svetovnoto-s-kategorichna-pobeda-nad-azerb-689728.html", "text": "Женският национален отбор по волейбол завърши с победа участието си на световното първенство в Япония, след като разгромиха Азербайджан с 3:0 (25:19, 25:20, 25:20) в последния си мач от Група F, от втората фаза на шампионата, който се игра в зала \"Осака Мунисипал Сентрал Джимнезиъм\".С това България записа четвърти успех и завърши по страхотен начин участието си на мондиала, като реализира две последователни победи, след като вчера надигра и Тайланд с 3:2 гейма.След този прекрасен завършек момичетата на селекционера Иван Петков приключват на шесто място в групата си, с четири победи, пет загуби и 11 точки.Тимът ни може да остане на това място, ако по-късно днес Турция победи Тайланд. По този начин България ще раздели 11/12-о място в крайното класиране на Мондиал 2018. Азербайджан остана на последното място в групата с едва 2 победи, 7 загуби и 6 точки.С най-голям актив за успеха на \"лъвиците\" бе Мирослава Паскова с 13 точки (3 блока, 3 аса и 39% ефективност в атака). Христина Русева завърши с 11 точки (3 блока, 1 ас и 67% ефективност в атака) а Нася Димитрова приключи с 11 точки (2 аса и 53% ефективност в атака).", "date": "2018.10.11", "title": "\"Лъвиците\" ни приключиха Световното с категорична победа над Азербайджан"}
{"url": "https://offnews.bg/drugi/akrobatite-ni-sas-zlato-ot-buenos-ajres-689735.html", "text": "Златни медали за двамата представители в акробатиката на младежката олимпийски игри в Буенос Айрес. Мариела Костадинова и Панайот Димитров получиха преди малко ценните си отличия като част от интернационалния отбор спечелил първото място в мултинационалното гимнастическо състезание на смесени отбори.Накратко за регламента. Оформят се 12 отбора, като във всеки един от тях има по 12 представители на различни държави в следния състав: по три момчета и по три момичета от спортната гимнастика, по три момичета от художествената гимнастика, по една смесена двойка от акробатиката, по едно момче и по едно момиче от батута. Отделните тимове бяха кръстени с имена на легендарни спортисти в гимнастическите спортове. За класирането в това мултинационално състезание се взимаха предвид само местата (без точките) в квалификационните надпревари на всеки един представител в съответния му спорт.Общият брой най-предни класирания осигурява злато, следващият сребро, бронз и т.н. Българите бяха в отбора с име Симон Байлс - американска спортна гимнастичка, първата афро-американка световен шампион и първата жена с три поредни световни титли (2013 – 15). С десетте си златни медала Симон държи рекорда за най-много златни отличия, спечелени от жена в историята на световните гимнастически първенства. Останалите отбори бяха с имена на други легендарни спортисти от гимнастиката – Надя Команечи, Оксана Чусовитина и др.Нашите представители бяха със значителен принос за титлата на своя мултинационален тим, тъй като още в първия ден на игрите се наредиха трети в квалификациите при смесените двойки в акробатиката и се класираха безпроблемно за финала. Тогава Костадинова и Димитров бяха четвърти на „баланс“ с 27.450 т., след това на „динамика“ останаха пети с 26.775 т., а на „комбинирано“ бяха безапелационни за първото място с 27.775.Така в общото класиране българската двойка се нареди на трета позиция, с равен резултат от по 82.000 т. с украинската двойка, което й осигури място на финала, насрочен за полунощ срещу вторник българско време.Златните медали бяха връчени на българите от трима членове на МОК - легендарния украински спринтьор Валери Борзов, Сара Уолкър (Нова Зеландия) и Маринари Ватанабе (Япония), който като президент на Международната гимнастическа федерация (ФИГ) преди три дни бе приет за член на МОК. Сред най-щастливите в залата бе и треньорката на златната ни двойка в акробатиката Гергана Денева.", "date": "2018.10.11", "title": "Акробатите ни със злато от Буенос Айрес"}
{"url": "https://offnews.bg/112/interpol-izdirva-s-chervena-biuletina-birmata-689733.html", "text": "Интерпол издирва Антон Станоев, по прякор Бирмата, с червена бюлетина, показва справка на сайта на организацията, съ35-годишният мъж е обявен за издирване и обвинен задочно като един от организаторите на четири фабрики за нелегални цигари, разбити в края на август.Антон Станоев е по-големият син на Евлоги Станоев-Голямата Бирма и полубрат на Георги Станоев – Малката Бирма. Засега бащата и по-малкият брат на Антон Станоев не са обявени за издирване.", "date": "2018.10.11", "title": "Интерпол издирва с червена бюлетина Бирмата"}
{"url": "https://offnews.bg/futbol/stoianovich-dobrite-rezultati-varnaha-publikata-na-stadiona-689726.html", "text": "Треньорът на Левски Славиша Стоянович знае от какви футболисти ще има нужда, за да преследва титлата. Специалистът призна, че вече е имал разговори с ръководството на \"сините\" относно зимната селекция.\"Надявам се, че ще ми бъдат доведени играчите, които потърсих. Нужно ни е подсилване, ако искаме да се представим още по-добре до края на сезона. Разговарях с шефовете на Левски за зимната селекция. В момента имам около 25 футболисти, но в битката за титлата ще са ми нужни още. Убедих се в това, докато бях в Цървена звезда.Всичко тръгна много добре. Успяхме да полетим и да наредим седем поредни победи. Добрите резултати върнаха публиката на стадиона. Това беше една от моите цели.Надявах се да върнем усмивките по лицата на хората, а само след 9 мача усетих каква подкрепа имаме - спират ме по улиците, поздравяват ме, стискат ми ръката. След двубоя с ЦСКА дори ми скандираха името.Мачът с Лудогорец е истинска възможност да видим докъде сме стигнали и от какъв материал сме направени. Не подценявам останалите съперници, но Лудогорец е шампион в последните 7 години. Имат много качество в състава си.Аз обаче вярвам в момчетата си. Мотивирани са, искат да покажат, че имат характер на победители. Знаем колко можем и няма да се предадем лесно\", заяви Стоянович пред сръбския вестник \"Спортски журнал\", цитиран от \"Тема спорт\".", "date": "2018.10.11", "title": "Стоянович: Добрите резултати върнаха публиката на стадиона"}
{"url": "https://offnews.bg/politika/patrioti-za-sofia-predlagat-promiana-na-plana-za-upravlenie-na-vitosha-689755.html", "text": "Групата на Патриотите в Столичния общински съвет предлага изменение на плана за управление на Витоша, за да се реконструират и модернизират влековете и лифтовете на Витоша.Това обяви днес на заседанието на СОС общинският съветник от ВМРО и председател на групата „Патриоти за София“ Карлос Контрера. Той призовава всички политически групи да подкрепят доклада. Документът ще бъде изпратен до председателите на групите на ГЕРБ, БСП, Реформаторски блок и Група 5 в петък, като Контрера поиска от тях до следващия четвъртък становище дали ще подкрепят предложението за модернизация на съоръженията на Витоша.Карлос Контрера заяви, че е подготвен доклад, с който СОС и Столична община официално да предложат на МОСВ да измени плана. Докладът съдържа предложения за конкретни промени на текстове, които в момента блокират модернизацията на съоръженията. Предложението е изготвено като са взети предвид заключенията на междуведомствената работна група по темата при Министерство на младежта и спорта.Общинският съветник от ВМРО – Българско национално движение напомни, че кандидатурата на София за домакин на Зимна младежка олимпиада през 2024 г. вече е в ход. Не можем да бездействаме повече. Макар не всичко да е в наши ръце, чрез предложение за промяна на плана за управление ние ще покажем като град, че действително желаем тази олимпиада да се случи. Другото са само приказки, заяви Контрера.Припомняме, че предложението идва в синхрон с активните действия на министъра на младежта и спорта, който подготвя кандидатурата на България и София за Младежка зимна олимпиада 2024 г. Вчера в Буенос Айрес министър Кралев и неговият екип проведоха срещи и разговори с Международния олимпийски комитет. Българската кандидатура има сериозна подкрепа.Според Контрера, подкрепата за предложението за промяна на плана за управление на Витоша и даването на възможност да се модернизират съоръженията ще бъде мерило за поведението на всяка група и всеки общински съветник в СОС дали искат развитие, или сегашното състояние на разруха ги устройва.", "date": "2018.10.11", "title": "Патриоти за София предлагат промяна на плана за управление на Витоша"}
{"url": "https://offnews.bg/zvezdi/vkaraha-selena-gomes-v-psihiatria-689756.html", "text": "Певицата Селена Гомес е постъпила в психиатрична клиника заради емоционален срив, съобщи БГНЕС.Според съобщения в медиите 26-годишната звезда е настанена в болница през септември. Гомес била притеснена от информация за намаляване на броя на левкоцитите в тялото й. Медии твърдят, че Селена поискала да напусне медицинската институция, но лекарите отказали и я прехвърлили в психиатрично отделение.Селена страда от системен лупус еритематозус (автоимунно заболяване, което може да засегне всеки орган в тялото). През 2017 г. певицата претърпя бъбречна трансплантация.", "date": "2018.10.11", "title": "Вкараха Селена Гомес в психиатрия"}
{"url": "https://offnews.bg/obshtestvo/izpraviat-pred-sada-v-hanover-ubietca-na-viktoria-689719.html", "text": "Пред германски съд в Хановер ще бъде изправен Северин Красимиров, който беше задържан за убийството на журналистката Виктория Маринова в Русе.Съдът ще реши дали Краисимиров да бъде екстрадиран в България, предаде БНР. Чрез ДНК анализ разследващите са установили, че 21-годишният Красимиров е изнасилил и убил Маринова.Германските власти са задържали Красимиров във вторник вечерта - осем часа след постъпило искане от българските власти. Той се е намирал в дома на майка си в германския град.", "date": "2018.10.11", "title": "Изправят пред съда в Хановер убиеца на Виктория"}
{"url": "https://offnews.bg/obshtestvo/severin-krasimirov-se-e-saglasil-barzo-da-go-varnat-u-nas-689730.html", "text": "Северин Красимиров е дал съгласие за опростена процедура по екстрадиция, съобщи БНТ. Апелативният съд в германския град Хановер ще заседава по мярката за неотклонение на задържания за убийството на журналистката Виктория Маринова.Според председателя на Окръжния съд в град Щаде Вили Вирт, където Северин Красимиров е задържан, той е дал съгласие за опростена процедура по екстрадиция. Това означава, че формалностите по съдебния ред ще бъдат избегнати.Съдът ще реши дали Красимиров да бъде екстрадиран в България. Първоначално беше съобщено, че процедурата може да отнеме до 40 дни.Чрез ДНК анализ разследващите са установили, че 21-годишният Красимиров е изнасилил и убил Маринова. Германските власти са задържали Красимиров във вторник вечерта - осем часа след постъпило искане от българските власти. Той се е намирал в дома на майка си в германския град.", "date": "2018.10.11", "title": "Северин Красимиров се е съгласил бързо да го върнат у нас"}
{"url": "https://offnews.bg/tehnologii/tri-novi-modela-na-xiaomi-predlaga-vivacom-689736.html", "text": "VIVACOM продължава да изкушава ценителите на модерните технологии с атрактивни оферти за най-новите модели на пазара на мобилни устройства. Още тази седмица в магазинната мрежа на телекома, както и на сайта www.vivacom.bg, започва продажбата на три модела на Xiaomi.Mi A2 Lite предлага характерната за бранда комбинация от мощен хардуер на достъпна цена, а добавянето на чистата версия на Android с гарантирани ъпдейти прави устройството още по-атрактивно. Основната камера е двойна, със сензори 12MP и 5MP, а за селфита има 5МР камера. Оптиката е с подобрени характеристики, така че прави още по-ясни и детайлни снимки.Предната камера има функции за изчистване на образа, премахване на сенки под очите, изглаждане на несъвършенства по лицето, така че изображението забележимо се подобрява. Една от най-важните отличителни черти на смартфона е неговата батерия, с капацитет 4000 mAh, която със сигурност ще му спечели много почитатели. Особено привлекателна е опцията само с едно зареждане да слушате музика до 34 часа или да разговаряте в продължение на 19 часа и половина. Разполага със слот за 2 SIM карти и слот за допълнитена памет до 256GB. Телефонът ще се предлага в черно и златно на цена от 309.98 лв. в брой или 13.98 лв. на изплащане в комбинация с план Smart L+.В търговската мрежа на VIVACOM ще присъства и Xiaomi Redmi 6 с двойна, хоризонтално разположена камера. Потребителският интерфейс има доста нови допълнения, включително подобрен панел за известия, режим с разделен екран. Операционната система обещава два пъти по-бързо време за зареждане на приложенията и по-добро управление на фоновата памет. Разполага със сензор за пръстов отпечатък. Потребителите на телекома могат да се сдобият с Xiaomi Redmi 6 само за 169.98 в брой или 9.98 на месец с план Smart L+.Третият модел на Xiaomi, който ще бъде наличен във VIVACOM, е Xiaomi Redmi 6A. Смартфонът се предлага в три цветови разновидности – златно, черно и синьо. Независимо в какъв цвят го изберете, дизайнът неизменно е изчистен и изискан, телефонът е тънък и удобен за хващане. Redmi 6A е с възможност за две СИМ карти и допълнителна памет.Висококачественият сензор за светлина допринася снимките да са изключително ясни и живи. Предната селфи камера улавя всички детайли и светлосенки, така че фото спомените Ви да не се отличават от реалното изживяване. Смартфонът идва на изключително атрактивна цена от 99.98 лв. за еднократно плащане или 5.98 лв. на месец, с включен план Smart L+.", "date": "2018.10.11", "title": "Три нови модела на Xiaomi предлага VIVACOM"}
{"url": "https://offnews.bg/analizi-i-komentari/loshoto-idva-otgore-nadolu-dobroto-tragva-otdolu-nagore-689721.html", "text": "Внимание: Текстът е много дълъг и се опитва да обясни една от най-сериозните причини за несполуките на страната ни и нейното разнормализиране и деевропеизиране. Не е четиво за хора със слаби нерви и за такива, които имат по-важни задачи или - това е съвсем разбираемо - смятат, че са неясно с нещата и всичко според тях е далеч по-просто и много по-очевидно.Странно е, но във времето на модерните управленски технологии, развиващи се в пряка симбиоза с науката, у нас и тези технологии, и науката са пренебрегвани или с високомерие, или с недоверие, или с лоша образованост, или от най-обикновен инат.А днес времето е друго - рисково, мрежово - затова изисква качествено различен начин на управление.Може би най-тежкият проблем на България, пряко следствие от който е влаченето ни на последно място по всички позитивни критерии в ЕС и далечното ни откъсване напред по всички негативни критерии в ЕС е следният:Едва ли има по-архаично и демоде управление от това у нас.Една от причините за подобно допотопно управление е разбираема - новият начин на управление изисква знание, четене, мислене, стратегиране, компетентност, далновидност. Той прави опасни калинките, той органически не понася неукостта, некадърността, нарцисизма, действането чрез груби и не подлежащи на дискусия заповеди.Постепенно у нас вредният стил на управление на най-високите нива се просмука надолу.Народът го е казал - рибата се вмирисва от главата и после развалеността се пренася надолу.А светът го е доказал - лошото идва отгоре надолу, доброто тръгва отдолу нагоре.Една от съвременните тенденции е заместването на йерархиите с мрежи. Мрежите са по-ефективни, по-адаптивни, по-добре самоорганизиращи се, по-лесно сплотяващи системите и организмите.Ненапразно мрежите на тероризма, организираната престъпност, интернета, биосоциалните същества (мравки, пчели, термити), пожарите, войните, извънредните ситуации, модата, рака, шизофренията, паркинсона и др. имат преимущество, действат далеч по-успешно - това е така, защото те се сблъскват с йерархиите и ги надиграват, изпреварват, превземат и подчиняват. Мрежите сплескват нивата на вземане на решения и носене на отговорности, те по-бързо се развиват и разгръщат, много по-адаптивни са, много по-леко произвеждат единение и съгласие за общите цели.Мрежите налагат различен модел на управление, свои закони и канони. Ако в йерархията подчиненият на моя подчинен е мой подчинен, при мрежите колегата на моя колега и мой колега.Ето 10 характеристики на лошото (йерархично) управление, заседнало в 20 век – У-20 (управление 20 век) в сравнение с доброто (мрежово) управление, прекрачило в 21 век – У-21 (управление 21 век):Такива са в малко идеализиран, отчасти дестилиран вид разликите между У-20 и У-21.Няма как България да успява и да върви напред в 21 век, ако се управлява чрез манталитет и методи, дълбоко загнездили се, останали непроменимо в 20 век.Ето защо Времето върви все по-напред в 21 век, а България се връща все по-назад към 20 век.Това не е универсалното обяснение за разнормализирането и дедемократизирането на страната ни, но за мен е несъмнено, че то е част от обяснението. При това много важна, изключително съществена част от него.Б. ред. - Статията на проф. Николай Слатински е от фейсбук профила му.", "date": "2018.10.11", "title": "Лошото идва отгоре надолу, доброто тръгва отдолу нагоре"}
