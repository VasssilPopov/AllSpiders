{"url": "https://offnews.bg/volejbol/volejbolistite-ni-izkaraha-gneva-si-ot-iran-varhu-puerto-riko-688120.html", "text": "Волейболистите ни постигнаха втори успех на световното първенство по волейбол, което се провежда едновременно в България и Италия.Националите надиграха категорично аутсайдера в групата си Пуерто Рико с 3:0 (25:16, 25:18, 25:21) във Варна и на практика се класираха за следващата фаза на надпреварата. Селекционерът на \"трикольорите\" Пламен Константинов не можеше да разчита на Тодор Скримов, който получи лека контузия в прасеца срещу Иран в предния кръг, но посрещачът би трябвало да е на разположение на за двубоя с Куба в неделя.В първия гейм на мача България успя да поведе с 8:6 при първото техническо прекъсване, а впоследствие увеличи преднината си след резултатни атаки на Валентин Братоев. Единична блокада на Светослав Гоцев затвори първата част в наша полза – 25:16. Картината във втората не бе по-различна.Пуерториканците се държаха равностойно срещу по-именития си съперник до първата пауза, но постепенно нашите национали увеличиха дистанцията и по идентичен начин спечелиха втория гейм – този път с 25:18 след атака по блокадата на Николай Учиков.Третият гейм се оказа най-оспорван, но България отново успя да наложи своята воля и по-голяма класа, за да триумфира с убедителното 3:0. По-рано през деня Финландия се наложи с 3:1 гейма над състава на Куба.", "date": "2018.09.14", "title": "Волейболистите ни изкараха гнева си от Иран върху Пуерто Рико"}
{"url": "https://offnews.bg/sviat/britanskiat-vanshen-ministar-posledniat-pat-kogato-ruski-voenni-biah-688107.html", "text": "\"Последния път, когато руски военни твърдяха, че са в отпуск, беше, когато нахлуха в Украйна през 2014 г.\". Това написа в Туитър британският външен министър Джереми Хънт. Коментарът му идва след интервюто на Александър Петров и Руслан Баширов пред RT. Лондон обвини двамата руснаци за отравянето на бившия руски шпионин Сергей Скрипал и дъщеря му Юлия, като двамата са действащи офицери в руското военно разузнаване. Пред главния редактор на телевизията Мргарита Симонян те потвърдиха, че действително са двамата мъже, чиито снимки разпространиха британските власти, но заявиха, че са пътували до Солсбъри като туристи. \"Време е да се спре с фалшивите телевизионни предавания - светът вече изобличи Русия\", беше коментарът на Хънт.Той цитира откъс от публикация след събитията в Украйна от 2014 г.: \"Официално няма руски войници или малки зелени човечета в Украйна, а само патриотични доброволци, отишли там на почивка\".След излъчването на интервюто с Петров и Баширов говорител на британския премиер Тереза Мей го нарече \"обида за интелигентността на обществото\".\"Лъжите и очевидните измислици в това интервю, излъчено по спонсорирана от руската държава телевизия, са обида за интелигентността на обществото. По-важното е, че те са дълбоко оскърбителни за жертвите на това ужасяващо нападение и любимите им хора\", каза той. ", "date": "2018.09.14", "title": "Британският външен министър: Последният път, когато руски военни бяха в отпуск, нахлуха в Украйна"}
{"url": "https://offnews.bg/gimnastika/gratciite-shte-spasiat-sveta-snimki-688094.html", "text": "Очарователни, усмихнати и грациозни. Няма човек на земята, който да не се впечатлява от красотата на момичетата, които се занимават с художествена гимнастика.Ето 5 от най-привлекателните съвременни представителки на този спорт, които могат да ускорят сърдечния ритъм на всеки един мъж.5. Валерия ХанинаПрез 2014 година става шампионка на Украйна. Първоначално се подвизава при индивидуалните надпревари, но успехите й идват с ансамбъла на страната.4. Катрин ТасеваНастоящата ни надежда в художествената гимнастика е родена в Пловдив и започва да се занимава с грациозния спорт от много малка. Трудът й видимо се възнаграждава, имайки предвид добрите резултати, които Тасева постигна в последно време.3. Александра Солдатова19-годишната красавица демонстрира красота и сексапил и в социалните мрежи, като снимките ѝ будят сериозен интерес сред феновете.2. Наталия ГаудиоБразилската гордост на художествената гимнастика е една от най-добрите грации на Латинска Америка и е сред редовните кандидати за челните места по време на големи форуми.1. Невяна ВладиноваКой, ако не тя? Владинова е родена на 23 февруари 1994 година в Плевен. Започва да се занимава с гимнастика през 2000 година. От там насетне думите са малко, а историята продължава да се пише.", "date": "2018.09.14", "title": "Грациите ще спасят света (снимки)"}
{"url": "https://offnews.bg/obshtestvo/predsedateliat-na-dazd-s-otvoreno-pismo-kam-rakovoditelite-na-uslugi-z-688109.html", "text": "В отворено писмо председателят на Държавната агенция за закрила на детето (ДАЗД) д-р Елеонора Лилова отправи покана към ръководителите на услуги за деца да се включват в две инициативи на Агенцията.Първата е  като признание за гарантиране на правата на детето. За отличието могат да кандидатстват или да бъдат номинирани общини, юридически лица, неправителствени организации, граждански организации, доставчици на социални и универсални услуги за деца.Категориите, в които ще се присъжда знакът, са устойчиво развитие, успешна промяна и значима иновация, като всеки кандидат може да представи своята дейност само за една категория.Втората кампания на ДАЗД е „Живот без насилие за всички деца“ от началото на учебната 2018/2019 г.Кампанията се реализира в изпълнение на  и ще включва различни инициативи. В тяхното изпълнение ще бъдат включени националния детски консултативен орган – Съвета на децата, и съществуващите ученически съвети в училищата.Уважаеми ръководители,Като председател на Държавната агенция за закрила на детето бих искала да изразя своята признателност за денонощните Ви грижи към децата и неуморните усилия, които неизменно съпътстват житейския Ви и професионален път. Вярвам, че Вашите разум, мисъл, емоция, болка и надежда в посока осигуряването на най-добрите условия за живот и развитие на децата, съпътстват организацията на дейността Ви. Вярвам, че всеки ден и час, като истински професионалисти Вие и екипите, които изграждате като истинско семейство, работите с душа и сърце за бъдещето на децата на България.Безусловно оценявам и факта, че управленските дейности и решения изискват множество умения и качества, необходими за процеса на реализиране на съвременните специални и социално-педагогически, психологически и медицински грижи. Важен принцип в работата е практиката ни да се основава на актуални знания за съвременните нужди на детското развитие, както и на спецификите на индивидуалните потребности на всяко дете. Самото постоянство и надграждане на този процес е гарант за повишаване на качеството, в контекста на спецификата и разнородните аспекти на предоставяните от Вас услуги.Нелеката съдба на децата, чиято орис е сложила тежката си ръка върху психичното, емоционалното, социалното и физиологичното им развитие, е основната причина държавата да полага допълнителни грижи за Центровете за настаняване от семеен тип и специализираните институции за деца. Именно тук бих желала да Ви обърна внимание, че разчитам на Вас, като изпълнители на държавната политика на терен, да полагате в максимална степен усилия и постоянна енергия, за да осигурим възможно най-добра среда за развитието на всяко едно дете.Вие, които работите пряко с децата, сте единствените, които могат в максимална степен да пресъздадат нужната топлота и уют. Вие сте тези, които идентифицирате, проследявате и развивате способностите и заложбите на всяко поверено Ви дете. Вие сте тези, които правите детето уникално, само по себе си, организирате пълноценно ежедневието му, давате му ясен пример, възпитавате и го подготвяте за живота му в растежа. Именно това е най-трудното професионално предизвикателство, наречено съзидателност.Вярвам, че всеки един от Вас и колективите Ви предоставяте най-подходящата среда за всички деца, осигурявайки пълноценните им физическо, умствено, нравствено и социално развитие. Гарантирате правата им и с това съграждате едно истински сигурно място с ненарушаване достойнството на децата, без нехуманни методи на възпитание, физическо, психическо или друго насилие или форми на въздействие.Вярвам, че давате всичко от себе си да подобрявате постоянно своята организация, като осигурявате безопасна и сигурна среда за всяко дете. Защото Вие най-добре знаете, че то има писано и неписано право на закрила, заслужава да бъде подпомогнато да развива потенциалите си в пълнота. Във всички случаи сме длъжни да защитаваме по най-добър начин интересите му и да се съобразяваме със специфичната му уязвимост. Като ръководители, Вие с екипите си трябва да сте пример за подражание за децата и да притежавате личностни, морални и социални качества, с които да изграждате и поддържате отношения и атмосфера на уважение, доверие, сътрудничество и колегиалност.Обратният процес, който можем да следваме, е бездействието и деструкцията – всяка форма на незачитане на детската личност, мнение, права, дори и несъзнаваното вменяване на чувство за вина в децата, водят до формирането на една последваща неизбежна малоценност. Всичко това подбужда децата към актове на агресия, което неминуемо води, рано или късно, до форми на тормоз, в един или друг смисъл.Затова всички ние сме морално и професионално отговорни за извисяването на човещината и професионализма в нашите институции, и всичко това – за благоденствието на децата и родината ни.Бих искала да Ви поканя да се включите в две инициативи на Държавната агенция за закрила на детето:1. Конкурсна процедура за отличителния знак на ДАЗД „Аз гарантирам щастливо детство“. Той ще се присъжда ежегодно като признание за гарантиране на правата на детето. За отличието могат да кандидатстват или да бъдат номинирани общини, юридически лица, неправителствени организации, граждански организации, доставчици на социални и универсални услуги за деца. Три са категориите, в които ще се присъжда знакът: Устойчиво развитие, Успешна промяна и Значима иновация. Срокът за кандидатстване е 31.10.2018 г. За повече информация, моля, посетете сайта на ДАЗД.2. Националната кампания „Живот без насилие за всички деца“, чието мото е „# действай“ (хаштаг „Действай“). Кампанията е в изпълнение на Националната програма за закрила на детето за 2018 година, одобрена от Министерския съвет. Включването в нея е доброволно, но смятам, че ще е изключително полезно за Вашата институция. Участието Ви ще активизира взаимоотношенията на децата в посока изграждането на позитивна среда в дух на партньорство, както и в посока зачитане мнението на всяко дете в общността. Една от главните цели на националната кампания е да подкрепим децата в това те да станат по-активни, толерантни, добри и в същото време непримирими към насилието във всичките му форми в детското ежедневие.Част от философията на Националната кампания е, че социалният работник/възпитателят влизат в ролята на ментори – те само напътстват процеса на организиране на децата, като ги запознават с информация за това, какво е позитивна среда и същевременно се обявяват срещу насилието в групата. Менторите запознават децата и с възможността да посетят сайта на кампанията (www.decabg.eu), чието мото е „#действай“ (хаштаг действай).Всички, които се включат, се обявяват срещу агресията и тормоза както в реалния, така и във виртуалния свят. Основният принцип е: „Прави на всички около теб това, което искаш да ти се случи на теб“.Подробности за кампанията и участието на децата ще намерите на сайта www.decabg.eu, който предстои да бъде активен скоро след започването на новата учебна 2018/2019 година. Предстоят изненади и тематични предложения, така че моля следете сайта и бъдете активни.Вярвам, че всички деца заслужават да живеят в приятна и спокойна среда. Вярвам, че децата могат да изградят своя живот без насилие, защото всяко дете заслужава това и ние възрастните трябва да ги подкрепим.В заключение ще Ви припомня три свещени думи, без които не би било възможно да направим нито стъпка напред, а именно: обич, човещина, доброта. Дълбоко в себе си вярвам, че взаимната ни работа ще бъде ползотворна, а поведението ни – проактивно. Нека всички заедно станем пример за подражание и мобилизираме действията си в посока изграждане на едно добро общество за нашите деца. Нека оставим по много от себе си у всяко дете, което възпитаваме, отглеждаме и лекуваме – по много, но само и единствено в позитивен контекст, чрез професионализъм и всеотдайна любов.", "date": "2018.09.14", "title": "Председателят на ДАЗД с отворено писмо към ръководителите на услуги за деца"}
{"url": "https://offnews.bg/analizi-i-komentari/gerb-brani-orban-za-da-prodalzhi-da-rushi-darzhavata-688102.html", "text": "Действията на управлението доказват, че с подкрепата си за Орбан ГЕРБ бранят модела на корупционно завладяване и разложение на България.Само в последните няколко дена виждаме:ГЕРБ брани Орбан, защото иска свободно да продължи да корумпира и руши държавността, да задушава всички контролни системи (от регулаторите, през службите и правосъдието, до медиите), да “отглежда от деца” класа от аморални калинки, да поддържа и подхранва управлението на корупционните, криминални и кремълски зависимости и така да продължава триумфално да “печели избори”...Пропагандата се опитва подмени този мотив със споровете за миграцията. Когато става дума за конкретни решения по тази тема и правителството брани националният интерес, то има и моята подкрепа. Тук обаче става дума за съвсем друго- за формиране на един синдикат на авторитарните корупционери, плутократичен интернационал, в който Борисов влиза все по-открито.Единственото, което свързва това гласуване с миграцията, е че все повече българи ще търсят свободата, сигурността и развитието си извън България, а България ще бъде изтласквана все по далеч от ядрото на ЕС.Начинът за противодействието е ясен (макар и не прост): консолидация около бързото влизане на България в ядрото на ЕС и решителни реформи за оздравяване на държавността като нова национална цел, която изисква ново управление.Само здрава държава в ядрото на ЕС може ефективно да брани националните ни интереси по всички важни въпроси, включително миграцията. Само такава България може да гарантира свободата, сигурността и развитието на гражданите си.Б. ред. -", "date": "2018.09.14", "title": "ГЕРБ брани Орбан, за да продължи да руши държавата"}
{"url": "https://offnews.bg/analizi-i-komentari/ivan-kostov-poiska-otmiana-na-ploskia-danak-688110.html", "text": "Иван Костов:Основната цел на фискалната система е събиране на приходи, за да могат публичните институции да изпълнят възложените им по закон, необходими и полезни за обществото и за неговото развитие функции и да разплащат направените с тази цел общи разходи. Следващата по приоритет е поддържането на макроикономическата стабилност, което означава, че тя става по-важна в критични моменти. Третата по приоритет е увеличаване на общото благосъстояние, чрез намаляване на неравенството, бедността и даване на шанс на всеки.Преди либертарианската данъчна реформа от 2003-2008 г. – тук няма да бягам от политически дефиниции – и преди въвеждането на плоските преки данъци от 10% и намаляването на социално-осигурителните вноски с 44% според доклада на НОИ, бе извършена и друга данъчна реформа преди 2000 г. При нея първо данъкът върху доходите на физическите лица се облагаше с петстепенна прогресивна скала от 20% до 38% с необлагаем минимум. Данъците, удържани при източника – дивиденти, ликвидационен дял и прочее – бяха 15%, а след 2008 г. – 5%. Корпоративният данък се облагаше с двустепенна скала от 23.5 до 28% без необлагаем минимум. Средната социално-осигурителна вноска беше 37.4%, при 32.7% за трета категория. След това беше намалена до 22.5% за родените преди 01.01 1960 г. и 16.5% на родените след това. Здравноосигурителната вноска беше 6%, повишена впоследствие на 8%.Либертарианската реформа – това е много важно да се каже, като се говори за неравенството – освободи роднините по права линия от данъчно облагане на наследствата и даренията, въведе необлагаем минимум за тези по съребрена линия и снижи всички данъчни скали на местните данъци и такси върху даренията и наследствата.Няколко предварителни бележки за сравненията между сегашната и предишната данъчна реформа. Първо, очевидно до 2001 г., бе водена съвсем различна фискална политика от днешната. Наричам я „данъчен код на държавата”, защото разкрива по най-откровен начин върху кого управляващите политици стоварват тежестта за издръжката на държавата и кого облекчават от тази издръжка.Второ – дори това да не се съзнава от управляващите, като натоварват пряко гражданите и фирмите със задължението да внасят приходи в държавата, те ги ангажират с контрола и критиките върху нея – дали изпълнява функциите си, дали изразходва рационално и ефективно всеки техен лев. Преките данъци са непосредствената съпричастност на гражданите и фирмите в изпълнението на държавните функции.Правилото е: колкото по-малко участват гражданите и фирмите, толкова повече не се интересуват от качеството на собствената си държава, защото могат да ги компенсират със собствените си данъци. Един лидер на предприемаческа организация каза „както си плащаме за сигурността, така ще си плащаме и за обучението”. Тоест – можем да посрещнем всички основни функции на държавата сами. Един вид не им е нужна държавата, когато не са ангажирани с нейната издръжка.Трето. Добре е да се знае, че динамиката на данъчните и осигурителните приходи показва, че приходите от облагане на доходите на физическите лица са най-стабилни и най-слабо се влияят от икономическата конюнктура. За разлика от тях приходите от косвените данъци, и на първо място на тези от корпоративния данък, силно се влияят от икономическия цикъл и спадат значително по време на рецесия. Тоест, те са по-несигурни.Четвъртата ми бележка е, според една от най-разпространените теории за данъчното облагане, при ниво от 20% на данъците от БВП, темпът на реалния икономически растеж следва да бъде около 5% годишно. У нас равнището на данъчната тежест е такова още от първата данъчна реформа през 2001 г. Говорим само за приходите от данъци, а не за приходите въобще или за приходите от данъци и осигурителни вноски. Тези приходи са 29% заедно с осигурителните вноски – и остават такива през цялото време.Оставям настрана данъчно-осигурителните вноски, защото те имат предназначение да управляват рисковете за осигуряващите се лица – от болест, от пенсиониране, от безработица, временна нетрудоспособност и прочее. Те се събират само от доходите на заетите и отиват само за техните нужди. Затова е погрешно да бъдат третирани като данъци, както правят някои колеги, които ни убеждават, че до май или до юни ние работим за държавата, което е чисто подправяне на дефинициите във фискалния сектор.", "date": "2018.09.14", "title": "Иван Костов поиска отмяна на плоския данък"}
{"url": "https://offnews.bg/futbol/bozhigol-zapochna-da-kasa-mrezhi-no-botev-vratca-stigna-samo-do-raven-688112.html", "text": "Витоша Бистрица и Ботев Враца завършиха наравно 1:1 в двубой от 8-ия кръг на Първа лига. Срещата бе белязана със завръщането на Валери Божинов в родния футбол.Нужни бяха само 27 минути на нападателя, който реализира попадението за врачани в 27-ата минута. Десет по-късно футболистът на домакините Михаил Лазаров изравни.През втората част двата отбора пропуснаха възможности за гол. В 54-ата минута шут на Спас Георгиев не намери целта, докато десет минути след това Четин Садула също не успя да се разпише след центриране на Иван Вълчанов.След това равенство Ботев има актив от 8 точки, докато Витоша е с две точки повече на осмо място в класирането. По-късно днес шампионът Лудогорец е домакин на Верея в друг двубой от кръга.", "date": "2018.09.14", "title": "Божигол започна да къса мрежи, но Ботев Враца стигна само до равенство срещу Витоша"}
{"url": "https://offnews.bg/obshtestvo/dvizhenieto-na-metroto-e-vazstanoveno-688106.html", "text": "Движението на метрото е възстановено, съобщиха от пресцентъра на Софийска община.Движението на метрото беше спряно временно, след като жена падна на релсите на метростанция \"Опълченска\".Инцидентът стана малко след 14 часа. Жената почина. Предполага се, че жената е паднала по невнимание или защото ѝ е прилошало, а идващият влак не е успял да спре.Полицията изключи версията за самоубийство.", "date": "2018.09.14", "title": "Движението на метрото е възстановено"}
{"url": "https://offnews.bg/temida/izprashtat-zadarzhania-za-terorizam-na-granitcata-v-psihiatriata-v-lov-688108.html", "text": "Швейцарският гражданин, който беше задържан на границата с Турция по подозрение в тероризъм, остава с мярка \"задържане под стража\", съобщи bTV. Според съда има риск 30-годишният Кевин Бахли да се укрие или да извърши друго престъпление. Бахли обаче ще бъде изпратен в психиатричната болница в затвора в Ловеч, тъй като е установено, че има заболяване, което трябва да бъде изследвано. Швейцарецът беше арестуван преди два дни на границата с Турция, като той е пътувал за Сирия. В управлявания от него джип с швейцарска регистрация бяха открити три пушки /две автоматични карабини и една гладкоцевна ловна пушка/, пистолет „Зиг Зауер“, около 400 бр. патрони за тях, както и множество хладни оръжия /24 ножа и др./.Бахли е влязъл у нас през \"Дунав мост 2\" и е нощувал в столичен хотел. Мъжът е с чисто съдебно минало, няма провинения. По думите му в родния си град е отговарял за пожарната. При ареста си той е казал, че отива в Сирия, за да се включи в бойните действия. Пред съда обаче той промени версията си, като обяви, че не е разбран правилно и отива в Сирия, за да помага на цивилното население. Решението на съда не е окончателно и може да се обжалва.", "date": "2018.09.14", "title": "Изпращат задържания за тероризъм на границата в психиатрията в ловешкия затвор"}
{"url": "https://offnews.bg/sviat/vinagi-dvama-vinagi-vitc-sled-vitc-za-ruskite-agenti-petrov-i-boshir-688104.html", "text": "Абсурдното обвинени в отравянето на Скрипал и дъщеря му, дадоха за ТВ канала Russia Today предизвика лавина от иронични коментари и вицове в социалните мрежи.На въпроса какво са правили в Солсбъри те обясниха, че са пътували в града като туристи. \"Приятели отдавна ни съветваха да посетим този прекрасен град\", каза Петров пред RT. гласи един от коментарите в twitter. - отбелязва друг потребител във Facebook.Най-много шеги обаче провокира моментът от интервюто, в който главният редактор на RT Маргарита Симонян пита Петров и Боширов какво точно ги свързва, тъй като на всички видеокадри във Великобритания двамата са неразделни, винаги един до друг. \"Хайде да не обсъждаме неща от личния ни живот\" - отговаря Боширов.Ето и реакциите във Facebook и Тwitter:\" - Каква е целта на визитата ви в Солсбъри?- Да разгледам известната в цяла Европа катедрала.\"(Кадър от филма \"Брат\" 2, актьорът Виктор Сухоруков в ролята  на престъпния бос Виктор Багров-Татарина)", "date": "2018.09.14", "title": "Винаги двама, винаги. Виц след виц за руските агенти Петров и Боширов"}
{"url": "https://offnews.bg/obshtestvo/dzhi-pi-grup-ne-sme-gorili-dokumenti-zamesvat-ni-v-manipulatcii-688111.html", "text": "\"Джи Пи Груп\" отрече публикуваните данни от , в рамките на което бяха задържани журналистът Димитър Стоянов и румънският му колега Атила Биро. След публикуването на разследване за корупция с евросредства \"Биволъ\" подава сигнал до МВР, че от офисите на „Джи Пи Груп“ започва изнасяне на документи, които са изгаряни в района на Радомир. Стоянов и Биро отиват на място, за да заснемат унищожаването на документацията, където са задържани от патрулка на ОД на МВР Перник и след това са отведени за даване на показания. След като около случая се разшумя, от \"Джи Пи Груп\" излязоха с позиция, като посочиха, че фирмата се замесва в \"откровени манипулации и неверни твърдения\", като по този повод ще търсят правата си в съда. \"Никога и под никаква форма „Джи Пи Груп” АД не е имала отношение към оперативната дейност или счетоводството на която и да е от компаниите, споменати в определения като „разследване\" материал. Единствената вярна информация в него е, че част от споменатите компании в различни периоди са били в договорни отношения с „Джи Пи Груп” АД и за работата си са получили съответното договорено възнаграждение. Тези отношения са надлежно отразени в публичните финансови отчети на дружеството. Нито една от тези фирми обаче не е и не е била част от групата\", обявиха от фирмата.От \"Джи Пи Груп\" отричат и от компанията да са изнасяни и горени документи. Оттам призоваха властите да разследват твърденията на \"Биволъ\", за да се \"стигне до истината за действителните цели на подобни журналистически „разследвания\".Ето и цялата позиция на \"Джи Пи Груп\". Публикуваме я без редакторска намеса:", "date": "2018.09.14", "title": "Джи Пи Груп: Не сме горили документи, замесват ни в манипулации"}
{"url": "https://offnews.bg/politika/ninova-greshka-e-da-se-nalozhi-sanktcia-na-ungaria-688113.html", "text": "„Не за първи път със Сергей Станишев сме на различни позиции. Затова ще изразя лично мнение, защото то е по-различно от това на ПЕС. Смятам, че е грешка да се наложи санкция на Унгария. Това е още една стъпка към разделението в Европа, вместо да търсим обединена и силна Европа, за което всички се кълнем и вярваме. След излизането на Великобритания от ЕС, сега имаме процедурата по отнемането на гласа на Унгария, имаше към Полша санкции - формират нови разделителни линии, което на фона на голяма и обединена Европа, смятам, че е грешка”.Това каза лидерът на БСП Корнелия Нинова пред bTV.Тя коментира четирите основни критики доклада за Унгария и премиера Виктор Орбан – корупция, свобода на словото, Истанбулска конвенция и джендър идеология и политиката му към мигрантите.„Извадих класацията на Репортери без граници, що се отнася до свобода на словото и на Трансперънси интернешънъл за корупцията в Европа. И според двете Унгария съвсем не е най-корумпираната и най-лишена от свобода на словото страна в Европа. Има държави в по-тежко състояние, но към тях не се предприема такава процедура. Остават другите два критерия - Истанбулската конвенция и джендър идеологията, срещу която те се обявяват и политиката по миграция. Това ме кара да мисля, че корупцията и свободата на словото се извеждат напред като знаме, защото всички сме срещу корупцията и за свободата на словото, но че истинската причина не е в това. Наказват ги срещу собствената им национална позиция, която е срещу джендър идеологията и миграцията”, добави Нинова.„Смятам, че политиката им е правилна, защото по тези две теми, по които имам същото мнение като тях – против Истанбулската конвенция и против това отношение към мигрантите, което елитът на Европа демонстрира през последните години, а то е – елате всички, законни и незаконни - елате, ние ще ви осигурим равни права”, посочи Корнелия Нинова. Тя припомни, че има постановление на МС, според което сме длъжни да осигурим на мигрантите здравни осигуровки, да платим осигуровки, жилища, право на труд и т.н. и да им осигурим равни права с българските граждани.„Поставяш собствения си народ в дискриминация спрямо чужди граждани. Мисля, че елитът на Европа досега направи много грешки”, категорична е Нинова.Тя предположи, че заради изразеното мнение вероятно ще понесе критики от ПЕС. „Смятам, че освен да браним националния си интерес, трябва да мислим с друга перспектива за Европа”, добави тя.Корнелия Нинова посочи и конкретни примери: „В бъдещия бюджет на Европа се предвиждат 8 милиарда повече заплати за чиновниците в Брюксел, а по-малко средства за социалния стълб, кохезионна политика, земеделци и др. Един от проблемите, който отблъсна европейците от Европа, е чиновничеството и бюрокрацията”, добави тя.Като следващ пример лидерът на БСП посочи предстоящото увеличение на средствата на Европа за интеграцията на мигрантите. Ако това зависело от нея, тя би пренасочила средствата за връщането им от страните, от които са дошли и устройването им там. „Една от ценностите на Европа е свободното движение на стоки и услуги. Пакетът „Макрон” ограничаваше този принцип. Грешка след грешка, която води до популизъм, национализъм, крайни партии превземат националните парламенти”, посочи още тя.Нинова подчерта, че ЕНП също са разделени при гласуването за Орбан, както левите, защото става дума за нещо повече от партийни пристрастия. На въпрос дали е не е популистко да отстоява тези като тази за Отбан и Истанбулската конвенция, които се харесват на хората, Нинова отговори: “Ако да защитаваш българската Конституция означава да си популист, значи съм популист”, отсече Нинова. Тя призова и премиерът Бойко Борисов да подкрепи Орбан. По темата със задържаните журналисти лидерът на БСП заяви, че е недопустимо този, който дава данни за престъпление, да бъде арестуван. “Това е абсурд”, каза още Корнелия Нинова.Нинова обясни защо групата на БСП в парламента е напуснала, но остават 20 народни представители на ротационен принцип и опроверга тезата, че са там, за да осигуряват кворум.“Изискват се 121 депутати, за да има кворум. Управляващата коалиция имат 161 депутати. Нашите 20 народни представители не остават там, “за да осигуряват кворум”, а за да защитаваме позициите си. Например, можеше ли вчера да ни няма, когато се обсъжда Административно-процесуалният кодекс? Не. Гласуването по него е сигурно най-тежкият удар върху правовата държава през последните няколко години”, каза Корнелия Нинова.Тя обясни, че оставащите в парламента депутати са, за да отстояват мнение и позиции, когато се решават важни въпроси. Другите по групи са в страната. Лидерът на БСП беше категорична, че за последните 10 години сме намалели като население с около половин милион, а парите за здраве са се увеличили с 2 милиарда лева. „Сега казват, дайте още пари, но ще ги вземат от народа. Този модел е сбъркан. В нашата „Визия за България” имаме алтернативен, който е по-добър”, заключи тя.", "date": "2018.09.14", "title": "Нинова: Грешка е да се наложи санкция на Унгария"}
{"url": "https://offnews.bg/gimnastika/katrin-taseva-ostana-6-a-neviana-vladinova-15-a-v-mnogoboia-na-svet-688116.html", "text": "Грациите ни Катрин Тасева и Невяна Владинова останаха съответно на 6-о и 15-о място в многобоя на световното първенство по художествена гимнастика в София.Българките допуснаха неточности в някои от съчетанията си. Тасева завърши с обща оценка от 73.950 точки. Тя бе оценена с 18.800 на обръч, 19.700 на топка, 17.600 на бухалки след грешка на финала и 17.850 на лента.Владинова приключи участието си на световното с 69.350 точки от четирите композиции. Тя започна с много стабилни изпълнения на обръч с оценка 19.350 и на топка с 18.500, направи три изпускания на бухалки и беше оценена с 14.900, а на лента получи 16.600, след като лентата се завърза по време на съчетанието.Рускинята Дина Аверина дублира световната си титла от миналата година в многобоя и със сбор 81.450 т. спечели ново злато. Втора се класира Линой Ашрам от Израел със 79.700 точки (20.400 на обръч, 19.750 на топка, 20.650 на бухалки и 18.900 на лента). Бронзовото отличие стана притежание на другата рускиня Александра Солдатова със 79.175 точки.Медалистките в многобоя бяха наградени от президента на Международния олимпийски комитет Томас Бах, който е специален гост на световното първенство по художествена гимнастика в София.В залата беше и президентът на Международната федерация по гимнастика Моринари Ватанабе. Наградата на \"Лонджин\" за най-елегантна гимнастичка получи Александра Солдатова (Русия).", "date": "2018.09.14", "title": "Катрин Тасева остана 6-а, Невяна Владинова - 15-а в многобоя на световното"}
{"url": "https://offnews.bg/koloezdene/sajman-jejts-dokosva-pobedata-vav-vueltata-688121.html", "text": "Британецът Саймън Йейтс докосва победата в Обиколката на Испания.Състезателят на Mitchelton-Scott завърши на второ място в 19-ия етап от Лейда до Андора с дължина 157 км, като беше изпреварен единствено от французина Тибо Пино от Groupama, а разликата помежду им беше само 5 секунди.Големият си удар Йейтс нанесе спрямо втория в генералното класиране испанец Алехандро Валверде от Movistar и разликата помежду им набъбна от 25 секунди на 1,38 минути при оставащи само два етапа до края.Днес предстои да бъде пробяган етапа от Андора до Сантурио с дължина 106 км, но включващ шест тежки изкачвания, които ще дадат отговор кой ще триумфира в Мадрид на 16 септември.", "date": "2018.09.14", "title": "Саймън Йейтс докосва победата във Вуелтата"}
{"url": "https://offnews.bg/sviat/bivshiat-shef-na-kampaniata-na-tramp-se-prizna-za-vinoven-za-sgovor-sr-688115.html", "text": "Бившият ръководител на предизборната кампания на Доналд Тръмп - Пол Манафорт, призна днес вината си пред федерален съдия по две обвинения и прие да сътрудничи със специалния прокурор Робърт Мълър, предадоха световните агенции.Манафорт призна вината си по обвинения в престъпен сговор срещу САЩ и във възпрепятстване на правосъдието, отбелязва Франс прес. Робърт Мълър пък разследва евентуално съглашателство между хора от предизборната кампания на Тръмп и Русия, припомнят агенциите.Манафорт, 69-годишен бивш лобист, вече бе признат за виновен през август по друго дело за банкови и данъчни измами, гледано в щата Вирджиния. Това, че Манафорт призна сега сам вината си, ще му позволи да избегне нов продължителен и скъпоструващ процес, който може да постави в неудобно положение и самия Тръмп в навечерието на парламентарните избори през ноември, отбелязва Франс прес, цитирана от БТА.Белият дом обаче побърза да увери, че решението на Манафорт няма нищо общо с президента или неговата \"победоносна президентска кампания през 2016 г.\"\"Няма абсолютно никаква връзка\", подчерта говорителката на Белия дом Сара Сандърс.Споразумението за сътрудничество на Манафорт със службите на прокурора Мълър е важен обрат, тъй като бившият директор на кампанията на Тръмп от година оспорваше обвиненията. Това е обаче лоша новина за обитателя на Белия дом, който не спира за говори за \"лов на вещици\". Този негов аргумент е все по-отслабен от напредъка в разследванията на Мълър, отбелязва Франс прес.За момента Мълър не успя да докаже съглашателство между Москва и членове от екипа на Тръмп. Той обаче постигна няколко осъдителни присъди или ангажименти за сътрудничество от страна на бивши сътрудници на Тръмп.Според документите, предадени в съда по сегашното разследване срещу Манафорт, първоначалните седем обвинения бяха сведени до две, по които той пледира днес виновен, посочва Франс прес. Според Ройтерс и ТАСС сега Манафорт може да получи до 10 години затвор по обвиненията, за които той призна вината си.Манафорт, бивш влиятелен политически консултант, бе признат за виновен за банкови и данъчни измами, свързани с десетки милиони долари, получени от консултантските му дейности за бившия украински президент Виктор Янукович.", "date": "2018.09.14", "title": "Бившият шеф на кампанията на Тръмп се призна за виновен за сговор срещу САЩ"}
{"url": "https://offnews.bg/medii/sluchaiat-sas-zadarzhanite-zhurnalisti-vleze-i-v-chuzhdite-medii-688098.html", "text": "Случаят със задържаните разследващи журналисти намери широк отзвук в румънските медии. Отразен бе и в западната преса.Атила Бару е популярен в Румъния. Екипът на сайта му Rise Project разкрива афери на Ливия Драгня Бразилия, както и на други висши членове на управляващата партия ПСД.Някои от медиите в северната ни съседка съобщиха вестта за задържането като извънредна новина. Всички отбелязват, че се е стигнало до намесата на румънски дипломат за разрешаване на ситуацията.\"Министърът на външните работи обяви, че е освободен журналистът Атила Биро, задържан в България за проверка, тъй като той е в район, намиращ се под наблюдение на властите в тази страна\", пише Romanialibera.ro.Новината съобщават още B1, PRO TV (чийто журналист Джордже Бухнич преди 14 години бе арестуван у нас заради скрита камера на Дунав мост), ziare.com и др.Новината бе отразена и от американски и канадски медии, след като бе разпространена от Асошиейтед прес. \"Българската полиция задържа журналисти, разследващи измами с европейски фондове\", написа \"Вашингтон пост\". \"Ню Йорк таймс\" и \"Монреал газет\" също съобщават за случая.", "date": "2018.09.14", "title": "Случаят със задържаните журналисти влезе и в чуждите медии"}
{"url": "https://offnews.bg/kultura/p-i-f-gotviat-naj-golemia-si-akustichen-audio-vizualen-spektakal-688100.html", "text": "На 13-ти октомври група P.I.F. ще акостират на сал в голямата зала на столичния клуб \"Mixtape 5\" за едно различно акустично аудио-визуално шоу.Групата обещава абсолютно различен концерт от предходния, тя ще потопи публиката в море от нестандартни музикални и мултимедийни емоции. Сцената, която се планира да бъде в средата на залата, ще бъде техния корабокрушенски сал, от който музикантите ще представят новото си акустично шоу. Ето защо момчетата от групата приканват феновете си да сложат сини блузи, ризи и шапки, и да придадат завършек на този акустичен аудио-визуален спектакъл.В октомврийската вечер, публиката ще се наслади на напълно обновени версии на хитове като „Приказка“, “Огън”, „Вали“, „Седем“, „Цялото небе“ и много други, както и композиции, не изпълнявани на живо от над 15 години като „Лебед“, „Кой си ти“ и „Ти“. Всички те ще бъдат специално аранжирани за акомпанимент с акордеон, тромпет, цигулки и чело.Събитието ще бъде придружено и от нетрадиционен визуален перформънс. На голяма светеща стъклена маса режисьорът и художник Мария Банова ще рисува с пясък в синхрон с музиката, а изображенията ще се визуализират в реално време на екрана в залата. Билети за концерта на цена от 18 лева могат да бъдат закупени в мрежата на bilet.bg Цената на място ще бъде 22 лева. Начален час: 22 ч.", "date": "2018.09.14", "title": "P.I.F. готвят най-големия си акустичен аудио-визуален спектакъл"}
{"url": "https://offnews.bg/112/pochinala-e-zhenata-padnala-na-relsite-na-metroto-688101.html", "text": "Починала е жената, която падна на релсите на метрото на станция \"Опълченска\". Това съобщи говорителят на Центъра за спешна медицинска помощ Катя Сунгарска, цитирана от \"Фокус\". Тя уточни, че жената е на 43 години. Жената е паднала на релсите пред влака, вероятно след като ѝ е прилошало или по невнимание, а идващият влак не е успял да спре, обясниха от Метрополитен.Полицията категорично изключва версията за самоубийство. От камерите на метростанцията е станало ясно, че жената е говорела по мобилния си телефон, когато е загубила равновесие и е паднала на линията на метрото пред идващата мотриса, съобщи БНР. Сигнал за инцидента е подаден малко след 14 часа. Движението на влаковете на метростанцията беше спряно. ", "date": "2018.09.14", "title": "Починала е жената, паднала на релсите на метрото"}
{"url": "https://offnews.bg/temida/ivancheva-i-petrova-nevinni-sme-arestat-e-savremenen-kontclager-688117.html", "text": "Бившият кмет на \"Младост\" Десислава Иванчева и нейната заместничка Биляна Петрова обявиха, че са невинни, и посочиха, че арестът за тях е Адът, като се оплакаха и от психически и физически тормоз. Те са обвинени за подкуп в особено големи размери, взет чрез изнудване чрез злоупотреба със служебно положение.„Арестът е много по-тежък и вредящ, отколкото самият затвор, колкото и странно да звучи. 23 часа стоим на аварийно осветление, затворени на аварийно осветление, това просто е кошмар”, разказа Иванчева в интервю за bTV.Петрова пък сравни ареста със съвременен концлагер. „Вероятно сте гледали филми за концлагерите, неслучайно казвам, че това е съвременен концлагер\", каза тя.Двете са категорични, че прокуратурата е благосклонна към бизнесмена Александър Ваклин, който подаде сигнала за подкуп срещу тях. „Това твърдение на г-н Ваклин е отявлена лъжа.(…) Че му е поискано от наше име подкуп, дари, пари, каквото и да е!”, заяви Иванчева.На въпрос кой стои зад обвинението Иванчева посочи: \"Това е офанзива на група строители, които не са съгласни, че ние спазваме правилата за строителството и една група строители, които са свикнали да си плащат напред и да получават услуги, но в нашия район няма такива неща. Ние не правим така по принцип\".Иванчева е категорична, че не вярва на прокуратурата и на следователите, но все пак има вяра в правосъдната система и се надява на добър край.„Надявам се да е вярна поговорката, че всичко, което не ни убива, ни прави по-силни. Засега не са ни убили. Това е защото имаше включително и физически тормоз върху нас, не само психически. Все още се страхувам да кажа, защото не съм изведена от тази среда”, коментира Биляна Петрова, като отказа да назове конкретни лица, които да са им оказвали тормоз.", "date": "2018.09.14", "title": "Иванчева и Петрова: Невинни сме, арестът е съвременен концлагер"}
{"url": "https://offnews.bg/sviat/ruskata-tcentralna-banka-povishi-osnovnata-lihva-za-parvi-pat-ot-2014-688096.html", "text": "Руската централна банка повиши изненадващо основната лихва с 0,25 процентни пункта до 7,5%. Повишаването се става за първи път от 2014 г. насам.Причината е значително увеличаване на \"проинфлационните рискове\" с оглед на много несигурните външни условия, става ясно от съобщението на банката, цитирано от ТАСС.Според прогнозата на РЦБ годишната инфлация в страната за 2019 г. ще е между 5% и 5,5%, а през 2020 г. ще стигне целевото ниво от 4%. Банката запазва без промяна прогнозата за растежа на БВП през тази година, като се очаква той да е между 1,5% и 2%. Очакванията за 2019 г. са за икономически растеж между 1,2% и 1,7%.РЦБ е взела решение и да удължи до края на годината паузата при покупката на чуждестранна валута, като се имат предвид колебанията на рублата и риска от по-висока инфлация. Банката посочва, че през 2019 г. може да поднови покупките на чуждестранна валута за попълване на държавните резерви.Неочакваното увеличение на лихвените ставки доведе до рязко поскъпване на рублата спрямо долара и еврото. В рамките на деня доларът се понижи с около 1%, а еврото - с 0,9%. ", "date": "2018.09.14", "title": "Руската централна банка повиши основната лихва за първи път от 2014 г."}
{"url": "https://offnews.bg/politika/bsp-iskat-sertifikat-za-kachestvo-na-hranite-688082.html", "text": "Депутатите от БСП внасят законопроект, който цели да спре двойния стандарт при храните. Идеята им е да има контрол за всички продукти, които са произведени извън страната, но се внасят на българския пазар. Проектът предвижда това да става чрез специален сертификат, който ще се издава ако съставките, които се влагат в даден продукт са същите като в други страни, където той се предлага. \"Този сертификат ще бъде включен в база данни, с международен обмен с останалите страни, за да може да гарантира на всеки един потребител, че се спазват изискванията за еднакво качество и влагане на суровини във всеки един от продуктите\", обясни депутатът от БСП проф. Светла Бъчварова.За българските продукти с търговски марки в България такъв сертификат няма да се изисква. \"Това не се налага заради документалния и физически контрол от БАБХ“, уточни тя.Предложението на БСП предвижда за нелоялните търговци да има санкции - за физическите лица глобите ще са между 10 000 и 20 000 лева, ако нямат такъв сертификат към стоките. При повторно нарушение те ще са между 40 000 и 80 000 лева. За фирми санкциите ще са двойно по-високи. Целта на санкциите била до една година пазарът да бъде дисциплиниран.Междувременно евродепутатът от БСП Момчил Неков обяви, че социалистите в Европейския парламент са постигнали успех в борбата с двойния стандарт при храните, след като е бил приет важен доклад по темата.\"Проблемът с двойното качество е признат на европейско ниво и има ясни препоръки- как да бъде подобрено законодателството в близките месеци\", заяви Неков. По думите му се цели подобряване на законодателството най-вече с оглед на директива 29 от 2005г. за нелоялните търговски практики към потребителите.Той обясни, че с доклада се въвежда поправка, според която произвеждането на храни с двойно качество трябва да се счита за нелоялна практика и да се наказва с процент от годишния оборот на компанията. \"С вчерашното гласуване дадохме ясен знак. Целта е до края на 2018г. да бъдат приключени всички анализи на европейско равнище, да се създаде съвместен изследователски орган, който да следи дали някой произвежда двойно качество при храните\", обясни той.", "date": "2018.09.14", "title": "БСП искат сертификат за качество на храните"}
{"url": "https://offnews.bg/ikonomika/prodavaj-uspeshno-v-rumania-idva-na-11-oktomvri-s-5-polezni-panela-688073.html", "text": "Третото издание на  ще се проведе на 11 октомври в София. Конференцията е насочена към всички български търговци, които имат желание да пренесат дейността си в северната ни съседка и желаят да научат най-лесния за това начин, както и да завържат нужните контакти с местни представители на бизнеса.Събитието е разделено на 5 панела, като всеки един от тях дава информация за специфично направление в бизнеса и разказва за успешни примери.Още в самото начало ще научим от създателя и главен организатор на някои от най-значимите събития за електронна търговия в Румъния - Андрей Раду, важни статистически данни за пазара. Те могат да са от голяма полза за всеки, който иска да развива своята марка в северната ни съседка. В същия панел Флорин Филоте от най-голямата маркетплейс платформа на балканите ще ни разкаже за възможностите да продаваме на повече от един пазар, без да инвестираме в няколко собствени платформи и скъпи маркетингови инструменти. Търговец, продаващ на 9 източно европейски пазара, пък ще ни разкрие тайните на техния успех и ще ни разкаже как можем да станем партньор в тяхната платформа.Панел 2 е посветен на техническото изграждане на нашия магазин там, ако сме взели решение това да е подходът ни, като в него ще разгледаме всички възможни грешки, които могат да се допуснат и естествено ще разкажем как да бъдат избегнати. Дойна Вулчано, която има повече от 15 години опит и е участвала в развитието на над 5 големи проекта в Румъния, ще ни сподели своя опит. В панела участва и Двагомир Желев, който е основател и собственик на една от най-големите хостинг компании в България. Той ще сподели с нас повече за техническите решения, на които трябва да заложим, ако искаме нашият магазин да работи добре. В края на тази сесия Христо Атанасов ще ни сподели историята на един много успешен български бранд, който вече е добре позициониран и в Румъния.Панел 3 е изцяло посветен на темата маркетинг и там всеки ще може да чуе най-новите тенденции в сферата от един от най-големите експерти в Румъния - Дорин Боареску. Той ще ни разкаже още как той и екип от няколко специалисти изграждат маркетплейс платформа за маркетингови услуги.Панел 4 ще разгледа всички данъчни и правни аспекти на търговията между България и Румъния. Методи Христов, който е експерт по данъчни въпроси и е представител на една от най-големите счетоводни компании у нас, ще ни разкаже повече за особеностите при търговията с клиенти в Румъния. Игнат Арсенов, който от години се занимава със защита на потребителите, ще ни даде повече информация за това как да обслужваме клиентите си в Румъния без да нарушаваме местните закони. Мартин Богданов, представител на популярно разплащателно средство, ще ни даде ценни съвети как да получаваме и изпращаме пари до нашите клиенти, без това да се отразява на бюджета и цените на услугите ни.В панел 5 Юлия Баховски ще ни разкаже повече за манталитета на румънските потребители, както и защо трябва да се доверим на професионални преводачи за всички текстове. Корнел Морков от най-голямата спедиторска компания пък ще ни каже какви са последните тенденции в електронната търговия в Румъния и ще представи фулфилмънт услуга, от която може да се възползва всеки търговец.", "date": "2018.09.14", "title": "'Продавай успешно в Румъния' идва на 11 октомври с 5 полезни панела"}
{"url": "https://offnews.bg/sviat/legendarniat-brambar-na-volkswagen-otiva-v-istoriata-688080.html", "text": "Легендарният \"Бръмбар\" (Beetle) на Volkswagen отива в историята.Моделът ще бъде спрян от производството на автомобилния гигант през юли 2019 година, обявиха от концерна.Решението идва на фона на политиката на компанията да акцентира върху електрическите автомобили и по-големите семейни автомобили. То бе обявено от Хирних Вьобкен, изпълнителен директор на групата за Америка. Той обаче остави отворена вратата към използването на емблематичния модел като шаблон за други автомобили в бъдеще. \"Никога не казвай никога\", многозачително коментира той въпроса в изявление.\"Загубата на Бръмбара след три поколения, близо седем десетилетия, ще предизвика емоции в многото посветени негови почитатели\", коментира Вьобкен.Моделът води началото си от времето на нацистка Германия - разработен е от Фердинанд Порше с помощта на Адолф Хитлер. Колата прави дебюта си през 50-те години и е популяризирана през 1968 г. чрез участието си във филм на \"Дисни\". Продажбите в САЩ спадат през 1979 г., но производството продължава в Мексико и Бразилия. VW представиха обновена версия на Бръмбара в САЩ през 1997 г., припомня AFP.", "date": "2018.09.14", "title": "Легендарният 'Бръмбар' на Volkswagen отива в историята"}
{"url": "https://offnews.bg/politika/d-r-mihail-hristov-e-noviat-direktor-na-agentciata-po-transplantatcia-688085.html", "text": "Д-р Михаил Христов е новият директор на Изпълнителната агенция по трансплантация (ИАТ), съобщи днес Министерството на здравеопазването.Той идва на мястото на д-р , а във вторник каза какви са мотивите ѝ - забавяне на трансплантации заради .Д-р Христов е магистър по медицина със специалност „Ортопедия и травматология“.Бил е директор на Градска многопрофилна болница – Варна, началник на отдел в НЗОК, ръководил е и Регионалния център по здравеопазване – София.Д-р Михаил Христов е заемал позициите на главен инспектор в Изпълнителна агенция „Медицински одит“ и държавен инспектор в Изпълнителната агенция по трансплантация.През 2017 г. е оглавявал Изпълнителна агенция „Медицински одит“, като през същата година е бил и председател на Надзорния съвет на НЗОК.Последно е заемал поста управител на частната болница „Уни Хоспитал“ в Панагюрище.", "date": "2018.09.14", "title": "Д-р Михаил Христов е новият директор на Агенцията по трансплантация"}
{"url": "https://offnews.bg/izvan-terena/bolt-e-barz-dori-i-v-bezteglovnost-video-688069.html", "text": "Ямайската легенда в леката атлетика Юсеин Болт взе участие в нестандартна рекламна кампания. Той опита шампанско и показа спринтьорските си умения при нулева гравитация. Това стана в самолет, правещ резки спускания.Болт се опита да пробяга разстоянието от единия край на самолета до другия, като дори предизвика други двама пасажери да се състезават с него.Конкуренти му бяха френският астронавт Жан-Франкос и изпълнителният директор на \"Новеспейс\" и френски интериорен дизайнер Октав Де Гол. В началото на състезанието спринтьорът се затрудни, но много скоро взе преднина и победи.Модифицираната машина обикновено се използва за научни изследвания. Този път тя послужи за представянето на бутилка, която ще даде възможност на бъдещите космически туристи да вдигат тостове.", "date": "2018.09.14", "title": "Болт е бърз дори и в безтегловност (видео)"}
{"url": "https://offnews.bg/112/intcident-spria-metroto-kam-liulin-i-obelia-obnovena-688087.html", "text": "Спряно е движението на влаковете на метростанция „Опълченска“. Причината е инцидент на станция, съобщи на столичният кмет Йорданка Фандъкова на страницата си във фейсбук. Пострадал е човек при инцидента, научи OFFNews. По-късно шефът на Метрополитен Стоян Братоев уточни, че жена е паднала на релсите пред влака, вероятно след като й е прилошало. Според Катя Сунгарска, говорител на Спешна помощ, сигнал за инцидента е получен в 14,06 часа. Слава Богу, имахме на разположение един екип в централата, така че за три-четири минути екипът ни стигна там. За съжаление, доколкото имам информация от завеждащия на смяната, в момента се извършва преместването на мотрисата, за да можем да стигнем до жената, каза Сунгарска по БНР. По-късно стана ясно, че жената е починала на място. Метрото се движи от станция „Сердика“ до „Летище София“ и до „Бизнес парка“ и от станция „Витоша“ до станция „Сливница“. Влакове към Люлин и Обеля няма. ", "date": "2018.09.14", "title": "Инцидент спря метрото към Люлин и Обеля (обновена)"}
{"url": "https://offnews.bg/politika/prezidentat-niamalo-da-da-vodi-balgarskata-delegatcia-v-oon-zaradi-evr-688086.html", "text": "Президентът Румен Радев нямало да води делегацията на страната ни в ООН тази година заради отминалото българско председателство на Съвета на ЕС. \"Премиерът Бойко Борисов ще води делегацията тази година. Съгласно правилата на ООН искам да подчертая, че е възможно държавата да се представлява от държавен или правителствен ръководител или от министър на външните работи. Това са лицата, които могат да представляват държавата в ООН. По принцип могат да се ротират. Има държави, които се представляват на ниво и външен министър\", обясни външният министър Екатерина Захариева пред журналисти в Народното събрание.По думите й предвид изминалото европредседателство, е добре премиерът да представлява страната ни в ООН. \"Така или иначе миналата година е бил президентът, тази година е редно да отиде премиерът, и то в година на председателството\", каза още вицепремиерът.Според Захариева президентът е уведомен, че премиерът Бойко Борисов ще ходи в ООН. \"Има писма между двата кабинета\", добави тя. По нейна информация, че е имало среща между кабинетите преди месец-два и те са обсъдили въпроса за делегацията в ООН. ", "date": "2018.09.14", "title": "Президентът нямало да да води българската делегация в ООН заради европредседателството"}
{"url": "https://offnews.bg/sviat/dvama-ruski-agenti-opitali-da-shpionirat-himicheska-laboratoria-v-shve-688099.html", "text": "Двама руски агенти са били арестувани тази пролет в Холандия по подозрение в шпионаж срещу химическа лаборатория в Швейцария. Това съобщиха днес швейцарският вестник \"Тагес анцайгер\" и холандският \"Ен Ер Це Ханделсблат\", извършили съвместно разследване. След ареста двамата руснаци са били екстрадирани, съобщи Ройтерс, цитирана от БТА.Швейцарската разузнавателна агенция е потвърдила пред \"Тагес анцайгер\" арестите. Според вестника те са били извършени след съвместни действия на властите във Швейцария, Великобритания и Холандия за предотвратяване на заговора срещу лабораторията \"Шпийц\" край Берн, в която работят експерти по ядрени, биологически и химически оръжия.Говорителят на швейцарската лаборатория обяви, че може да потвърди само, че в лабораторията е била цел на хакерски атаки, но не е имало изтичане на данни. В тази лаборатория са били изследвани образци от отровен газ, пуснат в Сирия, както и проби от нервнопаралитичното вещество, с което през март в Англия бяха отровени Сергей Скрипал и дъщеря му.\"Тагес анцайгер\" уточнява, че арестуваните в Холандия не са същите лица, заподозрени от британската прокуратура като извършители на покушението срещу бившия руски шпионин.Холандското издание твърди, че заловените в Холандия двама руснаци са работели за руското военно разузнаване и са притежавали \"оборудване за проникване в компютърната система\" на лабораторията \"Шпийц\". В статията на \"Ен Ер Це Ханделсблат\" не се уточнява имало ли е съдебен процес срещу тази лица и какви обвинения е можело да им бъдат предявени.Русия веднага обяви, че написаното от двете издания не отговаря на истината. Темата беше коментирана от говорителя на руското посолство в Швейцария Станислав Смирнов, който нарече статиите \"абсурдни\" и \"поредния кръг от антируски изблици\". \"Запознахме се със статията и тя предизвиква много въпроси\", посочи Смирнов и допълни, че в историята има много неясноти и тя се позовава на анонимни източници. \"Това е някакъв абсурд, поредните обвинения, които не са подкрепени от нищо\", каза той, цитиран от ТАСС.Руското посолство в Холандия е отказало коментар. ", "date": "2018.09.14", "title": "Двама руски агенти опитали да шпионират химическа лаборатория в Швейцария"}
{"url": "https://offnews.bg/112/kandidaturata-na-novia-mvr-ministar-visi-na-kosam-sled-aresta-na-zhurn-688084.html", "text": " и кандидат за министър на вътрешните работи Младен Маринов е координирал операцията на ГДБОП и ОДМВ-Перник, при която бяха арестувани журналисти. Както  от \"Биволъ\" и негов румънски колега Атила Биру от изданието RISE Project. Подобни операции не минават без санкцията на главния секретар на МВР. Макар и в оставка, Маринов продължава да изпълнява функциите на главен секретар и би трябвало да е дал зелена светлина за провеждането на операцията по сигнал на журналистите. На 11 септември те уведомили ГДБОП, че имат сигнал предстоящо унищожаване на материали, свързани с обществени поръчки. Според лидера на ДСБ Атанас Атанасов няма никакво съмнение, че операцията е съгласувана на най-високо ниво. \"За да отиде една национална служба, каквато е ГДБОП и да отиде на територията, координацията минава по закон през главния секретар на МВР. Това е една от основните задачи на главния секретар на МВР - координацията в системата\", обясни Атанасов.По думите му Маринов вече е в оставка, след като е заявил да напусне поста си, както става ясно от решение на правителството от сряда. В него е посочено, че Маринов е посочил като мотив лични причини. Според Атанасов най-разумното действие в момента е указът за освобождаването му да бъде подписан и Маринов да бъде оттеглен като кандидат за вътрешен министър.По-рано днес пред Бивол директорът на ГДБОП Ивайло Спиридонов е обявил, че арестът на журналисти било грешка. Според обясненията му причината е \"лоша комуникация с местната полиция, обезпечила местопроизшествието\".В понеделник от 18.00 часа пред Министерския съвет е планиран протест в подкрепа на свободата на словото.Около кандидатурата на Маринов се завъртя интрига, с която рокадите в кабинета не бяха гласувани в четвъртък. Като причина за това от ръководството на Народното събрание посочиха неподписан президентски указ, с който Маринов да бъде освободен от поста главен секретар на МВР. Към момента от президентството не са уточнили защо указът не е подписан, но според Закона за МВР държавният глава не е обвързан със срок. Според решението на правителството, което изпрати предложение до президента да издаде указ за освобождаването на Маринов, .", "date": "2018.09.14", "title": "Кандидатурата на новия МВР министър виси на косъм след ареста на журналисти"}
{"url": "https://offnews.bg/obshtestvo/shefat-na-bivola-ima-chadar-nad-dzhi-pi-grup-imame-dokumenti-za-podk-688083.html", "text": "\"С полицията се получи една поредица от неразбирателства, тип развален телефон, така или иначе ние бяхме задържани по сигнала, който ние самите подадохме\". Това каза журналистът от сайта „Биволъ“ Димитър Стоянов в интервю за предаването „Хоризонт за вас“ на БНР.Стоянов и румънският му колега Атила Биро, както и един адвокат, тази нощ са били отведени за снемане на обяснения в РПУ Радомир, докато провеждали журналистическо разследване.Според Стоянов, на двамата журналисти не е било позволено да се обадят по телефон по време на задържането им:Стоянов е категоричен, че много от горящите документи все пак са били спасени от полицаите:Журналистът обясни и защо с тях е имало адвокат:Главният редактор на сайта \"Биволъ\" Атанас Чобанов уточни пред БНР, че повече от 6 часа не е успял да се свърже с двамата журналисти:Чобанов определи действията на полицията като абсурдни и заяви категорично, че става въпрос за афера на най-високо ниво:", "date": "2018.09.14", "title": "Шефът на Биволъ: Има чадър над Джи Пи Груп. Имаме документи за подкупите"}
{"url": "https://offnews.bg/medii/btv-snima-nov-serial-za-slanchev-briag-688091.html", "text": "Нов български сериал на име \"Слънчев бряг\" ще снима bTV. Той ще разказва за живота в морския курорт.Копродуцент ще е \"Междинна станция\" на Ивай Христов и Андрей Арнаудов.Новината съобщи главният изпълнителен директор на bTV Media Group Флориан Скала на парти, с което бе отбелязано началото на есенния ТВ сезон.„Щастлив съм да съобщя, че вече работим по следващия си първокласен проект в областта на телевизионното кино – романтичната комедия „Слънчев бряг“, с участието на някои от най-любимите български актьори, познати от ефира на bTV. Зрителите ни могат да очакват още една висококачествена локална продукция в каналите на bTV Media Group“, коментира Скала.В ролите са Бойко Кръстанов, Явор Бахаров, Иво Аръков, Евелин Костова, Боряна Братоева, Лидия Инджова и др.", "date": "2018.09.14", "title": "bTV снима нов сериал за Слънчев бряг"}
{"url": "https://offnews.bg/gimnastika/legendarnata-viner-ni-uprekna-za-defektnata-lenta-na-averina-688095.html", "text": "Треньорът на руските гимнастички и президент на местната федерация Ирина Винер упрекна деликатно организаторите на световното първенство в \"Арена Армеец\" заради проблемите с лентата на Арина Аверина.Според известната специалистка е пропуск от българска страна, че резервният уред не е бил проверен за изправност. Припомняме, че Аверина стана жертва на злощастно стечение на обстоятелствата, след като първо заплете лентата си, а след това дръжката на резервната се счупи и тя взе трета лента.\"Ситуацията е необичайна. В правилника не пише нищо за такъв случай. И затова нищо не беше решено. Разбира се, че организаторите са длъжни да проверяват уредите много внимателно. Така може да се разглоби обръча например.Смятам, че в правилата трябва да се внесе поправка, която да предвижда такива случаи. Все пак станалото няма да има никакво отражение нито върху Арина, нито върху отбора. Тя така или иначе нямаше да участва в многобоя, тъй като това не се реши на лентата.Александра Солдатова свърши страхотно своята работа. Стана световна шампионка и попадна в многобоя\", коментира Винер пред \"Р-Спорт\".", "date": "2018.09.14", "title": "Легендарната Винер ни упрекна за дефектната лента на Аверина"}
{"url": "https://offnews.bg/sviat/uraganat-florans-bushuva-v-severna-karolina-viatarat-nosi-otlomki-ot-688119.html", "text": "Ураганът Флорънс, който тази сутрин удари атлантическия бряг на САЩ, ще продължи да представлява \"сериозна опасност\" през следващите между 24 и 48 часа, предупреди американското Федерално управление за извънредните ситуации, предаде Франс прес, цитирана от БТА.Придружен от бурни ветрове и поройни дъждове, Флорънс достигна брега най-напред в щата Северна Каролина в 07.15 ч. (14.15 ч. българско вр.). Стихията връхлетя Райтсвил бийч, на няколко километра източно от Уилмингтън, недалеч от границата със съседния щат Южна Каролина.В ход са спасителни операции, за да бъдат изведени хора, блокирани от придошлите води.Спасителите са осигурили подслон на между 150 и 200 души в град Ню Бърн, построен по бреговете на река, каза Дейвид Даниълс от градската полиция.Ще бъде оказана помощ и на десетки други местни жители, които не са изпълнили указанията на властите да се евакуират.Снимка: ЕПА\"Блокирани сме на тавана\", разказа по телевизия Си Ен Ен жителката на Ню Бърн Пеги Пери, която избягала с още трима членове на семейството си на най-високото място на къщата. \"За няколко секунди водата вече ни стигаше до кръста, скоро ще ни стигне до рамената\".В Туитър кметството се опитваше да успокои хората: \"Ще ви измъкнем оттам. Може да се наложи да се качите на втория етаж или на тавана, но ние ще дойдем\", пише в съобщението.В Джаксънвил повече от 60 гости на хотел също бяха подслонени тази нощ след рухването на част от покрива, според местните власти.Въпреки че спадна до първа категория по скалата на Сафир-Симпсън, Флорънс настъпва заедно със силни ветрове и проливни дъждове. Очаква се утре ураганът да се насочи към вътрешността на САЩ, предаде Асошиейтед прес.Най-вероятно Флорънс ще премине през южната част на Апалачите, като се придвижва в Нова Англия, вече като тропическа депресия, към средата на идната седмица.Стихията разруши постройки и прекъсна електрозахранването за половин милион домакинства и офис сгради. Очаква се и тя да предизвика продължително и изключително силно повишение на водните нива.Снимка: ЕПА", "date": "2018.09.14", "title": "Ураганът Флорънс бушува в Северна Каролина, вятърът носи отломки от сгради (видео)"}
{"url": "https://offnews.bg/sviat/osnovateliat-na-amazon-dariava-2-mlrd-688089.html", "text": "Основателят и изпълнителен директор на Amazon Джеф Безос обяви, че дарява 2 милиарда щатски долара за основаването на фонд, който да отвори детски градини в бедни квартали и да осигури пари за неправителствени организации, които помагат на бездомни семейства.Безос, чийто дял в Amazon се равнява на приблизително $160 милиарда, обяви, че ще кръсти фонда Bezos Day One Fund.В съобщение чрез Туитър той допълни, че част от парите ще отидат за организации и групи, които осигуряват подслон и храна на млади бездомни семейства. Друга ще бъде насочена към създаването на безплатни детски градини в бедни квартали.54-годишният Безос и съпругата му Маккензи имат четири деца. Завършил е Принстънския университет, след което работи на Уол Стрийт. Основава Amazon през 1994 г. Интернет магазинът става публично достъпен през 1995-а. През 2013 г. Безос купува за 250 мил. долара американския ежедневник Washington Post.", "date": "2018.09.14", "title": "Основателят на Amazon дарява $2 млрд."}
{"url": "https://offnews.bg/obshtestvo/organizirat-protest-pod-prozortcite-na-borisov-v-zashtita-na-arestuvan-688093.html", "text": "Протест срещу действията на българската полиция и ареста на разследващите журналисти Димитър Стоянов от сайта \"Биволъ\" и румънския му колега Атила Бирo от Rise project се организира във фейсбук.Акцията е насрочена за понеделник от 18 часа пред Министерски съвет.Часове след обявяването на инициативата стотици хора вече са потвърдили присъствие на събитието.Абсурдният арест по сигнал на самите журналисти за унищожаване на корупционни документи, не попадна в обедните новинарски емисии на трите водещи национални телевизии - БНТ, бТВ и Нова. Това провокира журналиста Владимир Береану да сподели следното в социалната мрежа:", "date": "2018.09.14", "title": "Организират протест под прозорците на Борисов в защита на арестуваните журналисти"}
{"url": "https://offnews.bg/futbol/gleziat-bozhinov-v-prezidentski-apartament-688057.html", "text": "Най-известният футболист на Ботев (Вр) и може би в цялата Първа лига Валери Божинов ще бъде глезен в президентски апартамент по време на престоя си във Враца.Той е настанен в новото бижу на града - хотел-ресторант “Лева”. Именно уютът в него се оказа причина за крилатата фраза на нападателя, който сравни Враца с Ню Йорк, пише \"Меридиан Мач\".32-годишният нападател е настанен в президентския апаратамент, който е свръхлуксозен и има изглед към един от най-красивите квартали на града и към красивите варовити върхове на Врачанския Балкан.В сряда, денят, в който Божинов парафира 4-месечен договор с новака в елита, беше официалното откриване на най-новото бижу на хотелите в града под Околчица. На коктейла се събра елитът на града, а самият Божинов едва не попадна сред гостите на тържеството на официалното тържество, което продължи до първи петли.Валери донесе вече и първите плюсове за врачани, след като козметична фирма подписа договор с клуба. Според източници от Ботев именно ангажирането на бившия играч на Ювентус и Манчестър Сити е причина за договора.Днес Ботев Враца гостува на Витоша в Бистрица от 17,30 часа, като се очаква Божинов да дебютира за новия си клуб.", "date": "2018.09.14", "title": "Глезят Божинов в президентски апартамент"}
{"url": "https://offnews.bg/drugi/vav-frantcia-si-spomniha-za-emil-kostadinov-pokraj-basketbolnia-shamar-688059.html", "text": "Призракът на Емил Костадинов изплува по страниците на френския спортен печат покрай знаменитата победа на баскетболистите ни над \"петлите\" в квалификациите за Мондиал 2019.\"Лъвовете\" на треньора Любомир Минчев съкрушиха третия в световната ранглиста тим на Франция и му нанесоха първо поражение в кампанията. Класирането на Франция за световното не е заплашено, но шамарът е звучен и отекна мощно. Ето какво написа пратеник на \"Екип\" в Ботевград Арно Льокомт в репортажа си.\"Квалификации без традиционната издънка за Франция нямаше да са пълни. България, петдесета в света, с шест хиляди регистрирани баскетболисти, победи третата в класацията на ФИБА Франция, в чудесна атмосфера в залата в Ботевград.Трите хиляди фенове по трибуните, осеяни със симпатични зелени ябълкови седалки, създадоха атмосфера, сякаш са поне 15 000 в последните пет минути на мача.\"Историческа победа срещу Франция\", крещеше говорителят в залата, а Везенков, Дий Бост и останалите празнуваха с публиката, сякаш се бяха почувствали като Емил Костадинов, който през 1993 година лиши Франция от участие на световното в САЩ\", пише в материала на \"Екип\".", "date": "2018.09.14", "title": "Във Франция си спомниха за Емил Костадинов покрай баскетболния шамар"}
{"url": "https://offnews.bg/dw/na-gradina-v-germania-na-kakvo-uchat-detcata-688097.html", "text": "Часът е 11:30. След малко ще сервират обяда. Четиригодишната Яна води едногодишния Йонас до тоалетните помещения. Помага му да си измие ръцете. Тя се гордее, че е полезна, той е щастлив, че вече всичко може сам. Йонас е обул пантофите си грешно - лявото пантофче на дясното краче. Но това няма значение. Важното е, че го е направил сам. \"Една от основните ни задачи е да подпомагаме децата в развитието им като личности. А самостоятелността играе голяма роля. При нас по-големите деца помагат на по-малките - отиват с тях да си измият ръцете, помагат им в игрите и така и най-малките бързо искат да се научат сами да правят всичко, искат да са като големите\", обяснява Марион Енекинг, директорка на държавна детска градина в Бон. \"За да научим децата на самостоятелност, всеки ден им възлагаме някакви задачи. Едни слагат масата - с приборите, чиниите и всичко, други после разтребват. Така бързо се учат да се справят сами\", добавя Енекинг.В тази градина децата започват да се хранят сами малко след като навършат една годинка. А от двегодишни вече използват и нож за хранене. \"Понякога пада храна на пода, но това няма значение. Важното е, че успяват да се хранят сами. А това, че цапат не само лигавника, но и дрехите си, не прави впечатление на никого - всичко се пере. Важно е децата да се учат на самостоятелност - така трупат самочувствие. Тук никой не обръща внимание на изцапаните дрехи\", разказва директорката.Никой не обръща внимание и на лошото време. \"За нас няма лошо време. Има само лоши дрехи. Дори и да вали дъжд или сняг, ние всеки ден излизаме с децата навън\", обяснява Марион Енекинг. Ако навън е мокро, децата обуват гумени ботуши и гащеризони, с които на воля могат да скачат в локвите и да играят в калта. \"Ако внимава да не се изцапа, детето не може да се наслади на играта с пясъка, с клоните, с камъните, с калта\", казва директорката на градината.\"Телевизия в градината? При нас това е недопустимо\"А има ли в германските детски градини телевизори? \"Наскоро научих, че в детските градини в някои страни децата гледат телевизия. Много се изненадах. Тук това е недопустимо. В никакъв случай не бихме оставили децата да гледат телевизия в градината. Първо, според нас, а и според много педиатри и психолози, децата под 3-годишна възраст изобщо не бива да гледат телевизия. Тригодишните могат да гледат до 10 минути на ден. А от 4 нагоре - по 20 минути. В тази ранна възраст телевизорът пречи на концентрацията и възпира фантазията, а освен това изморява децата. Ние предпочитаме да им четем книжки или да им пускаме да слушат дискове с приказки\", обяснява педагожката.Марион Енекинг разказва, че нейната градина се различава от детските градини в други държави и по отношение на учебно-възпитателните занимания. В някои страни например децата изучават стихотворения наизуст, които после на тържество декламират пред голяма публика. \"При нас също си устройваме малки представления или други подобни занимания. Но никой не е принуден да участва, ако не иска. Децата, които искат и могат да запомнят по-дълъг текст, го правят с удоволствие. Но по-срамежливите не се осмеляват и в това няма нищо лошо. Освен това при нас публиката е малка - организираме такива представления най-вече само за пред самите деца. Примерно по-големите изнасят постановка пред по-малките деца. Не каним родители, баби, чичовци, лели. И във всички тези занимания участват само децата, които желаят\", обяснява Енекинг и добавя:\"Ние много уважаваме личните желания на децата. Това е залегнало и в Конвенцията на ООН за децата. В крайна сметка и най-малките имат желания, имат лично мнение. Затова за нас е много важно децата да могат да изразяват с думи или жестове това, което искат\", казва още Марион Енекинг. Означава ли това, че възпитателите позволят всичко на децата? \"Не, разбира се. Когато желанието им е против нашите правила, няма как да бъде изпълнено. Но ние обясняваме подробно на децата каква е причината и в повечето случаи те проявяват разбиране. Няма как например през зимата да пуснем детето да ходи босо, защото може да настине. Но пък ако едно дете не иска памперсът му да бъде сменян от дадена възпитателка, тогава се съобразяваме. Това е все пак една много интимна сфера\", казва директорката.\"Децата копират нашето поведение\"А трябва ли възпитателят да е строг? \"Ние живеем в демократична страна и за нас е много важно децата от малки да могат да изразяват желания, но и да ги аргументират. Независимо за какво става дума. Те трябва да се осмеляват да аргументират пред възпитателите. Това им помага и по-нататък в живота. Не използваме думата строгост, а последователност. А когато правилата се нарушават, говорим за последици, не за наказания. Ако например едно дете удари друго, първо се съобразяваме с възрастта и се опитваме да разрешим конфликта със спокойни думи - за да могат децата да осъзнаят какво са направили. Сядаме и говорим. Тук последствия няма. Но ако това се случва многократно и детето така и не проявява разбиране, тогава има последици. Например: за известно време не позволяваме на детето да играе играта, по време на която е наранило другото дете\", казва Енекинг.\"Ние, възпитателите, сме образец за подражание. Децата копират нашето поведение. Затова се опитваме да се държим така, както искаме да се държат и децата. Говорим един с друг открито и с уважение, като с равни. И не гледаме децата отвисоко\", обяснява Марион Енекинг и допълва: \"Децата са деца и понякога интерпретират дадена ситуация по различен начин. Но каквото и да са направили, никой няма право да им вика и крещи, защото това е форма на насилие. Подобно поведение може да уплаши детето. А децата в никакъв случай не бива да се страхуват от нас. Затова е важно конфликтите да се решават спокойно. Така децата осъзнават адекватно цялата ситуация, а и приемат много по-добре последиците\", казва Марион Енекинг, директорка на държавна детска градина в Бон.", "date": "2018.09.14", "title": "На градина в Германия: на какво учат децата"}
{"url": "https://offnews.bg/obshtestvo/slavi-za-arestuvanite-zhurnalisti-da-gasim-lampite-i-da-zakrivame-688105.html", "text": "Тв водещият и новозаявен кандидат-политик Слави Трифонов излезе с остра позиция след ареста на разследващите журналисти Димитър Стоянов от сайта \"Биволъ\" и румънския му колега Атила Бирo от Rise project.Те бяха арестувани снощи, проснати на полето край Дупница и им бяха отнети мобилните телефони от МВР по време на журналистическо разследване, за което сами са подали сигнал до органите на реда.Довечера в предаването на гологлавия шоумен ще участват арестуваният журналист Димитър Стоянов и главният редактор на сайта Биволъ Асен Йорданов.Ето какво написа Трифонов в официалния си профил във фейсбук: ", "date": "2018.09.14", "title": "Слави за арестуваните журналисти: Да гасим лампите и да закриваме"}
{"url": "https://offnews.bg/politika/nov-koalitcionen-savet-reshava-koj-da-smeni-manolev-ochakvat-novi-min-688055.html", "text": "Очаква се управляващите да се съберат на пореден коалиционен съвет по повод рокадите в кабинета. Те ще обсъдят кого да предложат за нов министър на транспорта, след като вчера първият кандидат за поста Александър Манолев се отказа.Най-вероятно срещата ще е в понеделник. Пред OFFNews вицепремирът Валери Симеонов потвърди, че именно тогава ще бъде обсъдена създалата се ситуацията. Той отказа да коментира дали ще бъде поставен и въпросът с освобождаването на други министри. По думите му управляващите вече ще се събират всеки понеделник.По информация на OFFNews все още няма идеи за нови предложения за транспортен министър, което може да отложи коалиционния съвет и той да не се проведе в първия ден на следващата седмица. Вероятно в неделя вечер ще бъде решено окончателно дали управляващите ще се съберат в понеделник. Въпреки неяснотата обаче оставките на тримата министри и приемането на техните заместници може да влезе в пленарната зала в сряда. Част от хората в управляващата коалиция - и от ГЕРБ, и от \"Обединените патриоти\" - изглеждат доволни от развоя с Манолев и това, че той се отказа да стане министър на транспорта. Той взе това решение след публикация в \"Капитал\" с подробности около миналото му. Текстът разкрива, че е бил подсъдим за причиняване на телесна повреда на пътя, но по-късно е оправдан. В статията се твърди, че той имал и съдружници от сенчестия бизнес. Самият Манолев видя в статията целенасочена атака срещу него и намекна, че ще си търси правата в съда.След вчера обаче спънките пред приемането на трите оставки, които бяха поискани от премиера заради трагедията на пътя край Своге и предизвикаха напрежение между управляващите в началото на месеца, стават още повече. Очаква се предишният акт на Министерския съвет за освобождаването на Радев, Московски и Нанков и назначаването на Маринов, Манолев, Аврамова, който беше внесен в деловодството на Народното събрание, да бъде изтеглен щом постъпи новият с името на новия кандидат за транспортен министър. Възможно е обаче старият акт да не бъде изтеглян, а просто да не бъде подложен на гласуване, твърдят от ГЕРБ. Пред смяната на министрите обаче съществува и още една пречка и тя е неподписаният от президента Румен Радев указ за освобождаването на кандидата за вътрешен министър Младен Маринов от сегашния му пост на главен секретар на МВР. Рокадите в кабинета трябваше да бъдат одобрени от Народното събрание още вчера, но точката беше отложена заради липсата на указ. Ако обаче държавният глава беше подписал, сега Манолев щеше да е министър, а това щеше да е пореден проблем пред управляващите, на които вероятно щеше да се наложи да поискат оставката му часове след назначаването му.В момента Радев е на посещение в Рига и вероятно указът ще бъде подписан най-рано на 15 септември. В същото време запознати твърдят, че Радев е готов да подпише указа още днес. Законът за МВР обаче не предвижда срок, в който това да бъде направено. Източници от парламента и президенството твърдят, че Маринов със сигурност ще бъде освободен от поста на главен секретар до сряда. В парламента освобождаването на тримата министри и одобряването на новите попълнения в кабинета ще бъдат гласувани поотделно. Очаква се депутатите на вицепремиера Валери Симеонов да не подкрепят оставките, но да гласуват \"за\" новите министри. ", "date": "2018.09.14", "title": "Нов коалиционен съвет решава кой да смени Манолев, очакват нови министри в сряда"}
{"url": "https://offnews.bg/razsledvane/razsledvaneto-na-bivola-sled-koeto-arestuvaha-dimitar-stoianov-688070.html", "text": "Тайно счетоводство на консултантски фирми повдига съмнения за давани подкупи на държавни служители, за да придвижат безпроблемно големи европроекти, сочи разследване на сайта Биволъ.По време на това разследване бяха арестувани двамата журналисти Димитър Стоянов и Атила Бару.Счетоводната документация на свързаните фирми „Рила Консулт“ ЕООД, „Европрограмконсулт“ ООД, „Ем Консулт Финанс“ ЕООД, „ЕС Енерджи Проджект“ ЕООД и „Лиан Консулт Сървисиз“ ЕООД разкрива раздадени комисионни на обща стойност 4 027 280 лв. В тайното двойно счетоводство са отбелязани детайлно всички приходи и разходи на консултантските фирми за заплати, офис, коли, оставащата печалба и специална колона „Комисионна“. В нея бенефициентите са обозначени в повечето случаи с малко име, съкращение или с името на институцията.През декември 2013 г. в отчета е отбелязано \"Кмет Вн. - 45 000\", през март 2014 г. - \"Кмет Вн. - 16 185\". Месец по-късно като комисионна е разписано \"Вн - км. - 35 000\", а през септември \"Видин -к – 10 000\".В същото време „Рила Консулт“ изпълнява   „Осъществяване на външна техническа помощ за подпомагане на Община Видин при изпълнението и управлението на проект „Рехабилитация и разширяване на водоснабдителната и канализационната системи във Видин, България” на стойност 497 000 лв.Освен \"Кмет Вн.\", в отчетите се появява и \"Вн Станислава – Видин одит\". Първо през декември 2013 г., когато е записано числото 5 200. Пак тогава е разписано \"Станислава – Видин упр – 9 920\". През март 2014 г. в отчета фигурира \"Станислава Вн – 5 705\", после през април \"Станислава одит Вн – 7 750\" и \"Станислава тех пом Вн – 13 520\", а през юли 2014 г. е записано \"Станислава Вн – 8 000\"В графата \"Комисионни\" фигурира още от месец май 2014 г. \"Станислава МОСВ писане на процедури - 6000\", а през септември са отчетени 23 705 на \"Станислава МОСВ климат и дифузни\". През декември са начислени още 10 000 на \"Станислава, одит МОСВ\". Лицето е получило общо 89 800 комисионни.\"Станислава МОСВ климат и дифузни\" вероятно се обяснява с проекта „Проучване и оценка на въздействието на дифузните източници на замърсяване върху състоянието на повърхностните води“ с участието на „Европрограмконсулт“ ООД, за който МОСВ плаща 487 000 лв.Освен това същата консултантска фирма е сключила договор с МОСВ за „Разработване на национална програма за опазване, устойчиво ползване и възстановяване функциите на почвата“ за 139 500 лв.Междувременно „Рила Консулт“ ЕООД, част от съзвездието консултантки фирми, изпълнява проекта „Оценка на натиска и въздействието върху повърхностните и подземните води от изменението на климата и оценка на наличието на вода за икономическите сектори”, за което МОСВ плаща 607 000,00 лв.Изпълнението на тези проекти може би има връзка с \"МОСВ зам – 32 812\" и \"Зам. МОСВ – 32 810\", разписани в графа \"Комисионни\" в счетоводната документация.„Рила Консулт“ изпълнява още проекта „Външна техническа помощ за подпомагане на Община Севлиево при управлението на проект „Инвестиционен проект за рехабилитация и разширение на водопроводна и канализационна мрежа на гр. Севлиево“, от МОСВ. Той е на стойност 523 000 лв. за 18 месеца.Договорът за проекта е сключен на 12.08.2013 г. а през януари 2014 г. е отчетена комисионна \"МОСВ Севлиево – 33 000\". Същият месец е отчетена и \"Глоба Севлиево 52 300\". През юни 2014 г. в отчета се появява \"Севлиево – 10 000\", а през август \"Иво – договаряне Севлиево – 2000\".„Рила Консулт“ изпълнява и два проекта по Програма за развитие на селските райони, финансирана от Държавен фонд \"Земеделие\" за община Етрополе. По това време под формата на комисионна са записани \"Етрополе ДФЗ – 15 000 лв\"В графа \"Комисионни\" са отчетени пари и към големи строителни фирми като „Главболгарстрой“, „Джи Пи Груп“ и „ИСА 2000“. Те са били изпълнители на големи проекти за строителство на обща стойност стотици милиони лева.Според Биволъ лицата, които контролират консултантските фирми и движат проектите, са Татяна Бисерова Хаджиева-Делибашева, Петър Елен Петров и Лиляна Михайлова Зортева-Статева. Тримата са получили по над 500 000 лв. за период от 16 месеца.Татяна Делибашева и Петър Елен Петров станаха публично известни покрай трагедията в Хитрино, след като фирмата им „Европрограмконсулт“ спечели обществена поръчка за 270 000 лв., за да напише анализ за бъдещите разходи и ползи от инвестиционните проекти в пострадалата от взрива община.За Лиляна Зортева се знае, че е била юридически консултант на вестник \"Торнадо\" и е съпруга на Павлин Статев, посочва \"Биволъ\".Според разследването на Биволъ фирмите на Татяна, Лиляна и Петър не са самостоятелни играчи, а са под контрола на компанията \"Джи Пи Груп\", свързвана с шефа на „Лукойл“ Валентин Златев.Например фирменият офис на „Рила Консулт“ се намира бул. \"Черни връх\" 59А, където е централата на „Джи Пи Груп“ и също така и седалището на пенсионноосигурителното дружество на „Лукойл“.На бул. \"Черни връх\" 59 се намира и общата фирма на Петър Елен Петров с Татяна Делибашева - „Алфа Билд Пропъртис\". Там е и обединението „Енерджи Консулт“, управлявано от Татяна Делибашева.Лиляна Михайлова Зортева пък участва в комисията за оценяване на офертите за третия лъч на софийското метро през 2015 г. Тогава един от печелившите е консорциум между „Джи пи груп“ и „Станилов“ за участък на стойност 93,89 млн. лв. без ДДС.", "date": "2018.09.14", "title": "Разследването на Биволъ, след което арестуваха Димитър Стоянов"}
{"url": "https://offnews.bg/analizi-i-komentari/5-vaprosa-okolo-edin-nesastoial-se-ministar-na-transporta-688062.html", "text": "Изникват няколко резонни въпроса:1. Зам.-министър може, министър не може?Досега Александър Манолев заемаше друг висок пост – заместник-министър на икономиката. Защо същата биография да е допустима за заместник-министър, но не и за министър?По правило премиерът трябва да получи пълна справка от службите за хората, които назначава. Трудно е да се допусне, че той не е бил информиран за същите факти от биографията на Манолев през 2017, когато го назначава за зам.-министър. Защо е тогава е допуснал, че тези факти са приемливи, а днес смята, че биха навредили на имиджа на правителството? Дало защото е преценил, че никой няма да рови около един заместник-министър и той ще мине между капките?2. Ами ако парламентът беше гласувал новите министри вчера?Щеше ли тогава да има нова оставка на министър часове след назначаването му?3. Дали отлагането на вота не е добре планирано от самия Борисов?Видимото напрежение между „Дондуков“ 1 и 2 с неподписания президентски указ за освобождаването на главния секретар на МВР Младен Маринов стана повод за отлагане на гласуването на новите министри в зала.Умишлено или не, със забавянето на указа президентът направи услуга на правителството. Манолев спечели време да се оттегли преди да е назначен и така действията му изглеждат принципни, политически отговорни. Далеч по-безболезнен сценарий от уволнение на компрометира министър – което би лепнало безспорно петно върху кадровата политика на премиера.4. Защо, знаейки биографията му, Борисов все пак го номинира за министър? Не си спомня подробности от справката, която е чел през 2017, и не я е прочел отново. Това може се обясни и с бързането да бъдат казани имената на новите министри след коалиционния съвет, който трябваше да тушира напрежението между ГЕРБ и Патриотите. Спомня си биографията, но е бил принуден да приеме наложен му от друг кандидат – напр. от Цветан Цветанов. Надявал се е, че тези факти отново ще останат неразкрити публично, както става година по-рано.5. Компрометиран или неудобен?Освен тезата за един кандидат с „неизрядна“ биография, съществува и друга: за премахването на на един неудобен за много играчи в сектора бъдещ министър. Очакваше се той да направи сериозни промени - да смени целия екип от заместник-министрите на Ивайло Московски, да назначи нови шефове на държавните дружества в сектора и вероятно да спре мегапоръчката за закупуване на нови влакове.", "date": "2018.09.14", "title": "5 въпроса около един несъстоял се министър на транспорта"}
{"url": "https://offnews.bg/leka-atletika/ivet-lalova-se-tceli-v-tokio-2020-688065.html", "text": "Първата дама на леката ни атлетика Ивет Лалова сподели в сутрешния блок на БНТ 1, че мисли за сезон №20 в кариерата си, който се пада през 2020 година, а тя ще бъде на 36 години.\"Не беше лесно, особено когато имаш и контузии. Сезон номер 18 идва и мисля в дългосрочен план за Олимпийските игри през 2020 година.Едва ли ще отида на 400 м, особено в края на кариерата, няма да издържа, но ще се радвам, ако успея да се задържа в 200 метра.Обожавам България и искам през моя опит и обич да върне нещо на страната, да развия детския спорт или този при подрастващите, не знам засега как, но искам да оставя нещо след себе си в спорта\", сподели тя.Нейният клуб Ивет Лалова Спринт Академи организира състезанието \"Открий шампиона в теб\", на който утре се очаква да стартират 350 деца на Националния стадион \"Васил Левски\" в София. Софиянката отбеляза, че за първи път организриа подобно нещо, а децата я карат да се връща назад във времето.\"Те ме подсещат защо аз съм започнала с леката атлетика, а една от причините беше чисто любопитство и сега не мога да спра.Успехите ми в спорта и възможността да се организират спортни събития помагат на тази кауза. Така децата ще разберат, че спортът е важен, модерен, здравословен\", коментира Лалова.", "date": "2018.09.14", "title": "Ивет Лалова се цели в Токио 2020"}
{"url": "https://offnews.bg/politika/maia-manolova-lishavane-ot-svoboda-na-dvama-zhurnalisti-narushava-cho-688063.html", "text": "Според омбудсманa Мая Манолова задържането на двамата журналисти Димитър Стоянов от Биволъ и румънския му колега Атила Биро от RISE Project нарушава човешките права и свободата на словото. Общественият защитник е разговарял със старши комисар Димитър Попов, директор на Областна дирекция на МВР – Перник, който я информирал, че двамата журналисти са били освободени в 4.30 часа тази сутрин.Тя е провела разговор и с посланика на Румъния у нас - Йон Гъля, който я информирал за предприетите действия от негова страна.Омбудсманът е изискал пълна информация и публичност по случая, адекватни действия и търсене на дисциплинарна отговорност, ако бъдат установени превишаване на правомощията от страна на служителите на МВР. ", "date": "2018.09.14", "title": "Мая Манолова: Лишаване от свобода на двама журналисти нарушава човешките права"}
{"url": "https://offnews.bg/obshtestvo/firma-svarzana-s-shefa-na-darzhavnia-rezerv-otnovo-specheli-obshtest-688053.html", "text": "Фирма, свързана с председателя на Държавния резерв и военновременни запаси Станимир Пеев, отново спечели обществена поръчка за охрана на стойност 1,814 млн. лв. без ДДС.Дружеството „Мултифорс А. С.“ ЕООД, управлявано от съпругата на Пеев - Магдалена Пеева, сключи договор с Министерството на земеделието, храните и горите за денонощна физическа въоръжена охрана в следващите 3 години на 10 язовира - „Кула”, „Огоста”, „Рабиша”, „Горни Дъбник”, „Сопот”, „Ахелой”, „Жребчево”, „Малко Шарково”, „Порой” и язовир „Тракиец“.Преди месец  на стойност 3 187 944 лв. с ДДС. През годините „Мултифорс А. С.“ е получила над 57 млн. лв. обществени пари. Фирмата е сключвала договори за охранителна дейност с Министерството на земеделието и храните, Министерството на транспорта, Министерството на отбраната, Министерството на икономиката, НЕК, Софийската областна администрация, \"Топлофикация София\", Националния военноисторически музей, УНСС, и \"Булгартрансгаз\".„Саламандър АСО“ е вторият изпълнител на обществената поръчка за охрана на водните басейни. Дружеството ще получи 2,239 млн. лв. без ДДС да пази в следащите 36 месеца 11 язовира - „Тича”, „Георги Трайков”, „Бели Лом”, „Съединение”, „Ястребино“, „Панчарево”, „Пчелина”, „Пясъчник”, „Домлян”, „Дяково” и язовир „Тополница”.", "date": "2018.09.14", "title": "Фирма, свързана с шефа на Държавния резерв, отново спечели обществена поръчка"}
{"url": "https://offnews.bg/sviat/moskovskata-patriarshia-skasa-otchasti-vrazkite-s-konstantinopolskata-688118.html", "text": "Руската православна църква обяви днес, че къса част от връзките си с Константинополската патриаршия, която тя упреква заради това, че иска да признае за автокефалията на една Украинска православна църква, която е независима от Москва, предаде Франс прес, цитирана от БТА.\"На практика всеки път, когато Руската православна църква се намира в трудна ситуация, ние получаваме удари в гърба от страна на Констанстинополската патриаршия\", заяви днес ръководителят на дипломацията в Московската патриаршия митрополит Иларион.В Украйна има църква, свързана с Москва, и църква, която е предана на Киевската патриаршия, самопровъзгласила се след независимостта на страната през 1992 г. и която не е призната досега от нито една православна църква по света, отбелязва Франс прес.Константинополският патриарх Вартоломей не е обявил официално решението си за признаване на автокефална църква в Украйна, но тази перспектива, която би позволила на Украйна да се освободи от религиозното попечителство на Русия над част от поклонниците, е нетърпима за Московската патриаршия, отбелязва Франс прес.През септември Константинополската патриаршия прати двама емисари в Киев, което породи гнева на Руската патриаршия.\"Константинополският патриарх навлезе в каноничната територия на Московската патриаршия, като прати двама свои екзархи в Киев\", каза митрополит Иларион.Той даде днес пресконференция след обявяването на две решения на Светия синод на Русия. Първо Светият синод обяви в комюнике, че Московската патриаршия няма да участва повече в епископалните събирания, комисии и структури, председателствани от представители на Константинополската патриаршия. Второ в литургиите си църквите под контрола на Москва няма да се молят повече за Константинополския патриарх.Според Иларион тези решения могат да се оприличат на \"скъсване на дипломатическите отношения\" между двете патриаршии.Московската патриаршия бе заплашила да скъпа напълно с Константинополската, ако тези \"антиканонични дейности\" продължат.\"Цялата отговорност за трагичните последици от този разкол ще тегнат върху Вартоломей Първи и епископите, които го подкрепят\", се казва в комюникето.Руският патриарх Кирил, смятан за съюзник на президента на Русия Владимир Путин, се противопоставя твърдо на искането за независимост на Киевската патриаршия, която не е призната, но е подкрепяна от проевропейките украински власти.Светият синод на Руската православна църква предлага да се инициира всеправославно обсъждане по ситуацията с възможността за предоставяне на автокефалия на Киевската патриаршия от страна на Константинополската патриаршия, това съобщи още днес митрополит Иларион, предаде ТАСС.\"Ние също така се обърнахме в наше изявление до предстоятелите, към главите на местните православни църкви с призив за иницииране на всеправославно обсъждане на ситуацията в Украйна\", каза той.По негово мнение обсъждането на ситуацията с представители на всички местни православни църкви ще помогне за преодоляване на нов разкол в православния свят.", "date": "2018.09.14", "title": "Московската патриаршия скъса отчасти връзките с Константинополската заради Украйна"}
{"url": "https://offnews.bg/psihologia/za-vliubvaneto-ili-ti-v-kavichki-687776.html", "text": "Правим само едно. Постоянно се въ-образяме. Всичко ни се струва знак. За сбъдване. Зодията ни. Месецът, в който сме родени, историите ни. Моята и твоята.Толкова много си приличат. Били сме откъснати. Някой е откраднал половината нас някога. Но съдбата се е намесила в точния момент и ни е срещнала.Сега е време само за едно - да се залепим един за друг. Но първо трябва да се наместим точно, за да не остават неравности. Или пък остри ръбчета.Правим го постоянно. Като игра на шише. Аз ти казвам тайна. Ти ми казваш тайна.Никога повече самота. Звучи като обещание за вечност. В този миг не мислим за времето във вечността. Това ни прави безстрашни до безобразие. Няма никога да има смърт. Ще има единствено и само поредица от срещи през вселените.Или пък това постоянно довършване на изреченията ни. Започвам го аз. Ти го довършваш. Или го до-измисляш. И успяваш да ме хипнотизираш, че и аз съм искала да го кажа по същия начин.Влюбването. Има една мисъл на З. Фройд - Ние срещаме тези, които някога вече сме срещали в живота си.Безметежното щастие от първите моменти на влюбването всъщност връща изживяването на фантазията ни за пълно сливане с един бленуван Друг.Ние на клетъчно ниво сме запомнили тези мигове от вътреутробния си период и все още копнеем да ги изживеем отново и в зряла възраст. Метафорично това е копнежът ни да възвърнем усещането за изчезване на границите с другия и възцаряването на усещането за пълно сливане.Усещането, което влюбвайки се изпитваме, че се познаваме от много повече време не е случайно. Всъщност, това усещане за близост идва от проектирането на нашите желания в другия. Влюбванията ни активират всички истории на сливания и изоставяния, които живеят в нашето подсъзнание. Затова при влюбването раят и адът са толкова близо един до друг.Според Жак Саломе, в дъното на ада при влюбването е неосъществимото вярване, че регресивното желание за връщане назад във вътреутробния период може да бъде задоволено.Защото, рано или късно, реалността започва да тропа на вратата на влюбения свят. Започват големите разминавания.Или срещите отвъд нашите собствени проекции.Разбираме, че не сме толкова еднакви, колкото сме мислели, че сме.Това е моментът на истинските срещи. Ние сме не само идеални. В нас греят слънца и тъмнеят сенки.Преходът към обичането е в това дали ще угаснем, след като започнат да отлитат проекциите ни и дали ще имаме ресурса да се издигнем нагоре по пътя на истинското опознаване.Казват, че за да опознаеш един човек, се искат ситуации.И нека поне мъничко се запитаме, докато в нас лудо бушуват хормоните: Дали това е реалният друг? Дали не сме го доизмислили малко? Дали другият не ни напомня на някой друг от нашето минало? Дали имахме време да се опознаем наистина?Отговорите помагат да пресечем границата от влюбването към опознаването.От едно \"ти\" в кавички към едно истинско теб.--------------------------------------------------------", "date": "2018.09.14", "title": "За влюбването, или 'ти' в кавички"}
{"url": "https://offnews.bg/obshtestvo/protest-shte-blokira-patia-plovdiv-smolian-688040.html", "text": "Жители на няколко села в община Баните ще блокират в 10 часа пътя Пловдив - Смолян в района, където е отбивката за Кръстова гора. Причината за недоволството е състоянието на пътя между Загражден и Белица. От инициативния комитет нямат обяснение защо при отпуснато финансиране, повече от година ремонтът не започва. Хората са принудени да обикалят 200 километра през Пампорово.Пред БНР Мара Чонева от Инициативния комитет на протестиращите и Сдружение „Горди загражданци“ обясни, че проблемът е в 7,5 км.Хората са получили уверението през миналата година, че тази есен пътят ще бъде отворен:„Селото обезлюдя, младите се изселиха. Миналата година бе създаден инициативен комитет, подкрепен от сдружението ни, които подновиха борбата за довършване на пътя. Събра се подписка, инициира се протест миналата година. Тогава се поеха ангажименти и се дадоха срокове за изпълнение. Процедурата започна, бяхме уверявани, че тя върви и на есен ще режем лентичката. Есента дойде и не само не отрязахме лентичката, но дори и строежът не започна“.Чонева посочи, че имат уверение, че на днешния протест ще има представител на АПИ, който да даде отговори. Тя отбеляза, че ако исканията им не бъдат чути, протестите ще продължат всяка седмица.", "date": "2018.09.14", "title": "Протест ще блокира пътя Пловдив - Смолян"}
{"url": "https://offnews.bg/obshtestvo/beoulf-zavrashtane-u-doma-zapochva-tazi-vecher-po-epic-drama-video-687932.html", "text": "\"Беоулф: Завръщане у дома\" започва тази вечер в 22:00 по новия драматичен канал . Сериалът пресъздава на един от най-устойчивите образи в литературата - големия воин Беoулф. Режисьорът Джеймс Дормър  събира за ролите Киърън Бу, Джоан Уоли, Ед Спелирс, Лора Донели, Гисли Орн Гардарсон, Джак Роуън, Елиът Коуън, Едуард Хог, Елора Торчия, Лолита Чакрабарти и др.Сред впечатляващите творения на Дормър са още блокбъстъри като \"Инспектор Валандер\", \"Ответен удар\", \"Фантоми\", \"Медичите: Повелители на Флоренция\" и \"Медичите: Великолепният\".Напуснал суровия град Херот преди двадесет години, воинът се завръща да търси смисъл и усещане за принадлежност и да се сбогува с умиращия му вожд. Обвинен несправедливо в убийството на градския управител, той изчиства името си, като отблъсква звяра Грендел и става най-необичайния градски управител, зачитайки закона и защитавайки града от много опасност.С участието на страхотни актьори, епичната драма следва Беоулф в мисията му да бъде мъж и герой, докато защитава онези, които обича, в един все по-враждебен свят.- Как се захванахте със снимките на „Беоулф“?- С мен се свързаха изпълнителните продуценти Тим хейнс и Кейти Нюман и ме заинтригуваха. Аз съм историк и разказвач. А за много историци историята на Беоулф е като свещен текст.- Доколко е свързан сериалът с оригиналната скандинавска поема?- Струваше ми се, че за да разкажа историята за широката публика, трябва да се придържам към всеки неин елемент, но без специфичните места от Скандинавието. Преместих я в по-фантастичен свят и така направихме мултиетнически каст, по-съвременен.- Как подходихте към образа на Беоулф?- От самото начало не искахме да изберем момче, а мъж. Ако е воин, му е нужно определено тегло.Бяхме притеснени дали ще намерим подходящия. Тогава кастинг директорът ни Сам Джоунс откри Киърън Бу и дълбочината на неговата игра веднага ни завладя. Едновременно с това изглежда уязвим, което се усеща на екрана. Искахме да покаже, че освен герой, той е и обикновено човешко същество.", "date": "2018.09.14", "title": "'Беоулф: Завръщане у дома' започва тaзи вечер по Epic Drama (видео)"}
{"url": "https://offnews.bg/kultura/preporachvame-vi-hend-mejd-fest-ndk-688015.html", "text": "Традиционният фестивал на производителите на ръчни изделия започва днес. До 16 септември в НДК може да откриете интересни бижута, дрехи, козметика, играчки, аксесоари, стоки за дома, декорации, храни, напитки и произведения на изкуството.Щандовете са разположени тематично на партера и полуетажите на Двореца, а за повече информация посетете .", "date": "2018.09.14", "title": "Препоръчваме ви: Хенд мейд фест НДК"}
{"url": "https://offnews.bg/obshtestvo/krastovden-e-slantceto-poglezhda-kam-zimata-664560.html", "text": "Православните почитат днес Въздвижение на св. Кръст Господен, по народному Кръстовден.Денят е отреден за най-строг пост, ядене се приготвя предишния ден – зърнени храни, тиква, праз, картофи и нищо черно и червено като грозде, диня, вино също не се пие. Това пазело даже от болки в кръста. А на свещеника, благословил семейството, дарявали от новото жито...Празникът е свързан с чудесното явяване на св. Кръст на император Константин Велики, с намирането на светия Кръст на Голгота от майката на императора Елена и с връщането на този животворящ кръст от персийски плен.Преданието разказва, че през 326 година царица Елена, майка на Константин Велики, посетила светите места в Палестина, за да открие гроба Господен и светия кръст. По указание на един стар евреин започнали да копаят и открили три кръста. На мястото наредила да се построи Божия храм \"Въздвижение\".Всяка година в нощта срещу Кръстовден десетки вярващи посещават Кръстова Гора, където според преданието се съхранява частица от кръста, на който е разпънат Исус Христос. По традиция християните нощуват на това място, тъй като то е известно с необичайно силната си енергия.По време на богослужението в църквата, свещениците изнасят кръста в средата на храма, за да се поклонят вярващите.Старите българи смятали, че в този момент денят и нощта се кръстосват, времето тръгва към зима. Затова някъде пазарели ратаи за следващия стопански сезон, другаде бързали да приберат гроздето, жените не отлагали грижата за цветята в дворовете. Началото на гроздобера е общоселски празник, в работата по стар обичай роднини и съседи си помагали, а после идвал ред и на годежите. На Кръстовден са на голяма почит лечители, които намествали изкълчено и навехнато. Някъде гонят и змей – ритуално пропъждат сушата, която може да застраши реколтата.Освен на 14 септември, Св. Кръст се чества в Третата неделя на Великия пост Кръстопоклонна и на Разпети петък.Празник имат Кръстинка, Кръстьо, Кръстил, Кръстена, Къно, Ставри и производните им. Значения на имената: Кръстинка, Кръстьо, Кръстил, Кръстена, Къно - от български, \"кръст\"; Ставри - от гръцки, \"кръст и мъченическа смърт\".", "date": "2018.09.14", "title": "Кръстовден е, слънцето поглежда към зимата"}
{"url": "https://offnews.bg/obshtestvo/vremeto-dnes-promenliva-oblachnost-i-temperaturi-do-30-688037.html", "text": "Времето над страната ще бъде предимно слънчево с временни увеличения на облачността. Валежите днес са малко вероятни, а температурите ще бъдат между 25° и 30°. По Черноморието валежите ще отслабнат, а очакваните резултати ще достигнат 24-28°. Ще духа слаб до умерен предимно северен вятър. Температурата на морската вода ще бъде 24-26°.В планините ще преобладава слънчево време с временни увеличения на облачността, но съществени валежи не се очакват. Ще духа слаб до умерен север-северозападен вятър. Максимална температура на височина 1200 метра около 19°, на 2000 метра – около 12°.През почивните дни и през новата седмица времето ще остане динамично. В събота ще има вятър, който на места ще се усилва. В неделя само над Източна България ще се заоблачи, като там се очакват превалявания.Новата седмица ще дойде без съществена промяна, като очакваните температури ще бъдат между 26°-31°.", "date": "2018.09.14", "title": "Времето днес: Променлива облачност и температури до 30°"}
{"url": "https://offnews.bg/obshtestvo/na-3-mesta-v-sofia-niama-da-ima-voda-dnes-688030.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Превключване на уличен водопровод на ул. „Самодивско изворче“, жк. „Разсадника – Коньовица“, налага спиране на водоподаването от 09:00 до 21:00 часа на ул. „Самодивско изворче“ от ул. „Алеко Туранджа“ до бул. „Възкресение“.Подмяна на спирателен кран на бул. „Сливница“, кв. „Модерно предградие“, налага спиране на водоподаването от 10:00 до 18:00 часа на бул. „Сливница“ от ул. „Адам Мицкевич“ до ул. „Стефан Дуньов“.Във връзка с подмяна на сградно водопроводно отклонение на ул. „Александър Стамболийски“, гр. Банкя, се налага спиране на водоподаването от 10:00 до 16:30 часа на ул. „Александър Стамболийски“ от ул. „Христо Смирненски“ до ул. „Александър Стамболийски“ №107, ул. „Захари Стоянов“, ул. „Георги Бенковски“ и ул. „Родина“.", "date": "2018.09.14", "title": "На 3 места в София няма да има вода днес"}
{"url": "https://offnews.bg/temida/sadat-reshava-da-ostavi-li-v-aresta-mladezha-kojto-pomete-baletist-va-688038.html", "text": "Варненският окръжен съд днес ще гледа мярката за неотклонение на 25-годишния мъж, който блъсна с автомобила си и уби балетиста от варненската опера Мартин Чикалов.Инцидентът стана на 10 септември в близост до пешеходна пътека на бул .\"Приморски\" в центъра на Варна. 25-годишният водач избяга от мястото на произшествието, но по-късно се предаде в полицията. Той никога не е имал шофьорска книжка, съобщиха от прокуратурата.Според държавното обвинение водачът на автомобила „БМВ“ удря велосипедист и напуска местопроизшествието. Вследствие на инцидента 38-годишният балетист е починал.По-късно автомобилът е намерен изоставен на бул. „Цар Освободител“. По регистрационния му номер полицията във Варна установила собственика - 25-годишният и неправоспособен младеж. На 11 септември той се е предал в присъствието на адвоката си.Той е неправоспособен водач, никога не е притежавал свидетелство за управление на автомобил. Съставяни са му два акта за управление на МПС като неправоспособен водач – през 2010 г., когато е бил още непълнолетен, и през 2017 г.", "date": "2018.09.14", "title": "Съдът решава да остави ли в ареста младежа, който помете балетист във Варна"}
{"url": "https://offnews.bg/obshtestvo/rumiana-chenalova-rumanski-diplomat-e-osvobodil-arestuvanite-zhurnali-688064.html", "text": "Едва след намесата на румънски дипломат са били освободени разследващите журналисти Димитър Стоянов от сайта \"Биволъ\" и румънският му колега Атила Бирo от Rise project. Това написа на профила си бившия съдия от Софийски градски съд Румяна Ченалова.Двамата бяха задържани от полицията в Радомир по време на работа, докато са работили по случай на унищожаване на документи за подкупи.Според нея за случаят се е разбрало благодарение на медиите в Румъния, докато българските мълчат.Ето и цялата позиция на Ченалова:Разследващият журналист Димитър Стоянов от сайта \"Биволъ\" и румънският му колега Атила Бирo от Rise project са били задържани късно вечерта от МВР, съобщиха РУМЪНСКИ медии.Освободени са след намесата на РУМЪНСКИ дипломат.Задържането им е във връзка с журналистическо разследване и опита им да спасят от унищожаване документи, свързани с разследването им по #ДжиПиГейт.Допуснато е ТЕЖКО нарушение на правата им по чл.6 ЕКПЧОС - журналистите са били лишени от телефоните си и са престояли до 4 ч. сутринта с белезници на полето.БЪЛГАРСКИТЕ МЕДИИ МЪЛЧАТ!МЪЛЧАТ за ужасяващите данни, изнесени в :\"Бивол\" относно присвоявания и подкупи, свързани с еврофондове!МЪЛЧАТ за абсурдното задържане!МЪЛЧАТ за безпрецедентното нарушаване на права!МЪЛЧИ и българската прокуратура!Пълен контрол от страна на държавата върху всеки опит да бъде казана истината.Свободата на словото е притежание на олигархично-мафиотският модел - купена с много пари и зависимости.Държавата не сме ние, не е Родината ни!Държавата са ТЕ.ОРГАНИЗИРАНА ПРЕСТЪПНА ДЪРЖАВА - българският феномен.", "date": "2018.09.14", "title": "Румяна Ченалова: Румънски дипломат е освободил арестуваните журналисти"}
{"url": "https://offnews.bg/analizi-i-komentari/kontcert-za-ukaz-i-orkestar-688050.html", "text": "Това е една история за фалшивите тонове в оркестъра на самоопределилите се като \"достойни държавници\", скрити под лампазите на лицемерието. В сряда и четвъртък властта - изпълнителна, законодателна барабар с президентската институция, докато взимаха важните си управленски решения, взеха, че се позабавляваха със серия от интриги, с които задоволиха и потребностите на зажаднелия за риалити формати електорат. И като се развъртяха едни оставки, едни укази, едни подливания на вода, конспирации за клатенето на ста(л)билноста, оттегляне на кандидат-министър...На фона на тази центрофуга от интриги, на бекстейджа, за пореден път е протекло едно \"театро\", в което властта е демонстрирала тихото си семейно съжителство и домашен уют - годишнина от създаването на вековната служба НСО.Целият ден по повод 139-та годишнина от създаване на Националната служба за охрана е преминал под фанфарите на празника. И абсолютно показателно за природата на този \"апендикс\" за националната сигурност - празненството е отбелязано в компанията на политици, които споделят петзвездните услуги на наследника на УБО. От  разбираме, че на 12 септември в резиденция \"Бояна\" се е провела церемония, на която президентът Румен Радев, в присъствието на председателя на парламента Цвета Караянчева, е обсипал с думи на благодарност тези, които го пазят от любовта на електората. Същото е направила и Караянчева, същото, но с писмо, е направил и премиерът Бойко Борисов, който пък единствен се ползва от .Да повторим датата на банкета - 12 септември. Това е денят, в който правителството взе решение да предложи на президента да освободи с указ главния секретар на МВР Младен Маринов. Указ, превърнал се в главната цигулка на оркестъра от политици, които успешно успяха да заглушат приемането на спорните  и исканията за изслушване по . В разгара на която, апропо, случайно или не, тихомълком си замина и шефът на разузнаването.Съучастниците в скандала за това защо е трябвало или не да има подписан президентски указ и саботира ли някой властта, всъщност неведнъж са показвали съглашателство, което не са пропуснали да демонстрират и на 12 септември. От богатия снимков материал, с който от  (между другото службата е създадена от Александър Батенберг, за да служи като негова лична охрана и за участие в официални тържества, на които той присъства; днес тя е служба на половината висши държавници, такава в каквато я превърна навремето Вълко Червенков), разбираме че всъщност президентът вероятно е имал достатъчно свободно време да подготви пътуването си в Рига, речта си по повод празника на НСО, както и да отдели няколко минути, за да подпише указа за Младен Маринов. Така както е уверил, че ще стори и пред председателя на парламента Цвета Караянчева, по .Макар че тя обясни, че му е \"звъняла\", а всъщност двамата са били на коктейл същия ден вечерта. Но нали е било празник, темата за указа - представен за пред електората като важна брънка в също толкова важното държавническо решение за смяна на министри, само би помрачила ведрото настроение. Затова и отговора на въпроса за указа, отрезнялата от почерпката предната вечер г-жа Караянчева, е научила минути преди планираното гласуване на оставките. С информацията, предоставена ни любезно от НСО, се докосваме и до най-ценните моменти от речта на президента. \"В днешния противоречив свят, огромната динамика, многовекторност, иновативност на заплахите повишават непрекъснато изискванията към служителите\", се посочва в него, като разбира се присъстват и дежурните слова за \"професионализма\" и \"високия стандарт\" в работата на службата.По закон службата е подчинена на президента. Но само формално, защото той няма никакви правомощия над нея. Но нека да припомним един факт - кандидатурата на новия началник на НСО ген. Данчо Дяков, беше уговорена между премиер и президент. Дяков беше съветник на Радев и министър-председателят явно нямаше нищо против да \"хариже\" ръководството на службата на президента. И то след като веднъж бившият военен летец се оплака, че няма правомощия над НСО. Днес разбираме, че президентът е по-уверен, тъй като очаквал „ръководството на службата да продължи поетия курс за изчистване на командната верига\" и освобождаване на службата от \"несвойствени\" дейности. Тук картбланшът от \"Дондуков\" 1 е прехвърлен на \"Дондуков\" 2 и това е очевидно. Ами ако подобно съглашателство е имало и по указа за Младен Маринов? Защото, нека помислим, какво щеше да се случи, ако президентът беше освободил Маринов, парламентът беше гласувал оставката на старите министри и назначаването на новите и в ранния следобед на четвъртък да разберем, че ? Всъщност дали президентът не направи услуга на правителството?Не напразно по-горе беше споменат и друг началник на служба - Драгомир Димитров, който напусна Държавна агенция \"Разузнаване\" в разгара на случая с къщата в Барселона и беше пратен на дипломатически пост, отново с любезното съдействие на един президентски указ. Но да се върнем на празника: ведрината, с която ни полива галерията от снимки от Бояна и разказите за „хора достойни, дисциплинирани, готови на всичко, за да защитят държавността и да издигнат авторитета на службата“ (по думите на Караянчева) и \"за всеотдайността\", с която те работят \"за укрепването и поддържането на националната сигурност\" (по думите на Борисов) само онагледяват \"маршируването\" в такт на героите в тази история.Снимките от празненството илюстрират и друго. Виждаме например, как началникът на НСО награждава дългогодишния служител Георги Райков. Това е човекът, който на времето \"спаси\" Ахмед Доган от псевдо атентат. Райков беше уволнен от тогавашния шеф на службата и бивш гард на Бойко Борисов Тодор Коджейков, а после възстановен на работа от съда. Но това е само щрих. До момента обаче мълчанието на президента по темата за НСО е оглушителна. Не знаем например мнението му като бивш военен как оценява съществуването на една паравоенна структура, каквато е НСО, която не е нито под шапката на Министерството на отбраната, формално е подчинена на държавния глава, а се подхранва с ресурси, отпуснати от правителството. Очевидно за \"Дондуков\" 2 проблем с НСО не съществува, въпреки че един  имаше определени възгледи за бъдещето ѝ. Мълчанието по тези въпроси отново е равно на съглашателство с приетия във втория мандат на Борисов Закон за НСО. ", "date": "2018.09.14", "title": "Концерт за указ и оркестър"}
{"url": "https://offnews.bg/kultura/priatno-mi-e-iva-otkriva-novia-sezon-v-teatar-199-688034.html", "text": "Днес от 20 ч. започва новият сезон в Театър 199. Старта ще даде едно от най-свежите представления в театралния живот през последните месеци – „Приятно ми е, Ива!“. Ива Тодорова е ученичка на проф. Азарян, една от основните теми в нейния авторски моноспектакъл е вдъхновена именно от часовете, водени от големия режисьор.Отговорите, разбира се, са различни за всеки от публиката. На сцената оживява такъв, какъвто е, животът, без маска и без грим. Подарете си този забавен час и половина за ценители.Билети: на касата на, за връзка: тел. 02 987 8533", "date": "2018.09.14", "title": "'Приятно ми е, Ива!' открива новия сезон в Театър 199"}
{"url": "https://offnews.bg/obshtestvo/velosipedisti-izlizat-na-bdenie-pred-ministerskia-savet-i-mvr-688042.html", "text": "Заради случаите със загинали велосипедисти на пътя колоездачи се събират на бдение пред Министерския съвет. Походът на велосипедистите ще завърши пред МВР със свещи в ръка, съобщава Нова тв.Същевременно се очаква Окръжната прокуратура във Варна да внесе искане за най-тежката мярка за постоянен арест срещу 25-годишния шофьор, прегазил балетиста от Държавната опера в началото на седмица.Това ще е и първата публична поява на рецидивиста без книжка, който оказва се от години кара автомобил, без да е правоспособен.Катастрофата предизвика вълна от недоволство на велосипедистите в Морската столица, стана повод и за днешния протест в София. Във Варна вече се проведоха протести - велоклубовете в града се обединиха около 100 мерки, които искат да внесат в общината.Една от свидетелките на катастрофата, при която загина балетистът Мартин Чикалов, разказа, че, според нея, шофьорът е карал много бързо.", "date": "2018.09.14", "title": "Велосипедисти излизат на бдение пред Министерския съвет и МВР"}
{"url": "https://offnews.bg/futbol/liderat-v-turtcia-iska-zvezdata-na-levski-688043.html", "text": "Изненадващият лидер в турската Супер лига Касъмпаша ще изпрати свои скаути в България, за да наблюдават изявите на крилото на Левски Габриел Обертан.Това се очаква да стане в предстоящото дерби с ЦСКА на 29 септември, пише \"Меридиан Мач\". Турските емисари ще пристигнат със съдействието на мениджъра Несим Нешадов. Касъмпаша в момента води в елита на южната ни съседка с 4 победи от 4 мача.Габриел Обертан е с изтичащ договор, който свършва в края на сезона. На \"Герена\" водят спешни разговори за неговото удължаване. Към днешна дата французинът взима най-високата заплата в Левски.Ако преговорите не тръгнат на добре, може да се наложи \"сините\" да продадат играча през зимата, за да вземат поне някаква трансферна сума за него. В противен случай Обертан ще може да си тръгне като свободен агент през следващото лято. Интересът от турски клубове към Обертан е от доста време насам.От Левски обаче за момента успяват да отблъснат кандидатите за подписа му. На \"Герена\" ще направят всичко по силите си да задържат французина, който е важен играч за \"сините\".", "date": "2018.09.14", "title": "Лидерът в Турция иска звездата на Левски"}
{"url": "https://offnews.bg/futbol/zashtitata-na-tcska-e-na-chetvarto-miasto-v-evropa-688061.html", "text": "Защитата на ЦСКА е една от най-добрите във всички първенства, пише \"Тема спорт\". Статис­тика на сайта \"betexplorer\" показ­ва, че само 3 елитни отбора са допуснали по-малко голове сред­но на мач от армейците.Пър­вата позиция си поделят руски­те Спартак Москва и Зенит, както и северноирландският Линфийлд. Те са инкасирали само 1 попадение в изминалите 6 ма­ча от началото на сезона или по 0,2 средно на двубой.Армей­ците пък са били преодолени са­мо 2 пъти - от Славия (2:1) и Лудогорец (0:1) в 7 срещи от пър­венството. Така коефици­ентът на ЦСКА е 0,285. Също по 2 допуснати гола имат Антверпен, Ростов и Партизан Белг­рад, но в пo-малко мачове от червените - 6.ЦСКА е направил троен скок по този показател спрямо мина­лата година по същото време. Тогава армейците бяха допусна­ли цели 6 гола за 7 шампионатни срещи. Бяха обаче вкарали повече - 21 срещу 13 сега. Въпре­ки че броят отбелязани попаде­ния не е впечатляващ, клубът е на първо място по най-много вкарани и най-малко допуснати в елита.Този сезон под ръководство­то на Нестор Ел Маестро се наблюдава известен прогрес в защита. Най-отчетлив е при Чорбаджийски. Той е доста стабилен в изявите си, особено в първенството и с националния срещу Словения и Норвегия.На младия бранител сякаш му по­действа мотивиращо това, че вече не е капитан. Бодуров съ­що е на по-високо ниво спрямо пролетта. Все още обаче ЦСКА изпитва затруднения, когато трябва да се брани при статич­ни положения.Има какво да се желае в дефанзивен план и от бековете. Не е изключено ар­мейците да привлекат още един защитник в близките дни, с когото биха сложили край на селекцията. Той обаче трябва да е свободен агент, тъй като трансферният прозорец вече затвори.", "date": "2018.09.14", "title": "Защитата на ЦСКА е на четвърто място в Европа"}
{"url": "https://offnews.bg/izvan-terena/bivsh-basketbolist-izneveril-341-pati-na-zhena-si-688066.html", "text": "Голяма искреност показа бившият баскетболист на Детройт Джейсън Максиел при гостуването си в шоуто на популярната влогърка Иянла Ванзант.Тя му зададе въпрос за личния живот и дали се счита за пристрастен към секса. \"Аха\", отговори свенливо дългучът. Водещата продължи с въпросите по темата, като попита за броя на жените, с които е бил.\"341\", шокира с отговора си Максиел и продължи:\"Тогава бях млад и всичко се получаваше лесно. Не знам какво съм търсел с това поведение, нямам никакво специално обяснение. Но сексът ми позволяваше за 2-3 часа да забравя за всичко. Какво точно и аз не знам\", призна баскетболистът.Водещата заключи, че той е наследил това поведение от майка си. Любопитното е, че Максиел е женен от 2010 година и има син, който носи неговото име от съпругата си Бранди. Връзката им пък продължава вече 17 години.", "date": "2018.09.14", "title": "Бивш баскетболист изневерил 341 пъти на жена си"}
{"url": "https://offnews.bg/izvan-terena/v-ronaldo-se-krie-velik-aktior-688046.html", "text": "Нападателят на Ювентус Кристиано Роналдо все още не е открил головата си сметка за \"бианконерите\", но това не се отразява на доброто му настроение по време на тренировките на тима.Португалецът показа актьорски качества, като се позабавлява с репортер на клубната телевизия, имитирайки го зад гърба му, докато журналистът говореше пред камерата. Настроението на Роналдо се пренесе и сред част от съотборниците му, които се включиха в шегата, като направиха гримаси зад гърба на репортера.Междувременно докторите на Реал Мадрид и Манчестър Юнайтед Хуан Карлос Ернандес и Мик Клег разкриха тайните на чудовищната физическа форма на португалския нападател. Двамата медицински специалисти са работили с португалеца, който в момента е част от италианския хегемон Ювентус.\"Три са основните причини за успеха на Роналдо - правилните тренировки, правилното хранене и правилната почивка\", казва Ернандес пред La Gazzetta dello Sport.\"Роналдо е предан на футбола, това е неговата тайна. Нищо не може да го спре в постигането на целите\", допълва Клег.Роналдо си тръгна от Реал Мадрид след девет фантастични сезона с белия екип. За девет сезона той изигра 438 мача и отбеляза 450 гола, като стана голмайстор номер 1 в историята на Реал. С \"белия балет\" португалецът спечели и четири пъти Шампионската лига. Очакванията са да стори същото и с Ювентус.", "date": "2018.09.14", "title": "В Роналдо се крие велик актьор"}
{"url": "https://offnews.bg/obshtestvo/zapochva-stroezhat-na-bivshata-toplotcentrala-zad-ndk-688051.html", "text": "Бившата топлоцентрала на НДК става Център за независими изкуства и култура. Столична община одобри инвестиционните проекти и издаде разрешение за строеж за превръщането на бившата топлоцентрала на НДК в Център за независими изкуства и култура. През 2017 година беше проведен конкурс за идеен проект за обекта, в който участваха 61 колектива. Международното жури определи за победители арх. Мариана Сърбова и арх. Антон Колев. Новият център трябва да осигурява условия за широк набор от артистични прояви  -  театрални постановки, музикални и танцови събития, изложби, образователни и социални дейности. Проектът е естествено продължение на няколкогодишни проучвания на група артистични организации, обединени в инициативата “Топлоцентрала  -  център за съвременни изкуства”.В началото на октомври ще бъде обявена обществената поръчка за избор на изпълнител на строителството на обекта. Предстоят и обществените поръчки за избор на доставчици на оборудването, изпълнител на строителния надзор и др.Целта е центърът да отвори врати преди края на 2019 година. ", "date": "2018.09.14", "title": "Започва строежът на бившата Топлоцентрала зад НДК"}
{"url": "https://offnews.bg/politika/mareshki-i-siderov-nastoiavat-borisov-da-zashtiti-orban-688052.html", "text": "Лидерът на Атака Волен Сидеров и този на Воля Веселин Марешки искат парламента да задължи премиера Бойко Борисов да се обяви прорив санкциите на ЕС срещу Унгария.Депутатите на Марешки и Сидеров внасят в деловодството на Народното събрание проект за решение, с което да задължи Борисов да изрази позиция пред Съвета на ЕС против процедурата, която позволява гласът на Унгария в съюза да бъде отнет. Към проекта са представени и мотиви за предложението, според които унгарският премиер Виктор Орбан \"има смелостта да се опълчи срещу криворазбрания либерализъм и да защити страната си\".\"Проблемът със сбърканата политика на мигрантите на ЕС доведе до сериозни проблеми в страните членки. Проблеми, които имат проекция години наред. Тази политика заплаши стабилността и сигурността на европейските граждани. Следващите лидери ще имат трудната задача да поправят грешката, но щетите вече са нанесени и то с цената на човешки животи\", пише още в мотивите към предложението. Проекторешението е подписано от 11 народни представители, които са само от Воля и Атака.Днес от парламентарната трибуна Сидеров поздрави евродепутатите от ГЕРБ, които не подкрепиха санкциите срещу Унгария.\"Напоследък се занимавахме с оставки. Пропускаме едни много сериозни раздвижвания в европейското пространство, които са тенденция. Не са просто нещо от деня за деня. Сава дума за големия сблъсък между консервативното и либералното виждане. Европа вече не е разделена на алианси\", каза той.Според Сидеров Унгария е пример за държавите от Източна Европа. \"Виктор Орбан направи неща, които даваха пример на останалите държави - как в рамките на ЕС и НАТО можеш да имаш гъвкава политика. Той показа, че може да има политика в интерес на гражданите. Нека всички да се замислят дали не идва времето на несистемните партии\", добави Сидеров.", "date": "2018.09.14", "title": "Марешки и Сидеров настояват Борисов да защити Орбан"}
{"url": "https://offnews.bg/analizi-i-komentari/galap-interneshanal-nad-40-ot-balgarite-savetvat-mladite-da-uchat-v-688054.html", "text": "Над 41 на сто от българите пращат младите хора да следват в чужбина. Според 63% от хората у нас образованието в училищата върви към по-лошо. Това показват данните от редовните изследвания Политически и икономически индекс на „Галъп интернешънъл“ през септември. Ежемесечното, независимо във финансирането си, национално представително проучване, което повече от четвърт век изследва мненията всеки месец по метода „лице в лице“, уточняват социолозите. На въпрос „Според Вас, като цяло, накъде върви образованието в училищата в България в последните години, към по-добро или по-лошо?“ 16% от интервюираните дават положителен отговор. За сметка на това, негативният дял отговори е 63%. 21% не могат да преценят. През 2012 г., в аналогичен сондаж на „Галъп интернешънъл“, 23% отговориха позитивно на този въпрос, а 48% негативно. Останалите се колебаеха.За 6 години процентът отговорили „към по-лошо“ е нараснал с 15 пункта, а „към по-добро“ е спаднал със 7. Макар да е рано за обобщения, съпоставката показва задълбочаване на негативното отношение на българите към системата на образованието. По-оптимистично настроени – и през 2012 г., и сега - са младите и хората с по-висок образователен статус, но дори и там оптимизмът не преобладава. Сред най-възрастните песимистичните оценки и очаквания са норма.На въпрос „Ако зависи от Вас да препоръчате на кандидат-студенти къде да следват висше образование, какво бихте препоръчали?“, през 2018 г. 41% отговарят „да следват в чужбина“. 38% отговарят „да следват в България“. Данните изглеждат сходни и по-неблагоприятни за българското висше образование спрямо тези от 2012 г.По-младите и по-образовани изказват предпочитания към обучението в чужбина, за разлика от по-възрастните, които смятат, че България е мястото, където кандидат-студентите трябва да продължат висшето си образование.Дългогодишният изследователски опит на „Галъп интернешънъл“ по темата сочи, че негативното отношение се дължи не на работата на учители и преподаватели, колкото на цялостното усещане за неадекватна работа на политиците. Разбира се, среща се и скептицизъм по инерция, но във всеки случай данните съдържат достатъчно тревожни изводи. За задължително въвеждане на коланите в превозните средства, данните са красноречиви: мнозинство от 75% от българите приемат, че коланите действително помагат за безопасността. Мнозинство от 66% подкрепя коланите да станат ефективно задължителни в междуградските автобуси. Очевидно е, че общественото мнение е узряло за идеята, която на няколко пъти беше на практика отложена заради липса на политически действия. ", "date": "2018.09.14", "title": "Галъп Интернешънъл: Над 40% от българите съветват младите да учат в чужбина"}
{"url": "https://offnews.bg/ikonomika/zadalzhitelno-kolani-i-videonabliudenie-vav-vseki-avtobus-688056.html", "text": "Парламентът задължи автобусите да бъдат оборудвани с колани за пътниците и с устройство за мобилно видеонаблюдение.Това стана с приемането на второ четене промени в Закона за пътищата, с които се изменя Законът за автомобилните превози.Нововъведенията минаха със 79 гласа \"за\" и 20 въздържали се. Изискването за оборудване с колани влиза в сила в деветмесечен срок от обнародването на промените, а за видеорегистраторите - в 18-месечен срок.Изискването за обезопасителни колани няма да се прилага за моторни превозни средства при специализиран превоз по маршрути с еднопосочна дължина до 30 км.Превозвач, който допусне извършване на превоз на пътници с моторно превозно средство, което не е оборудвано с обезопасителни колани, ще се наказва с глоба или имуществена санкция от 3000 лева, а глобата за водача ще е 500 лева.1500 лева ще бъде глобата за липсата на видеорегистратор.50 лева пък е санкцията за пътник, който не е поставил колан.Според председателя на транспортната комисия в парламента Халил Летифов новите изисквания щели да създадат повече проблеми на превозвачите, но ДПС щели да ги подкрепят с мотива за спасяване на човешки животи. От БСП също изразиха скептицизъм и прогнозираха проблеми при преоборудването на старите автобуси с колани.", "date": "2018.09.14", "title": "Задължително: Колани и видеонаблюдение във всеки автобус"}
{"url": "https://offnews.bg/analizi-i-komentari/azis-razlichen-li-e-ili-podoben-688068.html", "text": "Не е въпросът само в това да отдадеш почит на жертвите на Баташкото клане, например, да страдаш за съдбата им и да пазиш паметта им, ако се налага и с цената на митологизации и идеализации. Въпросът е да си солидарен с чуждата болка и когато историята се приближава към теб, когато за злото в нея все още липсват национални консенсуси и трябва лично да го разпознаеш и лично да се преклониш пред жертвите му. Но и повече от това – въпросът е да можеш да се преклониш и пред жертви в името на каузи, които не споделяш и на които дори може сам да се чувстваш жертва. Защото в днешния свят няма по-голяма кауза от човешкия живот и затова отнемането му обезценява всяка кауза.Такъв, да го наречем модерен, хуманизъм носи инициативата на отец Поало Кортези за почитане на невинните жертви на тоталитарните режими у нас. Тези, които загиват по време на Третото българско царство в годините на Втората световна война – главно евреи от Македония и Беломорието. И тези, които загиват през годините на комунизма, а днес са жертва втори път – на доброволен отказ от памет.Инициативата на отец Кортези започна на световния ден за възпоменание на жертвите на нацистките и комунистическите режими – 23 август, на която дата през 1939 година е подписано съглашението между Хитлер и Сталин. Искаме ли и можем ли да си представим, ако това съглашение беше оцеляло до края на войната, какво щеше да представлява Европа днес... Но и без съглашение двата режима отнеха милиони невинни човешки животи и в този смисъл съвсем не е случайна и датата, на която завърши инициативата на отец Кортези с реквиема на Моцарт – 9 септември. Нищо, че продължава да има такива, които искат да празнуват на този ден.Азис е доказаният майстор на скандала у нас – винаги намира начин да звучи като заплаха за ценностите поне на половината от българите. Дълго го правеше, като безцеремонно демонстрираше своята различност – сексуална и етническа, във вкуса, поведението и външния си вид. Настояваше – аз не съм като вас, но вие трябва да ме приемете, защото иначе завинаги ще си останете „българи от старо време”. Напоследък обаче той обърна посланието и настоява – трябва да ме приемете, не защото съм различен, а защото съм същият като вас – такъв вече е и видът ми, и поведението ми, и ценностите ми... Присъствието в клипа му „Позна ли ме?” на Цветана Манева – актриса и дама, емблема на добрия тон – трябва да удостовери промяната.Дали Азис е станал като нас или ние под звучите на чалгата като него е безперспективен дебат, но така или иначе реакциите срещу клипа показаха, че далеч по-лесно приемаме различните като различни, отколкото като подобни. И това е едно възможно обяснение защо интеграцията на малцинствата у нас върви толкова трудно.", "date": "2018.09.14", "title": "Азис – различен ли е или подобен?"}
{"url": "https://offnews.bg/ikonomika/bnb-puska-pozlatena-moneta-tcar-ivan-asen-ii-688075.html", "text": "От 17 септември 2018 г. Българската народна банка пуска в обращение сребърна възпоменателна монета с нанесено частично позлатяване „Цар Иван Асен II“ от серията „Средновековни български владетели“, съобщиха от централната банка.Цената на монетата е 78 (седемдесет и осем) лева.Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Първа инвестиционна банка АД, Райфайзенбанк (България) EАД и Тексим Банк АД.В периода от 17 септември до 19 септември 2018 г., включително, всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Цар Иван Асен II“ ще се продава без ограничения.", "date": "2018.09.14", "title": "БНБ пуска позлатена монета Цар Иван Асен II"}
{"url": "https://offnews.bg/medii/mvr-arestuva-zhurnalisti-ot-bivola-zashtoto-snimat-kak-se-goriat-doku-688047.html", "text": "Журналист от сайта \"Биволъ\" е арестуван от полицията в Радомир, съобщи Асоциацията на европейските журналисти (АЕЖ). Часове наред МВР не потвърждаваше официално случая. Акцията се е състояла в нощта на 13-ти срещу 14-ти септември.\"Получихме многобройни сигнали от България и Румъния, че журналистът Димитър Стоянов от Биволъ и румънският му колега Атила Биро от RISE Project са задържани от полицията в Радомир, докато правят разследване. Опитахме се да получим повече информация по случая, но дежурният в Областна дирекция на полицията в Перник ни затваря телефона. Обърнахме се към централата на Министерството на вътрешните работи в София, откъдето се опитаха да съдействат, но ни казаха, че дежурният в ОДП Перник е затворил телефона и на тях с аргумента, че \"не е говорител, за да дава изявления\", алармираха от асоциацията.Оттам допълват, че посолството на Румъния в София е уведомено за случая. \"Надяваме се, че отговорните институции ще предоставят необходимата информация относно мотивите за задържането. Напомняме, че по презумпция журналистите служат на обществения интерес и всякакви ограничения спрямо тях трябва да бъдат много сериозно мотивирани, а в противен случай става дума за ограничаване на свободата на словото.\"От \"Биволъ\" обявиха, че свързват ареста с разследването си #ДжиПиГейт за корупция при изпълнение на европроекти.Около 10 ч тази сутрин от \"Биволъ\" съобщиха, че двамата журналисти вече са освободени след намесата на консула на Румъния. За дипломатическата намеса потвърди и бившият съдия от Софийския градски съд Румяна Ченалова.По-късно през деня от , че Димитър Стоянов е подал сигнал в ГДБОП за унищожаване на документи преди да го арестуват. \"На 11 септември в ГДБОП е получен сигнал от журналист за намерение за извършване на действия, които ще прикрият корупционни престъпления - унищожаване на материали, свързани с обществени поръчки.  След създадената необходима организация и проверка на сигнала, през вчерашния ден на територията на Перник са проведени оперативни действия от служители на ГДБОП и ОДМВР-Перник. В района на установеното място са задържани три лица, които в последствие са се представили като двама журналисти и адвокат. Те са отведени в районното управление и след установяване на самоличността им и снемане на обяснения за целта на пребиваването им в района, са освободени\", се посочва в съобщението.\"По-рано тази седмица сайтът .Тайна счетоводната документация на свързаните фирми „Рила Консулт“ ЕООД, „Европрограмконсулт“ ООД, „Ем Консулт Финанс“ ЕООД, „ЕС Енерджи Проджект“ ЕООД и „Лиан Консулт Сървисиз“ ЕООД разкрива раздадени комисионни на обща стойност 4 027 280 лв.Според разследването въпросните фирми са под контрола на компанията \"Джи Пи Груп\", свързвана с шефа на „Лукойл“ Валентин Златев.Очаквайте подробности.", "date": "2018.09.14", "title": "МВР арестува журналисти от Биволъ, защото снимат как се горят документи за подкупи (обновява се)"}
{"url": "https://offnews.bg/112/dimitar-stoianov-arestuvan-ot-gdbop-sled-podaden-ot-nego-signal-688077.html", "text": "Журналистът от \"Биволъ\" Димитър Стоянов е подал сигнал в ГДБОП за унищожаване на документи преди да го арестуват.Това става ясно от съобщение от пресцентъра на МВР. С него за първи път от ведомството огласяват случая. Както се разбира от съобщението на МВР, на 11 септември в ГДБОП е получен сигнал от журналист за намерение за извършване на действия, които ще прикрият корупционни престъпления - унищожаване на материали, свързани с обществени поръчки.\"След създадената необходима организация и проверка на сигнала, през вчерашния ден на територията на Перник са проведени оперативни действия от служители на ГДБОП и ОДМВР-Перник. В района на установеното място са задържани три лица, които в последствие са се представили като двама журналисти и адвокат. Те са отведени в районното управление и след установяване на самоличността им и снемане на обяснения за целта на пребиваването им в района, са освободени\", се посочва в съобщението.", "date": "2018.09.14", "title": "Димитър Стоянов арестуван от ГДБОП след подаден от него сигнал"}
{"url": "https://offnews.bg/tehnologii/prez-oktomvri-v-sofia-obuchenieto-za-fejsbuk-i-instagram-marketing-k-688074.html", "text": "Иво Илиев е професионалист в сферата на дигиталния маркетинг и реклама, но сред широката аудитория у нас е по-известен със своя блок  и обученията, които организира под марката  през последните години.Поканихме го на интервю, за да ни сподели своя опит по една много интересна тема – съчетаването на Фейсбук и Инстаграм в микс от активности, с които да представим своя бизнес пред клиентите ни и да имаме търговски ползи в резултат на това.Екосистемата на Facebook включи Instagram по много адекватен за бизнеса начин. Днес фирмите разполагат с много възможности за представяне във тези две социални мрежи, но бюджетите и времевите ресурси все пак са ограничени. Идеята на нашето обучение е да предостави конкретни варианти, които практиката ни е показала, че могат да доведат до добър резултат. Искаме да помогнем на представителите на бизнеса да се ориентират и чрез информацията от обучението ни да могат да подберат тези ресурси от Фейсбук и Инстаграм, които ще са изгодни и ефективни за тях.През последните години с развитието на маркетинга в социалните медии у нас по-скоро се инвестира в това, което е модерно, а не което реалистично може да бъде ефективно. Например много фирми са в Инстаграм, защото е модерно, и присъстват там „по инерция“. В това няма нищо лошо, освен ако ресурсите, които се отделят за Инстаграм присъствие, са неизгодни и неефективни. Обучението ни има за цел най-вече да ориентира участниците.Разбира се, че не са. Това не са обучения тип „продавай успешно чрез...“, защото универсална формула на успеха е безумно да търсим при маркетинга в социалните медии. Има успешни модели, но практически ние ги разглеждаме, за да ги изучим и да вземем от тях това, което ще ни помогне да формулираме своите успешни модели.Примерите на обучението в доста от случаите ще са под формата на казуси, които са тема за разсъждение и преценка. Например дали един електронен магазин да инвестира в boost на Фейсбук постове или да вложи целия си бюджет в реклами за конверсии, дали само да търсим конверсия „продажби“ или и конверсиите за „преглед на страница“ са важна инвестиция. За участниците в сферата на услугите имаме примери с идеи как да инвестират в брандинг и защо той е жизнено важен. За националните и международни компании имаме примери и концепции за разпределения в постинг план и комуникационна стратегия, за диверсификации на ефектите от рекламата в социалните мрежи, за колаборативни проекти в Инстаграм и др.Тъй като аудиторията ни е доста разнообразна – специалисти от фирмени отдели и дигитални компании, управители и мениджъри на фирми, местни бизнеси, собственици на електронни магазини – подготвили сме примери и казуси за всеки от тях.Интересна тема, с която се спекулира доста. Все още няма утвърдени стандарти, по които можем да наречем един потребител „инфлуенсър“ (лидер на мнение), и това даде възможност през последните години да се предлагат услуги със съмнителни инфлуенсъри и съответно – съмнително качество.Наскоро поканих инфлуенсъри да се включат в обучението и се събра един много разнообразен контингент от лидери на мнение с цел тези хора да споделят своя опит от първа ръка.Освен тези два вида интернет хора, все по-популярни стават и т.нар. бранд евангелисти. За тях говоря в своите лекции от няколко години, но сега, с Инстаграм, започнаха да бъдат тема на разговор.Инфлуенсърите са хора, които градят персонален бранд. Самите те са бранд. Те могат да работят с фирми, но ако това не влияе негативно на личния им брандинг. Ето защо, фирмите, които успешно работят с инфлуенсъри, са се научили да третират самите инфлуенсъри като форма на бизнес и да бъдат в конкретни бизнес отношения. Тези отношения трябва да се мислят и третират като дългосрочни между популярната личност и бранда.При бранд амбасадорите отношенията най-често са по-краткосрочни. Фирмата им предоставя благинки срещу персонален контент. Например ако сме магазин за фотографска техника – предоставяме на бранд амбасадора фотоапарат с по-значителна отстъпка, а той ни връща услугата като публикува предварително договорени 3 поста във фейсбук, свързани с продукта. Бранд амбасадорите са по-гъвкави в отношенията си с фирмите, но при тях има опасност да рекламират успоредно две или повече фирми-конкуренти в един и същ момент.Бранд евангелистите най-често са клиенти, които са лоялни и много много доволни – готови не само да ви препоръчат навсякъде, но и да ви защитават при хейтърски атаки.На обучението ще си говорим различни методи за работа с тези видове потребители, за правилните стратегически отношения с тях и целеполагането при подобно партньорство.Колкото е по-голяма компанията, толкова по-голям и професионален е екипът, който работи в нея. Ние имаме удоволствието да работим със страхотни професионалисти от международните ни клиенти и заедно да постигаме много успехи. Понякога при големите компании проблем може да се окаже бързината, с която се прокарват някакви новости около дигиталния маркетинг, реклама и комуникации. Например, доста по-лесно и бързо може да се направи интеграция на Facebook pixel технологията в един регионален електронен магазин, отколкото в регионален клон на международна компания. Просто бюрокрацията при големите компании е по-голяма и това е нормално.Това, на което ме е научил опита ми, е, че отговорността в работата ни е много важна, независимо от размера на компанията, която обгрижваме. Затова често предпочитаме да се откажем от работа с нови клиенти и партньори, за да сме сигурни, че ще можем да обслужим максимално качествено тези, с които е удоволствие да работим. Чрез тази наша политика на работа днес можем да се похвалим с клиенти, с които сме партньори от над 5 години.Инстаграм определено е една възможност, която вече дори не е толкова нова, но заедно с Messenger допълват добре общата картинка за бизнеса. Акцентът и на обучението, и в практиката ни е свързан с правилния подбор на комуникационните активности, преди да стигнем до рекламирането. Фирмите имат този проблем отдавна и той се преодолява сравнително бавно през последните години. Причината за това е многото разнопосочна информация, която фирмите имат – някой вярват, че трябва да имат максимално много постове, други - че трябва всеки пост да се рекламира, трети - че няма нужда от постове, а само от реклами. Тези три твърдения са част от многото подобни – както виждате са много разнопосочни и това е голям проблем.Именно поради тази причина от 7 години организираме обучения – за да можем да изясним някой митове и легенти, да поговорим над различни казуси и да стигнем до истината заедно с бизнесите, които участват. Да сверим часовника на професионалистите.Конкретно за новите възможности в екосистемата на Фейсбук мога да кажа, че все повече ще се акцентира на т.нар. постове „със срок на годност“ или Stories. AR и VR камера ефектите също за нещо интересно, но очакваме да видим как всъщност ще се развие – за момента е по-далечно като ползи. Най-интересни според мен са групите, които постоянно търпят развитие и нововъведения. Последната полезна опция е „Units“ – възможност да изградите архив от полезни ресурси и информационни материали вътре в групата.Доста бизнеси започват да се ориентират към развиване на групи успоредно с развитието на фейсбук страниците им, което също е показателно.Другата интересна тема е развитието на ботовете и рекламната платформа на Фейсбук. Ботовете вече активно се използват сред онлайн търговците, но все още имат много трески за дялане. Що се отнася до рекламната платформа – таргетирането, оптимизацията и диверсифициращите стратегии станаха все по-жизнено важни за рекламодателите.", "date": "2018.09.14", "title": "През октомври в София: Обучението за Фейсбук и Инстаграм маркетинг, което ще коментира инфлуенсъри и бранд амбасадори"}
{"url": "https://offnews.bg/ikonomika/shefat-na-agentciata-po-gorite-hvarli-ostavka-688078.html", "text": " Изпълнителният директор на Изпълнителната агенция по горите Григор Гогов подава оставка, съобщи пресслужбата на Министерството на земеделието, храните и горите (МЗХГ).Според информацията началникът си тръгва по негова молба във връзка с получени сигнали за конфликт на интереси.От ведомството на министър Румен Порожанов уточняват, че това става независимо, че информациите са проверени от Инспектората на МЗХГ и няма открити нарушения.Въпреки това сигналите бяха изпратени и до компетентния орган – КПКОНПИ (Комисията за противодействие на корупцията и отнемане на незаконно придобитото имущество), уточняват от министерството.До рокадата се стига след разследване на Нова телевизия.От дърводобивния бранш се появиха обвинения за подставени лица и неизгодни сделки при изграждането на оградата срещу дивите свине в Северна България. Според хора от бранша горските са изградили оградата на завишени цени, а фирма, близка до директора на Агенцията по горите Григор Гогов, доставяла част от материалите за съоръжението.", "date": "2018.09.14", "title": "Шефът на агенцията по горите хвърли оставка"}
{"url": "https://offnews.bg/tenis/grigor-dimitrov-v-top-30-po-pari-ot-tenisa-688081.html", "text": "Най-добрият ни тенисист Григор Димитров е номер 28 в света по спечелени пари от наградни фондове.Българинът е заработил с ракетата си 15 758 178 долара за цялата си кариера, като само за календарната 2018 година е добавил 1 674 333 долара, от които 31 729 са на двойки, а по-голямата част са от участията на сингъл.На върха във вечната класация е сърбинът Новак Джокович със 119 110 890 долара, като той свали от върха швейцарецът Роджър Федерер след спечелването на последния за годината турнир от Големия шлем US Open в Ню Йорк. Само от този турнир той получи близо 3,8 милиона долара. Трети е Рафаел Надал със 103 251 975 долара.Между голямата тройка и следващите в класирането зейва огромна дупка от близо 40 милиона долара до четвъртия Анди Мъри. Все пак Федерер си остава най-добре печелещият тенисист, тъй като от рекламни договори годишно получава по около 30 милиона долара годишно, а общото му състояние се изчислява на 450 милиона долара.Най-богатият в света на тениса обаче е бившият румънски играч Йон Циряк, който е натрупал състояние от повече от 2 милиарда долара.В компаниите на Циряк работят над 20 000 души, като интересите му в бизнеса са много широки - от банкерство, автоиндустрията до туризъм и хотелиерство. Циряк има за какво да си харчи парите, тъй като има 35 деца, 32 от които са извънбрачни.", "date": "2018.09.14", "title": "Григор Димитров в топ 30 по пари от тениса"}
{"url": "https://offnews.bg/medii/prosnali-zhurnalistite-na-nivata-s-beleznitci-vzeli-im-telefonite-hr-688079.html", "text": "Ето как \"Биволъ\" описва хронологията на събитията:Около 18:30 часа на 13 септември Стоянов и Биру получават информация, че за втори ден от централата на „Джи Пи Груп“, базирана на булевард „Черни връх“ в София се изнасят документи и техника.Два дни по – рано Биволъ публикува данни за мащабна и всеобхватна корупция при разпределението на средства за европроекти. Тя произтича от скритото счетоводство на мрежа от консултантски фирми, свързани с големи строителни компании. Биволъ разполага с непублична документация за десетки проекти на обща стойност стотици милиони лева. Сред тях има счетоводни файлове с изрично отбелязани суми за подкупи.Атила Биру, От няколко изпълнени проекта, свързани с фирмата „Джи Пи Груп“, се вижда и как се краде от проектите. Водят се паралелни количествено стойностни сметки, извършва се значително по-малко работа от предвидената, влагат се по-малко материали, но всичко се фактурира на разплащателния орган както е по задание и фирмите получават пълната сума.Ден след публикуването на статията от офисите на „Джи Пи Груп“ започна организирано изнасяне документация и техника, което беше валидирано от Биволъ. То продължи и на следващия ден. Сътрудници на разследващия сайт проследиха лекотоварните автомобили, които бяха пълни с документи. Те се отправиха в района на гр. Радомир, където започна изгаряне на документите.Димитър Стоянов и Атила Биру получиха обратна връзка от редакцията, за да заснемат унищожаването на документацията, която се оказа, че е свързана с европейски проекти. От редакцията на Биволъ беше подаден сигнал и към МВР, тъй като в нарочна среща по-рано от ведомството обявиха, че са се сезирали по случая.Когато Стоянов и Биру се появиха в района на местопроизшествието – мястото където горяха документи, те откриха множество чували с нарязани на шредер листа и горящи папки с документи от европейски проекти. Сред тях имаше такива с подписи и мокри печати.В този момент журналистите бяха задържани от патрулна двойка на ОД на МВР Перник. Полицаите с бронежилетки и пистолети им разпоредиха да легнат на земята. После „закопчаха“ двамата журналисти с белезници, а телефоните им бяха отнети. 30 секунди по-късно Стоянов и Биру успешно се легитимираха с PRESS карти и документи за самоличност, Журналистите обясниха, че са край пожарището, за да спасяват евентуални доказателства за корупция.Личните документи и обясненията обаче не помогнаха. След около час белезниците бяха свалени, но никой от двамата не получи полагащите им се телефонни обаждания.Два часа след задържането на местопроизшествието се появиха оперативни работници, които при опит да огледат „кладата“, намираща се в трап на полето край ЖП гара Егълница, неволно я разпалиха отново. След още 20 – 30 минути на терена се появи и противопожарен автомобил и започна гасенето на горящите документи. В това време Димитър Стоянов и Атила Биру все още бяха задържани.Разтревожени от липсата на контакт, от редакцията на Биволъ се свързаха последователно с РПУ-Радомир откъдето ги насочиха към ОДП-Перник, където отказаха информация и затвориха телефона. След многобройни обаждания за изясняване на ситуацията от пресцентъра на МВР съобщиха към 1 часа през нощта, че журналистите не са задържани, а са отведени за даване на обяснения в Радомир. На въпрос защо няма връзка с тях не се получи отговор.След сигнал от Биволъ и Rise Romania в ПРУ Радомир от София дойде румънския консул. Около 01:40 – 02:10 задържаните журналисти бяха отведени от патрулните полицаи в РПУ Радомир, за да им бъдат свалени обяснения по случая и да си получат протоколите за задържане, които са факт, опровергаващ пресцентъра на МВР. Оказа се, че журналистите са задържани защото са в района местопроизшествие, за наличието на което техните редактори са сигнализирали.След свалянето на обяснения от двамата беше образувана полицейска проверка, която вероятно ще прерастне в досъдебно производство. В РПУ Радомир бяха донесени няколко чувала обгорени и цели документи, а на местопроизшествието беше изпратена огледна група.В петък сутринта шефът на ГДБОП Ивайло Спиридонов разговаря с главния редактор на Биволъ Атанас Чобанов и поднесе извинения за задържането и създалата се ситуация, която той отдаде на лоша комуникация с местната полиция, обезпечила местопроизшествието.Въпреки това ние считаме, че правата на нашите колеги бяха сериозно нарушени. Нищо в цялата история не обяснява кое наложи задържането на журналистите за почти 5 часа. Нищо не обяснява защо не им беше позволено да проведа телефонни разговори, когато бяха идентифицирани.Нищо не обяснява и защо МВР не се хвърли активно да спасява горящите документи, а беше заето да задържа разследващи репортери.Редакцията изразява също така възмущението от факта, че местните и националните полицейски органи не оказаха нужното съдействие и не предоставиха точна и навременна информация за случващото се с нашите колеги.Разследването #ДжиПиГейт #GPGate е част от проекта “Exposing fraud in EU-funded projects in Romania and Bulgaria” на Биволъ и Rise Romania, финансиран от фонда IJ4EU на Европейската комисия и Европейския център за медийна свобода European Centre for Press and Media Freedom (ECPMF).", "date": "2018.09.14", "title": "Проснали журналистите на нивата с белезници, взели им телефоните (хронология на събитията)"}
{"url": "https://offnews.bg/politika/deputatite-reshavat-za-zadalzhitelnite-kolani-v-avtobusite-688039.html", "text": "Депутатите решават дали предпазните колани да станат задължителни за автобусите, които извършват превоз на разстояние над 30 км.Предвижда се превозвачите да имат 6-месечен гратисен период, за да поставят предпазни колани в автобусите. Те трябва да ги оборудват и с видеорегистратори. След гратисния период ще се налагат глоби.На 4 септември парламентарната комисия по регионална политика, благоустройство и местно самоуправление прие промени в Закона за пътищата, според които коланите за пасажерите в автобусите стават задължителни. Според тях видеорегистраторите, които ще снимат както движението по трасето навън, така и какво се случва вътре в автобуса, също стават задължителни.Одобрените текстове в Закона за пътищата се отнасят за автобуси, превозващи пасажери на разстояние повече от 30 километра и по републиканската пътна мрежа.", "date": "2018.09.14", "title": "Депутатите решават за задължителните колани в автобусите"}
{"url": "https://offnews.bg/temida/pretarsiha-ofisi-na-sobstvenitcite-na-srabski-restorant-best-i-vezuvij-688048.html", "text": "Рано тази сутрин Специализираната прокуратура започна извършването на претърсвания и изземвания в офиси на дружества в гр. София, стопанисващи заведенията „Везувий“ и „Сръбски ресторант Бест“, обиски на лица и разпити на свидетели на територията на гр. София.Акцията е част от разследване, установяване и задържане на хора от различни нива на организирана престъпна група.На 24 август 2018 г. Окръжна прокуратура - Пловдив привлече като обвиняеми 23 лица за държане на акцизни стоки без бандерол – цигари. Лицата бяха установени в четири незаконно работещи фабрики на територията на страната – в гр. Дупница, в гр. Горна Оряховица и в гр. Тутракан. Общото количество на акцизните стоки без бандерол, които са били установени и иззети тогава е 42 тона тютюн на стойност близо 7 млн. лева, както и 190 000 кутии цигари от различни марки, на стойност 1 млн. и 500 хил. лева. Иззети бяха всички машини и съоръжения от четирите фабрики за производство на крайния продукт – цигарите, обслужващата ги техника – мотокари, агрегати, климатични системи, охладители и др. Иззети бяха още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол и други веществени доказателства. Установено бе, че всяка една от фабриките за незаконни цигари е произвеждала средно около 100 000 кутии на ден.Към настоящия момент две от задържаните лица са с мярка за неотклонение „задържане под стража“, а четири лица са с мярка „домашен арест“.В хода на разследването на Окръжната прокуратура в Пловдив са събрани доказателства за това, че откритите четири фабрики на територията на страната се ръководят от лица, които не са били сред задържаните първоначално от прокуратурата в Пловдив и че производството на цигари без бандерол се осъществява от организирана престъпна група.Акцията продължава и в София с обиски в посочените офиси. Според публикации в медиите ресторант \"Везувий\", който се намира в столичния квартал „Иван Вазов“, се свързва с Лидия Станоева. Тя е майка на Георги Станоев - Бирмата, който е бивше гадже на фолк певицата Преслава. Сръбски ресторант Бест пък е собственост на бащата - Евлоги Станоев – Голямата Бирма.", "date": "2018.09.14", "title": "Претърсиха офиси на собствениците на Сръбски ресторант Бест и Везувий"}
{"url": "https://offnews.bg/temida/ostaviha-v-aresta-petar-obvinen-za-pregazenia-baletist-ot-varna-688076.html", "text": "С определение на Варненския окръжен съд от днес бе взета мярка за неотклонение „Задържане под стража“ спрямо 25-годишния неправоспособен водач Петър З. от Варна, който е обвиняем за причиняване смъртта на велосипедист в пътно-транспортно произшествие, след което избягал, съобщиха от съда.Най-тежката мярка за процесуална принуда бе определена по внесено искане в съда на Окръжната прокуратура във Варна.Срещу Петър се води досъдебно производство за престъпление за причинена телесна повреда или смърт по време на шофиране. Пред съда прокуратурата мотивира искането си за вземане на мярка за неотклонение „Задържане под стража“ с факта, че след като е избягал от произшествието, Петър се е укривал и е бил обявен за общодържавно издирване. Въпреки че никога не е имал свидетелство за управление на МПС, 25-годишният мъж е шофирал, което се доказва с 2 наказателни постановление за управление на кола без правоспособност. В съдебната зала прокурорът от Окръжната прокуратура във Варна посочи гласни доказателства, според които обвиняемият за тежкото пътно-транспортно произшествие със загинал 37-годишен мъж, е имал и проблеми с очите.Автомобилът БМВ, който е управлявал Петър, е можело да продължи движението си, ако не е бил препречен пътят му от две коли. Според прокуратурата деянието е непредпазливо, но е извършено в по-укоримата му форма - самонадеяност. Приложени бяха и доказателства за криминалистически регистрации на обвиняемия – за унищожаване и повреждане на чуждо движимо имущество и за кражба. Резултатите от дактилоскопната експертиза подкрепят извода, че обвиняемият е управлявал автомобила във фаталната вечер.Защитата на обвиняемия приложи документ за адресната регистрация на Петър З., направена с дата 11 септември – ден след тежкия пътен инцидент на 10 септември тази година около 19,50 часа на бул. „Приморски“. Припомняме, че Петър З. е бил издирван на всички известни адреси, но не е бил открит и тогава е обявен за общодържавно издирване. 20 часа след катастрофата той с адвоката си се е предал в полицията.Очакват се и резултатите от назначените експертизи – химическа, автотехническа. Първата ще покаже дали Петър З. е управлявал и под влияние на наркотични вещества, а втората ще даде информация за скоростта на движение на автомобила на неправоспособния водач на оживения булевард „Приморски“.Съдебният състав прие, че са налице и трите предпоставки за вземане на мярка за неотклонение „Задържане под стража“, а именно, че може да се направи обосновано предположение за авторството на деянието, както и за това, че Петър З. може да се укрие и да извърши престъпление, ако е на свобода.Определението на Варненския окръжен съд подлежи на обжалване пред Апелативния съд в тридневен срок от днес.", "date": "2018.09.14", "title": "Оставиха в ареста Петър, обвинен за прегазения балетист от Варна"}
{"url": "https://offnews.bg/sviat/uraganat-florans-pogalna-bregovete-na-severna-i-iuzhna-karolina-video-688045.html", "text": "Мощните ветрове и дъждове на урагана „Флорънс“ достигнаха бреговете на Северна и Южна Каролина.Чупейки дървета и помитайки всичко по пътя си, бурята изпълни с морска вода улиците на крайбрежните градове. Дъждовната обсада по Източното крайбрежие може да трае цял уикенд. Десетки хиляди вече са без ток.Преливащите като реки улици носят опасни предмети и каквото е останало по пътищата в Северна Каролина.Ураганът, който в последните часове остана от категория 2, стигна крайбрежните градове, както беше прогнозирано късно в четвъртък, но и с леко изменение в курса си, като центърът на циклона се премести на север и евентуално ще достигне сушата по-късно от очакваното.Има доста телевизионни екипи, които с риск за живота си остават на мястото на бедствието, за да заснемат отблизо стихията.Метеорологичната станция в Атлантик бийч отчита количеството вода, която се излива за денонощие, а в Каролина Бийч, северният край на града вече е напълно затрупан. Много райони са опустошавани от силните ветрове на урагана с пориви до 150 км/ч.Метеоролозите напомнят на хората, че това, което прави “Флорънс” изключително опасен, са потенциално смъртоносните бури и очакваните тежки наводнения.Прогнозите са, че стихията ще се движи бавно, докато сърцето на урагана се приближава към Северна и Южна Каролина. Поройните дъждове ще се изсипват най-малкото три денонощия.Междувременно расте броят на лишените от електричество населени места. Губернаторът на Северна Каролина Рой Купър предупреди:\"Не се отпускайте, не се успокоявайте. Останете нащрек. Това е мощна и смъртоносна буря. Днес заплахата се превръща в реалност.”Размерът на урагана е това, което го прави толкова опасен, каза директорът на Националния център за ураганите Кен Греъм. \"Колкото по-голяма и по-бавна е бурята, толкова по-голяма е заплахата и въздействието от нея.”Когато бурята наближи, президентът Доналд Тръмп заяви, че първите екипи са “в готовност”.Училищата и бизнесите затвориха на много места, а авиокомпаниите анулираха над 1500 полета.Метеоролозите казват, че е твърде рано да се определи каква роля играе глобалното затопляне за формирането на урагана, ако има такова. Предишните изследвания обаче показаха, че най-мощните урагани се засилват, поради климатичните промени.", "date": "2018.09.14", "title": "Ураганът Флорънс погълна бреговете на Северна и Южна Каролина (видео)"}
{"url": "https://offnews.bg/politika/veroiatno-pravitelstvoto-shte-ottegli-ot-narodnoto-sabranie-rokadite-n-688041.html", "text": "Очаква се правителството да оттегли промените в състава си, след като опитът за  в Народното събрание в четвъртък пропадна. Причините са свързани с правни неуредици и оттеглил се кандидат за министър, с което листата на новите предложения за министри се свиха до един кандидат.Първата спънка пред рокадите на министри дойде, след като депутатите отложиха гласуването им заради неподписан указ от президента. Румен Радев трябваше да освободи от поста му , който е номиниран за поста вътрешен министър. В същото време юристи са на мнение, че подписването на указа може да стане, едва след като Маринов бъде избран за министър. Тъй като Радев е на посещение в Рига на 13 и 14 септември, вероятно указът ще бъде подписан най-рано на 15 септември. В същото време запознати твърдят, че Радев е готов да подпише указа още днес. Законът за МВР обаче не предвижда срок, в който това да бъде направено.Обикновено при подобни назначения тече съгласувателна процедура между правителството и президентската администрация, но за конкретния случай такава не е имало. Това е и най-вероятната причина за неподписването на указа.Втората пречка пред гласуването на рокадите дойде няколко часа по-късно, когато номинираният за транспортен министър Александър Манолев обяви, че . Причината е публикация в \"Капитал\", която разкрива подробности около миналото му. Манолев заяви, че това е целенасочена атака срещу него и намекна, че ще търси правата си в съда.От последващото развитие на събитията около оставката става ясно, че ако президентът беше подписал указа за освобождаване на Маринов вероятно Манолев щеше да бъде избран от парламента за министър.", "date": "2018.09.14", "title": "Вероятно правителството ще оттегли от Народното събрание рокадите на министри"}
