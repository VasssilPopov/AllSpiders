{"url": "https://offnews.bg/zimni/predlagat-svetovna-kupa-za-astmatitci-zaradi-norvegia-700802.html", "text": "В центъра на голям скандал се оказа бившият треньор на Финландия по ски бягане Кари-Пека Кюро. Специалистът се ядоса на думите на норвежката Астрид Якобсен. 32-годишната състезателка се оплака от календара на Световната купа, който бил толкова натоварен, че представлявал фактор за появата на астма.\"Дрън-дрън. Надявам се никой да не й повярва, освен родните медии. За ски бягането ще бъде от голяма полза, ако се махнат болните норвежци. Да си направят Световна купа за астматици и да си карат там\", избухна Кюро пред \"Илта Саномат\".Според него натоварванията днес не могат да се сравнят с тези от 70-те и 80-те години на миналия век.\"Тогава стартовете бяха по-малко, но за сметка на това по-продължителни и протичаха в много тежко време. Преди се състезавахме в Скандинавия и Русия дори при минус 20 градуса, докато сега това не се случва. Натоварването на дихателната система определено намаля. Думите й са лъжа и опит за оправдание\", коментира финландският специалист.Средствата против астма не се приемат от всички еднозначно, като мнозина смятат, че това е легализиран допинг.", "date": "2019.04.07", "title": "Предлагат Световна купа за астматици заради Норвегия"}
{"url": "https://offnews.bg/politika/evropa-ni-chuva-e-sloganat-na-gerb-za-evrovota-700793.html", "text": "''Европа ни чува'' е слоганът на ГЕРБ за предстоящата предизборна кампания за европейския вот.Европа ни чува, когато показваме видими резултати и когато правим последователни политики. Винаги, когато сме правили подготовката си за всеки национален избор, сме се стремяли слоганът да съответства на това, което сме успели да направим през всичките тези години, както и да е налице приемственост между слоганите през различните национални кампании, заяви заместник-председателят на ГЕРБ и председател на Националния предизборен щаб на партията Цветан Цветанов по време на представянето на слогана.Той за пореден път настоя всички партии да подпишат меморандум, в който да се съдържат няколко теми от национално значение, които ще бъдат защитавани на европейско равнище от всички наши представители в ЕП.", "date": "2019.04.07", "title": "''Европа ни чува'' е слоганът на ГЕРБ за евровота"}
{"url": "https://offnews.bg/futbol/levski-s-dvama-uchenitci-v-grupata-za-macha-s-cherno-more-700786.html", "text": "Двама ученици попаднаха в разширения състав на Левски за гостуването на Черно море във Варна днес от 17,30 часа. Това са Томислав Папазов и Мартин Д. Петков, информира Дарик.Първият вече има два мача в елита под ръководството на Делио Роси, а Петков за първи път е в групата на мъжете.Нападателят е възпитаник на Борислав Кьосев, който го тренираше в набор 2002. В последно време Мартин играе за тима до 19 години, който е воден от Йордан Петков.Левски гостува на Черно море в мача от 28-ия плейофен кръг на Първата шестица на Първа лига в неделя от 17:30 часа на стадион \"Тича\" във Варна.До включването на тийнейджърите се стигна след освобождаването на трима от основните титуляри. Милош Цветкович, Давид Яблонски и Жерсон Кабрал, което в съчетание с контузените и наказаните направи задачата пред треньора Георги Дерменджиев да сформира състав доста трудна.", "date": "2019.04.07", "title": "Левски с двама ученици в групата за мача с Черно море"}
{"url": "https://offnews.bg/kultura/vazpomenatelna-sreshta-v-pamet-na-vokalista-na-gravity-co-iavor-zahari-700791.html", "text": "Днес от 16:00 до 20:00 ч. в клуб Терминал 1 ще се състои възпоменателна среща в памет на вокалиста на Gravity Co Явор Захариев.Срещата се организира от роднини и близки приятели на Явор и е отворена за всички желаещи да присъстват, независимо дали са го познавали лично, или не.Ще звучи музиката, в която той участва, съобщи Стефан Попов от Gravity Co.Явор Захариев почина на 5 април.", "date": "2019.04.07", "title": "Възпоменателна среща в памет на вокалиста на Gravity Co Явор Захариев"}
{"url": "https://offnews.bg/gimnastika/iliana-raeva-rusia-vinagi-ni-e-podkrepiala-v-poslednite-godini-700795.html", "text": "Президентът на Българската федерация по художествена гимнастика Илиана Раева разказа в предаването \"Събуди се\" по НОВА за представянето на грациите ни в Пезаро, Италия. Ансамбълът ни спечели сребро, а Боряна Калейн извоюва бронзов медал.Съпругата на футболната легенда Наско Сираков призова всички зрители да подкрепят грациите ни по време на Световната купа, която ще се проведе 12 до 14 април в \"Арена Армеец\".\"\", каза Раева.", "date": "2019.04.07", "title": "Илиана Раева: Русия винаги ни е подкрепяла в последните години"}
{"url": "https://offnews.bg/politika/tatiana-doncheva-gerb-sa-kato-kubrat-pulev-700794.html", "text": "Разликата между ГЕРБ и останалите може най-добре да бъде видяна в съпоставката между Димитър Маринов, човека, който беше в екипа, спечелил Оскара за филма \"Зелената книга\" , и Кубрат Пулев и неговата одисея в Америка, заяви пред bTV председателят на \"Движение 21\" Татяна Дончева.Това е известен наш боксьор на професионалния ринг, който при поредния си бой в Америка се прочу с целувката си към една журналистка. И вече две седмици ние не се занимаваме със спортни неща, със спортни постижения. Занимаваме с това кой ще го съди, допустима ли е тая целувка, не е ли допустима и т.н. Защо давам този пример? Защото няма как по-нагледно да се покаже каква е разликата в морала, в поведението, в целите, във всичко, каза Дончева.ГЕРБ са като Кубрат Пулев! И не е случайно, че той е техен кумир. И Борисов се снима с него за щяло и за нещяло. Хора, които имат привидно, така, престижно занимание, обаче го употребяват по този начин, че непрекъснато ни вкарват във филми, в неудобства, в това да се обясняваме имаме ли задръжки, нямаме ли, имаме ли поведение, нямаме ли, добри ли сме или не особено, коментира председателят на \"Движение 21\".Тя обаче уточни, че \"БСП не са Димитър Маринов. В България ние не сме само двата типажа\"Част от ръководството на БСП са прекалено близки с ГЕРБ. Кукловодите на ГЕРБ и БСП са едни и същи хора. И това предопределя, че не може БСП да бъде алтернатива на ГЕРБ, категорична е Татяна Дончева.", "date": "2019.04.07", "title": "Татяна Дончева: ГЕРБ са като Кубрат Пулев"}
{"url": "https://offnews.bg/112/7-dushi-postradaha-pri-katastrofa-na-avtobus-vav-varna-700799.html", "text": "7 души пострадаха в катастрофа на автобус на кръстовище във Варна, съобщиха от Областната дирекция на МВР.До 14:30 ч. в болницата са откарани водачът на автобуса, контрольорът и още петима граждани, сред които две деца на 7 и 14 г. Всички пострадали са били контактни, но към момента все още няма точна информация за състоянието им.Сигналът е подаден към 13:40 ч. Съобщено е, че автобус, движещ се по линия 7 от графския транспорт, непосредствено след кръстовището на бул. \"Сливница\" и ул. \"Вярност\" във Варна, е претърпял пътно-транспортно произшествие.Причините за инцидента са в процес на утановяване, на място се извършва оглед.", "date": "2019.04.07", "title": "7 души пострадаха при катастрофа на автобус във Варна"}
{"url": "https://offnews.bg/politika/bsp-shte-sadi-abv-za-targovskata-marka-koalitcia-za-balgaria-700790.html", "text": "АБВ носи административнонаказателна отговорност за кражба на чужда търговска марка. БСП внесе в ЦИК доказателства за собствеността на марката \"Коалиция за България\". Ще защитаваме праватa си пред съда, всички международни органи и институции, обявиха днес от пресцентъра на \"Позитано\" 20.От БСП са категорични, че \"ЦИК трябва да се съобрази с изложените аргументи и българското законодателство и не трябва да допуска до регистрация коалиция от партии с наименование  за участие в изборите за членове на Европейския парламент през май 2019 г.\"Същевременно днес \"Коалиция за България\", съставена от АБВ и още 6 политически сили, внесе в ЦИК документите за регистрация за европейските избори. Листата на формацията е оглавена от проф. Боян Дуранкев.\"Ленин стиска каскета и никой не му го краде\"\"Ако на БСП много им липсва марката „Коалиция за България“, сме готови да обсъдим тяхното приемане във формацията. Не знам как може да откраднеш нещо, което не принадлежи. Ние сме внесли в ЦИК документи. Ако на БСП много им липса закъснялата носталгия по марката „Коалиция за България, сме готови да обсъдим тяхна молба още днес, само двама от партньорите все още имат резерви да ги приемем. Ще ги посъветвам да се вгледат в предшественика. Ленин стиска каскета и никой не му го краде. На тях все някой нещо им краде. Тази политическа немощ, която избива понякога в цинизъм, издава една нищета, която е обидна, в това число за всички хора, които имат отношение към левицата\", заяви днес председателят на АБВ Румен Петков, след като „Коалиция за България“ внесе в ЦИК 7 017 подписа.Политическите сили в „Коалиция за България“ са ПП “АЛТЕРНАТИВА ЗА БЪЛГАРСКО ВЪЗРАЖДАНЕ” с председател Румен Петков, ПП “ОБЕДИНЕН БЛОК НА ТРУДА БЪЛГАРСКИ ЛЕЙБЪРИСТИ” с председател Екатерина Атанасова, ПП „ПОЛИТИЧЕСКО ДВИЖЕНИЕ СОЦИАЛДЕМОКРАТИ“ с председател Елена Нонева, ПП „БЪЛГАРСКА ПАРТИЯ ЛИБЕРАЛИ“ с председател Михаил Шишков, ПП „ДВИЖЕНИЕ ЗА СОЦИАЛЕН ХУМАНИЗЪМ“ с председател Александър Радославов, ПП „ВЪЗРАЖДАНЕ НА ОТЕЧЕСТВОТО“ с председател Емил Миланов и ПП „БЪЛГАРСКАТА ЛЕВИЦА“ с председател Боян Киров.Аргументите на БСП\"Името на коалицията е познато, утвърдено и в цялото общество се свързва 20 г, единствено и само с БСП, а търговската марка „КОАЛИЦИЯ ЗА БЪЛГАРИЯ\" е собственост и принадлежи на \"БЪЛГАРСКА СОЦИАЛИСТИЧЕСКА ПАРТИЯ\". Съгласно закона, това включва правото на притежателя й да я използва, да се разпорежда с нея и да забрани на трети лица без негово съгласие да използват\" - аргументират се от \"Позитано\" 20.\"Желанието на АБВ да регистрират коалиция със същото наименование има за цел единствено да въведе в заблуждение и да доведе до объркване на избирателите, които ще гласуват в престоящите избори за Европейски парламент. Това е нарушение на основните принципи за справедлив изборен процес, съгласно Изборния кодекс на страната, и следователно не трябва имитираща коалиция да бъде регистрирана в ЦИК\" - отбелязват от БСП.От \"Позитано\" 20 припомнят, че „Коалиция за България“ е създадена през 1999 г. от БСП и други по-малки, идейно близки партии. До 2014 г. „Коалиция за България” е участвала във всички проведени избори - Парламентарни избори (2001 г., 2005 г., 2009 г.); Президентски избори (2001 г., 2006 г.); избори за Европейски парламент (2007г., 2009 г., 2014 г.); Местни избори (2003 г., 2007 г., 2011 г.) и в стотици нови и частични избори, извън редовните местни.\"Регистрацията на „Коалиция за България” за участие в изборите за ЕП ще бъдат нарушени редица закони на страната - в това число Изборният кодекс, Законът за политическите партии, Законът за защита на конкуренцията, Наказателният кодекс, Законът за марките и географските означения и редица Европейски нормативни актове\" - категорични са от БСП.", "date": "2019.04.07", "title": "БСП ще съди АБВ за търговската марка ''Коалиция за България''"}
{"url": "https://offnews.bg/futbol/tcska-i-levski-chakat-chudo-ludogoretc-shte-e-postaven-v-shampionskat-700801.html", "text": "Родният първенец, който и да е той, ще започне от първия предварителен кръг на пресявките за влизане в групите на Шампионската лига.Там почти сигурно Левски и ЦСКА няма да са сред поставените, а седем от евентуалните им съперници вече са ясни. Това са БАТЕ Борисов, Астана, Макаби Тел Авив, Шериф, Розенборг, ХИК Хелзинки и Дъндолк. Към тях можем да добавим АИК Швеция, Цървена звезда, Селтик, шампионите на Кипър, Полша и Румъния.Причината сини и червени да са сред непоставените е ниският им коефициент. Този на България, спечелен основно заради представянето на Лудогорец в Европа, е 3.500. На столичните грандове е по-малък и поради това всички наши клубни отбори, без разградчани, ще играят в евротурнирите с националния коефициент.Именно в него е и минималният шанс при шампионска титла на ЦСКА или Левски, първенецът да е сред поставените в първия предварителен кръг. Това е малко вероятно, тъй като трябва да се получат изненади при шампионите в над 10 държави.Ако Лудогорец стане шампион, е сигурно, че той ще е поставен в първите два кръга.Към този момент са ясни пет техни евентуални съперника - Валур, Торсхавн, ФК Рига, Сабуртало, шампионът на Северна Ирландия. Към тях можем да добавим шампионите на Черна гора, Малта, Гибралтар, Косово, Андора, Сан Марино, Люксембург, Армения и други. Със сигурност обаче ще има и 2-3 по-корави противника при определен развой в борбата за шампионската титла в държави като Полша, Унгария и Румъния.Важно е да се отбележи и фактът, че тази година потокът на шампионите ще е доста по-силен от миналата. В него освен вече споменатите клубове на по-късен етап ще се включат Динамо Загреб, Копенхаген, ПСВ или Аякс, Славия Прага или Виктория Пилзен, Йънг Бойс, ПАОК и Ред Бул Залцбург.От този поток само четири клуба ще влязат в групите на ШЛ.", "date": "2019.04.07", "title": "ЦСКА и Левски чакат чудо, Лудогорец ще е поставен в Шампионската лига"}
{"url": "https://offnews.bg/balgaria/karakachanov-niama-neposredstvena-opasnost-ot-migrantska-valna-za-bal-700803.html", "text": "При нужда армията има готовност да изпрати до 3 хил. военнослужещи на границата.Това каза в своята официална Фейсбук страница заместник министър-председателят по обществен ред и сигурност и министър на отбраната Красимир Каракачанов, във връзка с притесненията в обществото, че напрежението в лагера \"Диавата\" в Гърция край границата с Македония, ще се пренесе и на родна земя.Ето и пълното изявление на Каракачанов:", "date": "2019.04.07", "title": "Каракачанов: Няма непосредствена опасност от мигрантска вълна за България"}
{"url": "https://offnews.bg/politika/toma-bikov-bsp-i-dsb-sa-v-neformalen-saiuz-i-imat-obshti-sponsori-700796.html", "text": "БСП и ДСБ са в неформален съюз и имат общи спонсори. Неформалният лидер на този съюз е президентът Радев, заяви пред БНР депутатът от ГЕРБ Тома Биков.Как да няма неформален съюз между ДСБ и БСП?! Вие не го ли виждате през последните две седмици? Например вчера г-н Радан Кънев каза, че голяма част от избирателите им били склонни да гласуват за БСП, твърди депутатът от ГЕРБ. Според Биков \"компроматната атака\" срещу ГЕРБ се провежда от хора, свързани с Демократи за силна България, а полза от нея има БСП.Назад във времето ДСБ и БСП са имали общи спонсори. Цветан Василев е единият от тези хора. Сметките на ДСБ бяха в КТБ, каза Биков.Според него в момента има два фронта: на левицата и на десницата. ГЕРБ и СДС - мисля, че това е една положителна стъпка към консолидация на десницата. Вляво виждаме консолидация на левицата през неформалния съюз на ДСБ и БСП, коментира депутатът от ГЕРБ. ", "date": "2019.04.07", "title": "Тома Биков: БСП и ДСБ са в неформален съюз и имат общи спонсори"}
{"url": "https://offnews.bg/futbol/mediite-v-rumania-nov-superstadion-v-balgaria-mozhe-da-pomogne-v-kand-700798.html", "text": "Румънските медии обърнаха специално внимание на проектите за нов стадион, които представиха от ЦСКА. В северната ни съседка са впечатлени от „луксозната” визия, която може да има новото клубно съоръжение на „армейците” в центъра на София.Според Sport.ro, изграждането на арената може да помогне сериозно в общата кандидатура на България, Румъния, Гърция и Сърбия за домакинство на Световното по футбол през 2030 година.Статията в електронното издание е озаглавена: „Българите строят суперстадион, за да пробват невъзможното: да получат домакинството на Мондиал 2030 заедно с Румъния и Гърция”.Четирите балкански страни вече започнаха работа по кандидатурата си, като първата стъпка е изграждането на нови стадиони и инфраструктура.В Румъния отбелязват още, че в момента ръководството на ЦСКА разглежда два проекта, които „изглеждат впечатляващо”. Очаква се в най-скоро време на „Българска армия” да постъпи още един проект на трета различна компания.", "date": "2019.04.07", "title": "Медиите в Румъния: Нов суперстадион в България може да помогне в кандидатурата за Световното"}
{"url": "https://offnews.bg/temida/panovi-shte-sadiat-balgaria-v-strasburg-zaradi-globata-za-nedeklariran-700805.html", "text": "Председателят на Върховния касационен съд Лозан Панов и съпругата му Елисавета Панова ще съдят България в Страсбург заради глобата, която му бе наложена от Софийския административен съд за недеклариране на имот пред Сметната палата.Това стана ясно от участие на Панова в предаването \"120 минути\". Глобата от 1000 лв. бе наложена с мотива, че Панов бил нарушил действащия към 2017 г. Закон за публичност на имуществото на лица, заемащи висши държавни и други длъжности, като не подал имуществена декларация пред Сметната палата.По нейни думи обаче имотът е бил включен в декларацията пред инспектората на Висшия съдебен съвет, както повеляват промените в Закона за съдебната власт. Панова още коментира апартамента, който е купила от фирмата \"Артекс\", преди да се омъжи за Панов. По нейни думи ниската цена на имота е следствие на срива на пазара през 2013 г., когато е сключена сделката, както и на по-голямата първоначална вноска, която е направила. \"465 евро на квадрат са, понеже годината на сключване на сделката е 2013 г. Има достатъчно анализи за състоянието на пазара в интернет за този период. В началото на 2013 е началото на пика на имотната криза. В този период никой не инвестираше в строителство. Хората предпочитаха да влагат спестяванията си в депозити. Банковият сектор се ползва с добър имидж. Това е първият компонент, който играе роля върху цената. Вторият компонент, аз закупих не сграда, аз закупих право на строеж, защото сградата е една картинка, което означава, че аз поемам риск. Следващият момент е с първоначалната вноска. Никой не е готов да даде 50% от цената предварително, а 10 до 30% максимум. Това са факторите за цената”, заяви тя.Според нея близкото ѝ приятелство със собствениците на фирмата, архитекти Мирянови, които също така са кумове на Панови, не е повлиял. По нейни думи тя се свързала с Мирянова заради личен проблем.\"Аз не се срамувам от познанството си със сем. Мирянови. Построили са едни от най-качествените жилищни сгради през последните 25 г. в София, срамувам се от начина, по който се управлява държавата ни, от тресавището, в което се превърна. Същото това тресавище поглъща и почтените хора вече\", заяви още тя.Панова още допълни, че не вижда защо съпругът ѝ да се оттегля от поста си. \"Смятате, че трябва да спре да се бори? Не, напротив, трябва да си признаем, че живеем в завладяна държава и просто останалите да изберат дали да продължат да живеят в нея, или да се изправят\", заяви още Панова. ", "date": "2019.04.07", "title": "Панови ще съдят България в Страсбург заради глобата за недеклариране на имот"}
{"url": "https://offnews.bg/obshtestvo/mladen-marinov-armiata-e-v-gotovnost-da-pomaga-pri-problemi-s-migrant-700797.html", "text": "Ако се наложи, по границата с Гърция могат да бъдат разположени и военни части, които да помагат на полицията при евентуална мигрантска криза. Това заяви вътрешният министър Младен Маринов пред БНР. По негови думи е засилено присъствието на полиция и жандармерия по границата, тъй като вече няколко дни продължават сблъсъците между мигранти и полиция край бежанския лагер Диавата близо до Солун. „Предприели сме мерки по усилване на територията около границата. Гранична полиция и сили на жандармерията, които работят в малките населени места по българо-гръцката граница, са в готовност за реакция при евентуално приближаване на такива групи. В постоянна връзка сме с гръцките и македонските колеги, както и с турските. Следим обстановката, обменяме информация и сме в готовност. Имаме и разработен план за действие при кризи. С вицепремиера Каракачанов сме в контакт по отношение на използване на армията в определени ситуации“, каза Маринов в интервю за предаването „Неделя 150“.Според Маринов обстановката е под контрол, но все пак държавата ни трябва да е добре подготвена и готова за реакция при криза, за да се предотврати наплив към българска територия. По негови думи е важно да използваме моментите, в които е спокойно, за да укрепим позициите си.Маринов още съобщи, че мигрантите, които се събират край Солун, са около 600-700 души. Те са се събрали след анонимен призив в социалните мрежи да тръгнат към границата със Северна Македония, която се намира на 60 километра оттам, за да продължат към Западна Европа.По думите на министъра и на българо-сръбската граница полицейските патрули са усилени. Има също съвместни патрули със сръбската гранична полиция, добави той.", "date": "2019.04.07", "title": "Младен Маринов: Армията е в готовност да помага при проблеми с мигранти на границата ни с Гърция"}
{"url": "https://offnews.bg/politika/fandakova-ne-bih-postapila-kato-tcvetanov-az-bih-napusnala-vazhnite-700792.html", "text": "\"Ако питате мен дали бих постъпила така, аз ще ви кажа: не. Щях да си тръгна от важни управленски позиции\".С тези думи кметът на София Йорданка Фандъкова коментира пред Нова телевизия скандала с имотите на Цветан Цветанов, след който той подаде оставка от парламента, но не и от зам.-председателското място в ГЕРБ.Фандъкова обясни запазения пост в ГЕРБ за Цветанов така: \"Вероятно причините са в организацията на приближаващите избори. Със сигурност той има много сериозен авторитет сред всички\".Според нея „апартаментгейт” се отразил тежко на ГЕРБ:\"Съгласна съм и с думите на премиера, който каза:  За мен по-страшното е, че минавайки от скандал в скандал, нарушихме доверието на хората в политиката, в политиците и в институциите. Хората не вярват на думи, не вярват дори и на проверки. И затова всички трябва да положим усилия, за да спрем кризата на доверие. А това става само с признаване на грешки и с поемане на отговорност\".Мисля, че г-н Цветанов постъпи правилно като подаде своята оставка от важните политически позиции. Мисля, че това е правилната постъпка за носене на отговорност. Със сигурност трябва да се дават обяснения на хората. Може би беше малко закъсняла реакцията. Дълго време нямаше отговор за обществото, заяви Фандъкова, която също е зам.-председател на ГЕРБ.Тя коментира и темата със строителството на небостъргача Златен век: \"Главният архитект, особено в големия град, е фигура, която е подложена на натиск отвсякъде – от инвеститори, от граждани, от всички, които имат позиция по дадена тема. Той е показал, че независимо от позициите и мненията в SMS-ите, действа последователно. И докато работи така, аз ще стоя зад него\".Аз си имам жилище и то ми е достатъчно – живея в апартамент, който е построен като обезщетения на наследствен терен в „Манастирски ливади” – един от кварталите с недобра инфраструктура, каза Йорданка Фандъкова.Тя все още не е решила дали ще се кандидатира за следващ мандат за кмет на София.", "date": "2019.04.07", "title": "Фандъкова: Не бих постъпила като Цветанов. Аз бих напуснала важните управленски позиции"}
{"url": "https://offnews.bg/sviat/sasht-i-india-iztegliha-vojski-ot-libia-zaradi-narastvashtoto-naprezhe-700800.html", "text": "Международни сили започнаха да изтеглят военни части от Либия заради повишено напрежение там, предаде BBC.Американското командване, отговорно за Африка съобщи, че изтегля един от контингентите си от страната. Индия също заяви, че е евакуирала някои от военните си в Тунис. Бунтовнически сили под командването на фелдмаршал Халифа Хафтар напредват към столицата Триполи, която имат намерение да завземат. Министър-председателят на Либия, подкрепен от Обединените нации, обвини генерала в опити за преврат и заяви, че бунтовнците ще бъдат посрещнати със сила. Либия е разкъсвана от насилие и политическа нестабилност откакто дългогодишният главнокомандващ Муамар Кадафи бе убит през 2011 г. Генерал Хафтар започна офанзивата си преди четири дни и боевете по границите на столицата накараха някои международни групи да реагират на повишаващия се риск. Американското командване, отговорно за Африка, заяви, че заради \"нарастващото напрежение\" е трябвало да премести контингент от американски сили временно, но не съобщи подробности за числеността им. Министърът на външните работи на Индия Шушма Свараж също съобщи, че страната е изтеглила цял контингент от своите мироопазващи сили от 15 човека и ситуирала в Тунис заради \"влошаващата се ситуация в Либия\".Италианската енергийна компания ЕНИ също реши да евакуира италианските си работници от държавата, като Обединените нации също ще изтегли несъществения си персонал от там.Жители на Триполи са започнали да събират храна и гориво. По информация на BBC много от тях обаче предпочитат да не напускат домовете си засега, тъй като се страхуват, че те ще бъдат п", "date": "2019.04.07", "title": "САЩ и Индия изтеглиха войски от Либия заради нарастващото напрежение в страната"}
{"url": "https://offnews.bg/futbol/levski-prevze-ticha-ot-tretia-opit-700807.html", "text": "Отборът на Левски спечели гостуването си на Черно море във Варна с минималното 0:1 в мач от 28 кръг на Първа лига. Срещата бе трета през този сезон между двата отбора на \"Тича\", като \"моряците\" на двата победиха днешния си опонент (1:0 в мач от редовния сезон и победа след дузпи в 1/8-финал за Купата на България).Двубоят започна по-добре за домакините, които имаха предимство през първите 10 минути, но не съумяха да стигнат до реална голова опасност пред вратата на столичани. При първата си добра атака Левски излезе напред в резултата. Станислав Костов получи топката извън наказателното поле, преодоля съпротивата на Енчев, след което с хубав удар в близкия ъгъл остави безпомощен Дюлгеров. За нападателя това бе гол номер 20 от началото на сезона.В 30-та минута Дюлгеров се сблъска с Унтонджи при центриране от фаул. Младежкият национал се размина с топката и удари бранителя, който имаше нужда от лекарска намеса, но след три минути се върна в игра. Иван Горанов стреля далеч от пряк свободен удар, докато Михайлов изби остро центриране на Минчев, който беше най-активен за домакините.Десет минути по-късно \"сините\" можеше да останат с 10 души след като Тиам влезе грубо в краката на Панайотов, но реферът му показа само жълт картон.Второто полувреме отново станахме свидетели на много борба между двата тима, като домакините се опитваха да задържат топката, а играчите на Левски разчитаха предимно на контраатаки. Хубавият футбол и голови положения в двубоя почти нямаше. Илиев опита да засили атаката с пускането на Аристот Ндонгала и Радослав Василев, но \"сините\" играеха плътно в отбрана и не оставяха пространства на своя съперник. В 70-та минута Луи Нганиони си изпроси глупав жълт картон за разкарване на топката след съдийски сигнал.Костов пропиля добър шанс да убие интригата с втори гол след като не успя да засече центиране на Живко Миланов четвърт час преди края. Малко след това нападателят потърси дузпа, но без успех. Нганиони влезе в центъра на събията с груб в фаул в 82-та минута, оставяйки Левски с десет човека. В последните минути столичана печелеха минути със смени и бавене на играта, което не даде възможност на варненци да стигнат до вратата на Ники Михайлов.Победата за \"сините\" през този сезон е под номер 18. Общият баланс между двата отбора вече е 70 успеха за Левски от 118 мача в родния елит. 24 от тези победи са във Варна, докато Черно море остана с едва 15 домакински победи от 59 опита срещу този съперник.", "date": "2019.04.07", "title": "Левски превзе Тича от третия опит"}
{"url": "https://offnews.bg/gimnastika/ansambalat-ni-zlaten-s-naj-visoka-otcenka-za-trudnost-ruskinite-predp-700809.html", "text": "Българският ансамбъл спечели златния медал на финала на съчетанието с три обръча и два чифта бухалки на първата за годината Световна купа по художествена гимнастика в италианския град Пезаро.Момичетата на Весела Димитрова в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс изиграха без грешка композицията си и получиха оценка от 25.750 точки, от които 19.600 за трудност. Това бе и най-високата оценка сред всички осем финалисти.На второ място остана отбора на Украйна с 25.100 точки, а на трето този на Израел с 24.450 точки. За родния ансамбъл от това е втори медал на Световната купа в Пезаро след среброто в многобоя. Разочарованието във финала донесе отбора на Русия, който остана чак на седма позиция в крайното подреждане.Така българските гимнастички завършват участието си в турнира общо пет медала, след като Боряна Калейн се окичи със среброто на финала на топка и бронз в многобоя, а Катрин Тасева завоюва сребро на лента.", "date": "2019.04.07", "title": "Ансамбълът ни златен с най-висока оценка за трудност, рускините предпоследни"}
{"url": "https://offnews.bg/izvan-terena/kubrat-pulev-sazhaliavam-za-tceluvkata-no-ne-sam-seksualen-posegatel-700808.html", "text": "Боксьорът Кубрат Пулев заяви, че съжалява за целувката с американската журналистка Джени Равало, но също така не смята, че е причина да бъде разследван за сексуално посегателство.Българският боксьор отправи въпросната целувка на Равало, по-позната като Джени Суши, докато тя му взимаше интервю след победата над румънеца Богдан Дину в Коста Меса. Заради действията му бе започнато разследване срещу него и той получи забрана да се състезава в Калифорния до разрешаване на случая. Джени Суши пък заяви, че ще го съди за сексуално посегателство, и нае специалиста в тази правна област Глория Олред за целта.В предаването \"120 минути\" Кобрата заяви, че въпреки че не би го направил отново, все пак според него обвиненията в сексуално посегателство са неморални.\"Бих се извинил. Аз съжалявам за това, което стана. Ако мога да върна времето назад, разбира се, няма да го направя по никакъв повод. Това е пак опитът. Човек трябва да мине през подобни неща. Темпераментен съм и съм го направил отщастие, от еуфория. Мога да кажа на моите почитатели, на хората, които ми симпатизират, че ако трябва пак да го направя - не бих. Ако Господ даде да върна времето... Съжалявам за това, но въпросът е, че самото желание, с което съм гонаправил, няма никакъв умисъл за насилие\", каза Пулев. Той още отрече да таи лоши чувства към Равало. Според него тя не е лош човек, а просто са ѝ дали лош съвет. Според него еуфорията е била огромна и мачът не е бил като всеки друг, а това е била и причината да се стигне до инцидента. \"Тази целувка беше израз на радост. Всеки може да си го тълкува както иска, но при мен беше израз на радост и на щастие. Просто емоция, силна емоция, която мога да сравня с ако човек е дрогиран, до такава степен. Нормално, аз съм отворен човек, с всички хора съм много позитивен. При мен е нормално. Това нещо не съм го правил никога, но просто тогава така съм усетил ситуацията. Познавахме се. Аз казах, че сме приятели, ама тя пък каза, че не сме. Явно сме познати. Говорихме си, предния ден ѝ дадох интервю, бяхме много по-близко. Тя каза след победата да направим парти... Аз се бях концетрирал върху мача. Естествено на другия ден това се случи, тази готина целувка\", заяви още Пулев. \"Не знам кой я покани на партито, тя сама си дойде. Бях в болницата и ми шиеха аркадата. Когато дойдох в хотел, в лобито, тя беше там, Пиеха си и танцуваха. Говорихме си съвсем нормално, смеехме се. Аз даже след мача не пия, гледах симоя мач. Тя идваше, сядаше до мене, но аз не исках такава близост. Тя и с други хора контактуваше. Изобщо нямаше никакъв проблем. На всеки един интелигентен човек му е пределно ясно\", допълни той. Пулев още потвърди думите на Равало, че я бил помолил да не публикува интервюто. Той още коментира и купона след мача, на който е присъствала и журналистката. \"Казах ѝ, че беше майтап. Аз не знам и къде да го пусне, не знам каква журналистка е. Като гледам не е взела нито едно интервю, а заяви, че за това е била на партито. Интервю взимаше по друг начин, друг тип интервю явно, защото аз това видях. Да не влизам в подробности. Не искам да плюя по нея. Не я мразя. Имам добри чувства към нея, въпреки че ме нападат и си измислят какви ли не глупости. Въпреки че всичко това, което правят, смятам за несъстоятелно, нестойностно и дори не е морално, защото има много жени, насилени сексуално и изобщо - потърпевши... А те яхват това нещо и се опитват да изкарат лични дивиденти по този начин, което е супер грозно. Това е неморалното.\"Пулев още заяви, че отначало половинката му - поп-фолк певицата Андреа, е била разочарована, но след това го подкрепила.\"В първия ден ѝ беше много гадно, беше разстроена, много разстроена. Не за друго, а за това, че имаше хорски мнения, които ѝ се насаждаха и тя се повлия от това. На другия ден ме подкрепи и каза, че ме познава, знае какъв човек съм\" Кубрат коментира и исканията на Богдан Дину победата да му бъде присъдена заради непозволени удари:\"Това е спорт, серия, в която не мога си спра удара. Съдията можеше да се намеси, а него го няма. Той е длъжен да бъде там, затова е на ринга. Въпреки всичко, не смятам, че има нарушение\", завърши Пулев.", "date": "2019.04.07", "title": "Кубрат Пулев: Съжалявам за целувката, но не съм сексуален посегател"}
{"url": "https://offnews.bg/obshtestvo/priemen-izpit-po-literatura-v-sofijskia-universitet-dnes-700726.html", "text": "Днес Софийският университет провежда три кандидатстудентски изпита: по български език и литература, теология – устен, и събеседване за специалност „Музикални медийни технологии и тонрежисура“.Изпитът по български език и литература проверява и оценява знания и умения, сред които четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст, създаване на аргументативен тип текст (есе).Състои се от две части: тест с 50 въпроса (70 точки, като 1/3 от точките са за въпросите по литература) и задача за изграждането на аргументативен тип текст по даден проблем - есе (30 точки). Максималният брой точки е 100.Създаването на аргументативен текст по даден проблем - есе е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници.Тестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителна подготовка за 11. и 12. клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст.По-малка част от въпросите, свързани с литературни компетентности, изискват фактологически знания (разпознаване на авторство, заглавие и т.н.), а по-голямата част от тази група въпроси предполага умения за четене на художествен текст – обяснение на мотивацията на героите, тълкуване на функцията на използваните изразни средства, коментар върху структурни особености на текста и т.н.Продължителността на изпита е 4 часа.Устният изпит по теология се провежда върху предварително обявени теми, за които е препоръчана литература. Критериите за оценяване включват степента на познаване на проблематиката; умението да се представя аналитично съдържанието на определен въпрос; участието на личния опит при формулиране на теоретичния отговор.Конкурсният изпит за специалност „Музикални медийни технологии и тонрежисура“ се провежда под формата на събеседване, на което кандидат-студентите представят портфолио с медийни реализации в един от посочените варианти и предоставени на стандартен звуконосител или личен лаптоп: аранжименти; звукозаписни проекти; рекламни клипове; ремикси и други.В момента на събеседването се дискутира начинът на изработка, концепцията и изпълнението.", "date": "2019.04.07", "title": "Приемен изпит по литература в Софийския университет днес"}
{"url": "https://offnews.bg/tenis/dzhokovich-gonel-rekorda-na-federer-po-broj-titli-ot-golemia-shlem-700788.html", "text": "Бившият треньор на световния номер 1 в мъжкия тенис Новак Джокович - Ники Пилич сподели, че сърбинът със сигурност мисли за възможността да достигне рекорда на Роджър Федерер по брой титли от Големия шлем.\"Няма нужда от паника заради загубите напоследък, Новак не е в криза. Не беше играл дълго време след Откритото първенство на Австралия. Всичко ще си дойде на мястото, той ще се завърне в Европа и ще покаже пълния си потенциал.Вярвам в Новак, познавам го отдавна. Важното е да бъде здрав и да избягва контузиите. Сигурен съм, че даде всичко от себе си, трудно е да се предвиди какво ще стане в следващите години, но в неговите мисли определено има за цел да достигне Федерер, когото аз много уважавам и считам за велик играч\", каза Пилич.В момента Джокович разполага с 15 трофея от Големия шлем - с пет по-малко от Федерер и с два по-малко от Рафаел Надал. Сърбинът обаче е спечелил последните три издания на турнирите от Голямата четворка - Уимбълдън 2018, US Open 2018 и Australian Open 2019.", "date": "2019.04.07", "title": "Джокович гонел рекорда на Федерер по брой титли от Големия шлем"}
{"url": "https://offnews.bg/obshtestvo/vseki-e-tolkova-neshtasten-za-kolkoto-se-misli-e-temata-na-eseto-700787.html", "text": "В 9.00 часа в зала 224 в Ректората на Софийския университет „Св. Климент Охридски“ започна изпитът по български език и литература. Кандидат-студенти изтеглиха вариант № 3 на теста и темата на есето: „Всеки е толкова нещастен, за колкото се мисли.“ (Сенека).Изтеглена беше и контролна тема: „На света има само две трагедии – едната е да не получиш това, което искаш, а другата – да го получиш.“ (Оскар Уайлд).Кандидат-студентите, подали заявление за явяване, са 1397. Председател на изпитната комисия е деканът на Факултета по славянски филологии доц. Бойко Пенчев.С успешно издържан изпит по български език и литература кандидат-студентите могат да изберат следните специалности:„Философия”, „Философия” (на английски език), „Психология“, „Социология“, „Публична администрация“, „Културология“, „Библиотечно-информационни науки“, „Публични информационни системи“, „Комуникационен мениджмънт“, „Педагогика“, „Социални дейности“, „Неформално образование“, „Славянска филология“, „Българска филология“, „Балканистика“, „Румънска филология“, „Арменистика и кавказология“, „Предучилищна и начална училищна педагогика“, „Социална педагогика“, „Специална педагогика“, „Логопедия“, „Физическо възпитание и спорт“.С изпит по български език и литература и с изпит по история на България бъдещите студенти могат да кандидатстват в специалност „Право“.С изпит по български език и литература и с изпит по английски, френски, немски или испански език може да се кандидатства за специалност „Европеистика“, а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика“.В 12.00 часа във Факултета по начална и предучилищна педагогика ще започне конкурсният изпит за специалността „Музикални медийни технологии и тонрежисура“. Кандидат-студентите, които са подали заявления за явяване на изпита днес, са 20.Изпитът се провежда под формата на събеседване, на което кандидат-студентите представят портфолио с медийни реализации – аранжименти, звукозаписни проекти, рекламни клипове, ремикси и други. По време на събеседването се дискутира начинът на изработка, концепцията и изпълнението.В 12.00 ч. е началото и на устния изпит за специалността „Теология“. Кандидат-студентите, които са подали заявления за явяване на изпита днес, са 12.", "date": "2019.04.07", "title": "''Всеки е толкова нещастен, за колкото се мисли'' е темата на есето в изпита по литература на СУ"}
{"url": "https://offnews.bg/izvan-terena/hvanaha-sina-na-galabin-boevski-s-narkotitci-700789.html", "text": "Синът на бившия ни щангист Гълъбин Боевски - Пол, е арестуван за дрога, пише \"Телеграф\". Той е задържан в четвъртък вечерта заедно със свой приятел, а при обиска у тях и в джипа им са открити дози кокаин, амфетамини и трева, скрити в батерии на фенерче.Очаква се тези дни СГС да гледа мерките им за неотклонение. Самият Гълъбин Боевски беше осъден през 2012 година на 9,4 години затвор в Бразилия за трафик на кокаин, скрит в куфар. Тогава той се защити, като заяви, че така го е купил.Името на Пол Боевски нашумя преди 11 години, когато беше приет в болница, след като се простреля в главата с внесен в училище газов пистолет.Баща му, тогава общински съветник от ГЕРБ, подаде оставка, а три години по-късно го заловиха на летището в Сао Пауло с 9 кг кокаин, докато придружава дъщеря си Сара на участия в тенис турнири.", "date": "2019.04.07", "title": "Хванаха сина на Гълъбин Боевски с наркотици"}
{"url": "https://offnews.bg/drugi/17-godishni-nosiat-dva-srebarni-medala-za-balgaria-na-starta-na-evrope-700783.html", "text": "Два сребърни медала спечели България още в първия ден от започналото днес в грузинския град Батуми Европейско първенство по вдигане на тежести за мъже и жени. Още в дебютната категория на шампионата, до 45 кг 17-годишната Ивана Петрова намери място на почетната стълбичка.Европейската шампионка за девойки от Милано 2018 събра двубой от 158 кг., който се оказа достатъчен за отличието. В движението изхвърляне българката последователно се справи с 65, 67 и 69 килограма, което й отреди третата позиция. В изтласкването Петрова вдигна 83, 85 и 89 килограма, което й осигури златото в движението и сребро в двубоя. Сазие Ердоган започна своите опити, след като всички нейни опоненти бяха приключили. Туркинята завърши с 88 килограма от първи опит и с двубой от 163 кг спечели европейската титла.Второто отличие за България от Европейското първенство по вдигане на тежести в Батуми донесе 17-годишният Ангел Русев. Той зае второ място с двубоя с 256 кг, след като бе четвърти в изхвърлянето със 110 кг, но взе златния медал в изтласкването със 146 кг.Постиженията му във второто движение и в двубоя са нови световни рекорди за кадети. Европейски шампион стана италианецът Мирко Скарантино с 261 кг (116 и 145), а трети се нареди Муамер Шахин (Турция) с 247 кг (112 и 135).В последната категория за деня до 49 кг за жени Даниела Пандова завърши на седмо място с двубой от 161 кг (70 и 91). Титлата спечели румънката Елена Рамона Андриес със 190 кг (87 в изхвърлянето и 103 в изтласкването).", "date": "2019.04.07", "title": "17-годишни носят два сребърни медала за България на старта на европейското по щанги в Грузия"}
{"url": "https://offnews.bg/gimnastika/ansambalat-ni-grabna-srebroto-v-pezaro-700784.html", "text": "Българският ансамбъл спечели сребърен медал в многобоя на първата за годината Световна купа по художествена гимнастика в италианския град Пезаро. Това бе втори медал за България от първия ден в Пезаро, след като Боряна Калейн взе бронз в многобоя при жените. Катрин Тасева се класира пета, а в неделя двете ще играят на по три финала на отделните уреди.Възпитаничките на Весела Димитрова в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс събраха сбор от 49.600 точки. Българките представиха страхотно композицията си на три обръча и два чифта бухалки и бяха оценени с 25.650 точки (17.000 за трудност и 8.650 за изпълнение).Снощи за съчетанието с пет топки грациите получиха 23.950 точки (15.500 за трудност и 8.450 за изпълнение). Така българките ще играят и на двата финала на отделните уреди в неделя. За тях това е първо състезание за новия сезон с новите две композиции.Шампион в многобоя стана ансамбълът на Русия с 51.050 точки (25.250 за съчетанието с пет топки и 25.800 на обръчи и бухалки), а на трето място са домакините от Италия с 49.400 (24.000 и 25.400). В топ 6 са още Украйна с 48.750, Израел с 47.900 и Беларус с 47.550 точки.", "date": "2019.04.07", "title": "Ансамбълът ни грабна среброто в Пезаро"}
{"url": "https://offnews.bg/obshtestvo/zhitelite-na-vojvodinovo-otnovo-izliazoha-na-protest-700811.html", "text": "Десетки жители на Войводиново отново излязоха на протест, този път срещу условните присъди, които получиха двамата роми, извършили нападението над 33-годишния военнослужещ Валентин Димов, предаде БНР. Двамата братя Пакетови се признаха за виновни за нанасянето на средна телесна повреда и сключиха сделка с прокуратурата за условни присъди. Според жителите на Войводиново това е подигравка.Протестът е бил подкрепен от кмета на с. Марица Димитър Иванов, който коментирал пред \"Фокус\", че е бил далеч и не е могъл да присъства.\"Това е в знак, че хората застават зад нас и не са съгласни с връщането на ромите във Войводиново\", заяви той. На протеста кметът на Войводиново пък информира хората и за хода на делата в Административния съд срещу заповедите за събарянето на ромските къщи.Нападението предизвика протести в селото през януари, като ромската махала беше опразнена, а много от незаконните постройки - съборени. За останалите продължават съдебните процедури и предстои да бъдат премахнати. ", "date": "2019.04.07", "title": "Жителите на Войводиново отново излязоха на протест"}
{"url": "https://offnews.bg/sviat/cheshkata-opozitcia-nastoiava-shofiraneto-da-e-razresheno-dori-i-sled-700728.html", "text": "Опозиционната Гражданска демократична партия внесе в парламента предложение за изменение на чешкото законодателство, което да позволи на шофьорите да пият до две бири преди да седнат зад волана.Към момента законът забранява шофирането в страната дори и с 0,1 промила в кръвта. Предложението на Гражданската демократична партия е за по-голямо снизхождение към употребилите алкохол зад волана - ограничението да е до 0,5 промила в кръвта.По тамошните стандарти това се равнява на една чаша вино или две \"desítky\", чешкия термин за светло пиво, чието алкохолно съдържание е между 3,5 - 4,3%.Лидерът на Гражданската демократична партия Петър Фиала подчертава, че предложението за промяна в закона следва прозападната ориентация на Чешката република:„Ние принадлежим към малкото европейски страни, където има нулева толерантност към шофьорите, упротребили алкохол. В повечето страни, включително Германия и Австрия, по-голямото снизхождение към употребилите алкохол зад волана се оказа работещо. Ето защо предлагаме и определено ниво на толерантност към шофьорите в нашата страна. Няма причина да имаме различни правила.\"От опозиционната партия са категорични, че предложението им не се появява изневиделица. То е провокирано от изменението на закона за вътрешното корабоплаване, прието миналия месец в чешкия парламент. Изменението установява същото ниво на толерантност от 0,5 промила за т.нар. „vodáci“ - термин, използван за тези, които се отдават на популярното лятно развлечение с лодки.Мирослав Калушек, член на партията ТОП 09, която подкрепи изменението в закона за вътрешното корабоплаване, обаче е категоричен, че не може да има сравнение между двата казуса, тъй като \"никой не плава с кану със 130 километра в час\".", "date": "2019.04.07", "title": "Чешката опозиция настоява шофирането да е разрешено дори и след две изпити бири"}
{"url": "https://offnews.bg/obshtestvo/oblachna-i-dazhdovna-nedelia-700785.html", "text": "Днес облачността ще бъде значителна и на много места, главно в Централна и Източна България, ще има превалявания от дъжд.В крайните западни райони ще има разкъсвания на облачността и повече слънце.Ще продължи да духа до умерен източен вятър. Максимални температури - между 14 и 19 градуса.Облачно ще бъде и по Черноморието, с превалявания от дъжд. Максималните температури ще бъдат между 12 и 15 градуса.Над планините ще бъде предимно облачно, по високите части и мъгливо. На места ще има превалявания от дъжд, над около 2000 метра - от сняг.Максимална температура на 1200 метра - около 8 градуса, на 2000 метра - около 2.", "date": "2019.04.07", "title": "Облачна и дъждовна неделя"}
