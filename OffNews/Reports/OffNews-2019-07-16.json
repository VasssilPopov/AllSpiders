{"url": "https://offnews.bg/drugi/goliam-uspeh-za-sportnata-ni-strelba-707368.html", "text": "Младата надежда в спортната ни стрелба Мирослава Минчева спечели златен медал на 25 метра спортен пистолет на Световната купа по спортна стрелба за юноши и девойки в Зул, Германия.Състезателката от Търговище влезе във финала със седми резултат 578 точки, колкото имаха и осмата и деветата състезателка, но Мирослава имаше предимство в централните десетки.Във финала обаче българката спечели с 30 точки и не остави никакакво съмнение в превъзходството си.Втора остана французойката Камил Йеджейевски с финал от 28 точки.", "date": "2019.07.16", "title": "Голям успех за спортната ни стрелба"}
{"url": "https://offnews.bg/zdrave/v-stolitcata-otvori-vrati-nov-tcentar-za-tcelogodishno-balneolechenie-707353.html", "text": "В навечерието на 70-годишнината на Националната специализирана болница за рехабилитация и физикална терапия в София бе открит Център за целогодишна балнеология и калолечение.Пациентите на болницата ще могат да се възползват от лечебните свойства на минералната вода в „Овча купел“ вече не само през лятото, когато функционират басейните, а през цялата година.Специалистите са категорични, че тази вода има отличен ефект при хора със заболявания на опорно-двигателния апарат, при ортопедични и травматологични заболявания, при проблеми с периферната нервна система и кожни болести, както и при венозна недостатъчност.Центърът беше открит с водосвет, на който присъстваха Ивайло Иванов, управител на НОИ, и Светлана Йорданова, заместник-министър на здравеопазването, която преряза лентата на новата придобивка заедно с изпълнителния директор на болницата д-р Антон Живков и неговия заместник Петранка Лалева.Изграждането на Центъра стана възможно след спечелването на проект, с който болницата получи финансиране от Министерство на здравеопазването в размер на 460 хиляди лева.Според проекта минералната вода е отведена от каптажа до приземните помещения на болницата. Изградени и оборудвани са четири зали с всичко необходимо за съвременна балнеология и калолечение. Центърът разполага с уютни помещения, в които са разположени последно поколение тангенторни вани и пълния арсенал от възможности за извършване на процедури с поморийска кал.", "date": "2019.07.16", "title": "В столицата отвори врати нов център за целогодишно балнеолечение"}
{"url": "https://offnews.bg/gimnastika/kakvo-kostva-da-badesh-na-varha-tajnite-na-dina-i-arina-averini-707346.html", "text": "Близначките Дина и Арина Аверини са едни от любимите гимнастички в цял свят – абсолютни титуляри в руския национален отбор, световни и европейски шампионки, съчетаващи в себе си качества като упоритост, енергия, твърд характер и желание за победа. Повече за \"тайните\" на успеха на Аверини, пише руското издание \"SportChic\".Трудно ли е да се състезаваш със сестра си?Дина: Ние не се състезаваме, напротив, мотивираме се една на друга и това ни помага да продължим напред. Винаги чувствам Арина близо до мен. Имаме си и правило: Никога не наблюдаваме играта на останалите.Арина: Преди всичко се състезавам със себе си. Между нас двете няма съперничество. Нещо повече аз съм щастлива за Дина повече, отколкото за себе си. При нея е по същия начин. По време на последното състезание – Европейските игри в Минск, ние непрекъснато поддържахме връзка и комуникирахме почти всяка секунда. Като цяло за нас е важно да победи Русия и да се чува името Аверина. Не е важно коя от нас ще бъде първа – винаги е тази, която е работила по-добре.Кои са вашите силни страни?Арина: Имаме голямо желание за напредък и за по-сложни и интересни съчетания. Упоритостта и дисциплината, на които ни учи спортът, ни помагат много в живота.Дина: Най-силно рефлектира любовта, подкрепата, която получаваме от треньора си, от близките ни и от феновете, както и убеждението, че всичко ще бъде наред. Аз и сестра ми сме различни. Аз съм по-твърдата, докато тя е по-ранима. Ние сме напълно противоположни, но винаги се защитаваме, насърчаваме или успокояваме – зависи от ситуацията.Как се настройвате по време на състезание?Дина: След всяко съчетание или състезание, на което сме победили, забравяме за успехите и започваме наново, като че ли ни е за пръв път. Така всеки път се стараем да покажем всичко, което можем.Арина: Винаги се опитваме да покажем максимума. В идеалния случай трябва да се наслаждаваш на изпълнението си.Кой ви гримира?Арина: Ние винаги сами правим грима си. Използваме по ярки сенки и червила, които да бъдат устойчиви, за да не се притесняваме, че ще се размажем в най-неподходящия момент. В ежедневието се гримираме рядко, повечето пъти дори през уикенда не използваме грим. Ако имаме важна среща, то тогава слагаме лек грим.С какво се храните по време на състезателния ден?Дина: Зависи в коя държава сме. Всъщност ние не се ограничаваме особено много в храненето – позволяваме си сирене или наденица. Като цяло не сме на диета. По време на състезание винаги сме много нервни и отслабваме, а после хапваме каквото поискаме. Най-често на състезания закусваме и след това вечеряме, защото нямаме време за хранене през деня.Вашите идоли са други руски шампионки като Алина Кабаева, Евгения Канаева, Маргарита Мамун. Има ли някого, на когото се възхищавате, от друг спорт?Дина: Да, разбира се, например във фигурното пързаляне много ни харесва Алина Загитова.Арина: Ние общуваме с Алина, периодично се виждаме, за да разберем как вървят нещата. Знаем от първо лице колко много инвестира във всяка от програмите си и винаги се радваме за нея. Тя е добро момиче.Обичате ли да се контите?Арина: Рядко посещаваме партита. Имаме по две тренировки на ден и вечер трябва да си починем. Но ако отидем на обществено събитие, тогава се съобразяваме с облеклото и винаги слагаме токчета, защото е много женствено.Дина: Чувствам се комфортно във вечерен тоалет и на високи обувки, въпреки, че този образ не ми е много познат.Излизате ли по срещи?Арина: Не, просто нямаме достатъчно време за нищо друго освен за тренировки и състезания. Ние дори имаме един профил в Инстаграм, а когато някой иска да се запознае с нас, отказваме. Наистина нямаме време.Дина: И когато ни питат: “Как живеете така?”, казваме, че това е нашият съзнателен избор, имаме свои собствени приоритети.Къде бихте искали да отидете?Дина: Благодарение на спорта, ние често пътуваме до различни страни и вече сме посетили много места. Много искаме да видим Ню Йорк и Париж.Кой е любимият ви цвят?Арина: Не мога да кажа един. Може би жълто, синьо и черно.Дина: Аз също харесвам жълто и синьо, но също обичам и червеното.Кучета или котки?Дина: Кучета! Имаме малко куче на име Боня.Арина: След състезание нямаме търпение да се приберем в Москва, за да я видим. Толкова е щастлива, когато се върнем. Много ни липсва.Вана или душ?Дина: Душ – винаги е по-забавно и може да го настроиш както пожелаеш.Арина: Душът е най-добрият начин да се събудиш сутрин.Море или планина?Арина: Чудесно е просто да седнете на плажа със слушалки или пък да слушате вълните. Планината също ни харесва. Прекарвали сме много време в планината на лагер. Когато се изкачваме, слушаме пеенето на птичките и се наслаждаваме на спокойствието. Без суета – само природа. Това е най-добрият начин да се успокоите и възстановите.Дина: Перфектно е, когато има планина и море. Миналата година бяхме със семейството ни в Сицилия и беше страхотно. Също ни харесва Хърватия – дори скоро ще имаме малка почивка там.", "date": "2019.07.16", "title": "Какво коства да бъдеш на върха? Тайните на Дина и Арина Аверини"}
{"url": "https://offnews.bg/obshtestvo/bez-topla-voda-v-kv-ovcha-kupel-ot-1-vi-do-15-i-avgust-707347.html", "text": "Без топла вода между 1-ви и 15-и август ще са жителите на столичния квартал \"Овча купел\", съобщават от \"Топлофикация-София\".Причината е профилактика и належащи ремонти по мрежата.От 00.00 часа на 1 август 2019 г. до 24.00 часа на 15 август 2019 г. ще бъде спряна топлата вода в района на кв. „Овча купел“ 1:Засегнати ще бъдат блокове №№ 518, 519, 520, 521, 522, 523, 524, 525, 526, 527, 8, 65, 601 - 612 (включително); ул. „Буземска” № 13 (бл. 3), № 15 (бл. 2), № 17 (бл. 1); ул. „Народно хоро” № 34 и № 35, ул. „662” № 5, ул. „663” № 2, БК „Горна Баня” - ул. „Месечинка” № 8.Информацията за сроковете на спиране на топлата вода и засегнатите квартали е публикувана в сайта на дружеството – и във Фейсбук - . Повече подробности потребителите могат да получат на информационния телефон в Кол центъра на компанията – 0 700 11 111.", "date": "2019.07.16", "title": "Без топла вода в кв. 'Овча купел' от 1-ви до 15-и август"}
{"url": "https://offnews.bg/obshtestvo/puskat-testovo-6-metrovi-avtobusi-do-spirkite-na-metroto-v-ovcha-kupel-707352.html", "text": "Столична община обмисля да пусне малки шестметрови автобуси, които да отвеждат пътниците до две от новите спирки на метрото - в кварталите Горна баня и Овча купел.Автобусчетата ще бъдат тествани и при ефективност ще бъдат поръчани 30 броя, съобщи кметът Йорданка Фандъкова.\"Целта ни е да сме готови заедно с пускането на 4-километровия участък от третата линия, който минава през \"Овча купел\" до Околовръстния път. Благодаря на компанията, която ни предостави малък електробус\", веднага след Мюнхен, заяви кметът.От миналата година по линии №9 и №309 се движат първите за София 20 електробуса, а тази есен се чака доставка на още 15. \"В последните години направихме огромни инвестиции в модернизация на 90% от автобусите и тролеите. Подготвяме и проекта за закупуване на 82 електробуса, 30 тролея и 25 трамвая със средства по ОПОС\", добавя Фандъкова.", "date": "2019.07.16", "title": "Пускат тестово 6-метрови автобуси до спирките на метрото в Овча купел и Горна баня"}
{"url": "https://offnews.bg/interviu/dotc-zlatogor-minchev-hakerskata-ataka-sreshtu-nap-izglezhda-kato-ch-707333.html", "text": "- Г-н Минчев, как Ви се струват обясненията на НАП и Министерството на финансите по този случай?- Като завърши разследването, ще е ясно. Версията, че руснаците са ни хакнали и са го направили така видно, е малко фантастична към момента. По-скоро става дума за замесен вътрешен човек. Възможно е да става дума за лично отмъщение - някой, който някога е работил там. - От НАП казват, че хакерската атака е извършена извън територията на страната, но допускат, че е възможно да има \"помагач\" на място.- Да говорим на професионален език. През един VPN от България може да излиза, че влизате извън територията на страната. Удоволствието струва под 10 долара. Такава е официалната версия - IP-то показва, че е влизано отвън. Кой извън територията на страната би имал мотиви да направи това нещо? Странно звучи на пръв прочит.- Посланието \"вашето правителство е бавноразвиващо се и състоянието на киберсигурността ви е пародия\" към какво ни насочва?- Ами, че източникът е от България. Кой от чужбина ще хаби такива ресурси, за да ни информира за нещо, което ние си го знаем? Не за друго, но правим проекти за модернизация на държавната администрация, ама после няма допълнителни инвестиции. Ясно е, че на 2-3 години техниката трябва да се подменя и хората, които я поддържат, трябва постоянно да бъдат обучавани. Хубаво би било тези сайтове да не са направени с готови шаблони и да има някакви проверки, доколко са уязвими. Има още много какво да се желае по посока информационна сигурност в страната. Имаме стратегия и дотук нещата спират. Реални действия, изискващи повече инвестиции, няма.- Как ви се струва твърдението, че достъпът е станал заради уязвимост на една от електронните услуги на НАП - възстановяването на ДДС, платен в чужбина?- Теоретично такъв пропуск е възможен, защото голяма част от нашите сървъри са под Майкрософт Уиндоус и ако не е \"закърпен\" сървърът, уязвимости от такъв род не са новост. Това си е уязвимост на операционната система. Чак такива детайли не мисля, че ще бъдат разгласени публично. По-интересен е друг въпрос - защо чак един месец след като е установен фактът, е обявено и дали точно в този момент не се търси някакъв политически отзвук около различни теми, свързани с изборите, модернизацията на армията? Миналата година пак по това време имаше такъв проблем с Търговския регистър. Знаеха се много неща. Това създава съмнения.- За външна намеса ли?- Дори и да я има, едва ли ще излезе в този момент. Какъв интерес би имал някой в геополитически план да интервенира?Четох спекулация, че по този начин ще бъде блокирана актуализацията на бюджета на МО. Това звучи меко казано смешно.- От НАП твърдят, че само 3% от данните при тях са били източени при хакерската атака. - Въпросът е принципен. Съгласно новата регулация кой ще глоби НАП сега? Европейската комисия? Защото и такъв сценарий е възможен, тъй като регламентът е европейски. Да се покаже, че никой не е защитен в държавата.- Последствията за държавата какви ще са?- Много неприятни, защото от една страна трябва да се успокоява общественото мнение, но от друга страна винаги остава съмнението, че някакви данни са заличени, а за други данни много хора не биха били съгласни да са публично известни. Така че се нажежава общественото мнение и се прави опит да се създаде хаос в държавата. Тая работа може да бъде тълкувана в негативен курсив, но едва ли в момента някоя чужда служба би употребила точно този похват. Би могло обаче и да извлечем полза - да се правят повече инвестиции в областта на кибер сигурността. - По линия на GDPR може ли да бъде санкционирана НАП?- Да, европейска е регулацията. Дори Фейсбук бе глобен с 5 милиарда. Този теч би могъл да бъде негативно изтълкуван от Европейския съюз, че не си вършим работата у нас. Законодателната ни рамка е добра, но по практическата ѝ имплементация има много какво да се желае.- Днес има второ писмо от въпросния хакер?- Току-що го прочетох. Това е много странно и нетипично поведение. Прилича на неуравесеност и личен мотив. Възможно е целият сценарий да цели отклоняване на общественото влияние и докато то се занимава с теча в НАП, да бъде ударено нещо друго. ", "date": "2019.07.16", "title": "Доц. Златогор Минчев: Хакерската атака срещу НАП изглежда като чисто българска"}
{"url": "https://offnews.bg/bojni/kola-blasna-i-ubi-olimpjski-shampion-po-boks-707348.html", "text": "Олимпийският шампион по бокс Пърнел Уитакър почина на 55 години, след като бе блъснат от кола във Вирджиния Бийч, съобщава авторитетното издание \"New York Post\".Инцидентът е станал в неделя, a извършителят не е избягал и е останал да даде показания. Уитакър е световен шампион в четири категории и златен медалист от Олимпийските игри в Лос Анджелис 1984.В края на кариерата си боксьорът има на сметката си респектиращите 40 победи, 1 равенство и 1 загуба. В напреднала възраст той записва нови 3 поражения.Развива защитния елемент до съвършенство. На ринга той е неуловим боец, който ловко успява да избегне ударите на опонентите си, припомня вестник \"24 часа\".\"Можеше да стои пред съперника си, а той просто да не успее да го уцели\", коментират колеги на Уитакър. След края на кариерата си като боксьор, олимпийският шампион е ментор и треньор на редица обещаващи млади състезатели.Това е втори такъв неприятен инцидент в рамките на една година. Миналата есен кола блъсна и отне живота на друг легендарен шампион на WBC – Грациано Рокиджани. Познатият като Роки боец си отиде на 54.", "date": "2019.07.16", "title": "Кола блъсна и уби олимпйски шампион по бокс"}
{"url": "https://offnews.bg/politika/mestni-izbori-2019-bsp-nominira-boris-tcvetkov-za-kmet-na-iskar-podk-707344.html", "text": "БСП обяви още петима от кандидатите си за районни кметове: в „Искър“, „Лозенец“, „Люлин“, „Банкя“ и „Кремиковци“.Борис Цветков ще се бори за район \"Искър\". Той е общински съветник и председател на районната организация на партията. По професия е математик. Той е на 45 г.В \"Лозенец\" социалистите издигат Николай Велчев, който също е председател на районната партийна организация. Работата на 37-годишният икономист е свързана с упражняване на инвеститорски и финансов контрол.В „Люлин“ БСП издига Мая Александрова - икономист, на 52 г. Занимава се с частен бизнес.В „Банкя“ социалистите ще подкрепят 31-годишния Иво Пиперов, който ще се кандидатира като независим кандидат. Той работи във фирма за преводи и легализация.За \"Кремиковци\" БСП ще разчитат на председателя на районната си организация Цецка Кочкова. Кандидат-кметицата е училищен психолог. Тя е на 57 г. Била е кмет на Долни Богров от 2011 до 2015 г.Местните избори ще се проведат на 27 октомври.Досега БСП са обявили кандидатите си за 12 други столични района: „Изгрев“, „Красна поляна“, „Връбница“, „Надежда“, „Студентски“, „Овча купел“, \"Красно село“, „Слатина“, „Триадица“, „Илинден“, „Средец“ и „Витоша“.Кандидатите са:„Изгрев“ - д-р Делян Георгиев, 33 г., лекар в Спешна медицинска помощ - София;„Красна поляна“ - Георги Миланов, 43 г., предприемач в сферата на телекомуникациите;„Връбница“ - Владимир Петров, 35 г., магистър по финанси и счетоводство;„Надежда“ - адв. Стоян Цветков, 44 г.;„Студентски“ - Георги Йорданов, 27 г. докторант по политология;\"Овча купел\" - подкрепят издигнатия от инициативен комитет Ангел Маринов, 56 г., юрист, експерт по национална сигурност;\"Красно село\" - Николай Николов, 32 г., общински съветник;„Слатина“ - Димитър Главинов, 33 г., мениджър в застрахователна компания;\"Триадица\" - Александър Вачев, 50 г., икономист информатик, експерт в областта на сигурността;\"Илинден\" - Георги Томов, 44 г., предприемач в сферата на търговията и услугите;„Средец“ - Иван Виделов, 41 г., магистър по национална сигурност;„Витоша“ - Александър Кьосовски, 35 г., финансист, консултант по европейски програми.", "date": "2019.07.16", "title": "Местни избори'2019: БСП номинира Борис Цветков за кмет на Искър, подкрепя независим в Банкя"}
{"url": "https://offnews.bg/politika/goranov-se-izvini-za-hakerskata-ataka-sreshtu-nap-no-tvardi-che-dann-707361.html", "text": "\"Извинявам се на уязвените от хакерската атака срещу НАП български граждани и ги уверявам, че информацията им продължава да бъде защитена\".Това заяви финансовият министър Владислав Горанов по време на изслушване в парламента за хакерската атака срещу НАП, при която са изтекли лични данни и данъчно-осигурителна информация.\"Няма нарушена и загубена информация на НАП. Информацията, която е опубличена, представлява освен лични данни и данъчно-осигурителна информация с отделни фрагменти и периоди\", каза Горанов.Той подчерта, че подобни пробиви могат да бъдат произведени в доста по-богати и по-информационни държави, като допълни, че \"това не е оправдание, а констатация\".За хакерската атака в парламента беше изслушан и вътрешният министър Младен Маринов.На 15 юли 2019 г. в 10.13 ч. неизвестно лице от електронна поща с кутия е изпратил мейл до четири електронни медии. Съобщението е с препратка към сайта за споделяне на съдържание, където е наличен за сваляне архив с големина 1,84 гигабайта. Предоставена е и парола за достъп до данните в архива. След разархивиране съдържанието на файла се разширява до почти 11 гигабайта. В съдържанието на тези файлове са налични фрагментирани данни за стотици хиляди български граждани, техните три имена, ЕГН, адреси, комбинация от цифри, имена на български фирми с техните ЕИК и адреси, мейли, регистрационни номера на автомобили“, каза Маринов. \"Искам да ви уверя, че капацитета на НАП да продължава да изпълнява функциите си, не е засегнат от тази злонамерена кражба на информация\", заяви Горанов.По думите му проблемът и мерки за справянето с него са обсъдени при премиера Бойко Борисов.", "date": "2019.07.16", "title": "Горанов се извини за хакерската атака срещу НАП, но твърди, че данните ни са защитени"}
{"url": "https://offnews.bg/sviat/kristin-lagard-podade-ostavka-kato-shef-na-mvf-707363.html", "text": "Управляващият директор на Международния валутен фонд Кристин Лагард подаде оставка.Тя временно се оттегли от поста, когато беше предложена за управител на Европейската централна банка. В писмото си сега обаче Лагард казва, че има вече повече яснота за номинацията от Европейския съвет и за времето, което ще бъде нужно за процедурата. Изпълнителен съвет е приел оставката на Лагард. Тя влиза в сила от 12 септември, когато ще започне процедурата за избор на нов директор на МВФ. До приключването на процедурата временен директор ще е Дейвид Липтън. Оставката на Кристин Лагард може да се тълкува и като сигнал, че тази вечер евродепутатите ще одобрят Урсула фон дер Лайен за нов председател на Европейската комисия, тъй като сложната комбинация за разпределение на постове между национални представители, партийни фаворити, мъже и жени, географски райони и т.н. бе сглобена именно около нейната кандидатура, коментира Ройтерс.Вторият петгодишен мандат на Лагард трябваше да изтече през юли 2021 г.", "date": "2019.07.16", "title": "Кристин Лагард подаде оставка като шеф на МВФ"}
{"url": "https://offnews.bg/temida/sluzhitel-na-voennoto-razuznavane-bil-informator-na-biznesmen-v-chuzhb-707364.html", "text": "Служител на \"Военна информация\" е бил изпратен в държава от ЕС, за да шофира колата на бизнесмен и да го снабдява с информация. Това стана ясно от думите на заместник главния прокурор Иван Гешев. Той коментира разследването, започнало срещу двама началници от \"Военна информация\" в Министерството на отбраната - бригаден генерал Светослав Даскалов и бригаден генерал Пламен Ангелов, които бяха обвинени за престъпление по служба заради издаването на стотици разрешения за достъп до секретна информация в нарушение на закона.След като от прокуратурата обявиха за разследването бяха отправени предупреждения, че информацията по случая е класифицирана и не трябва да се разгласява.Гешев обаче пренебрегна тези предупреждения и не само даде подробности около случая, но и отправи иронични коментари, като посочи, че български офицери трябва да си търсят работа като таксиметрови шофьори.\"Не е нормално да ти плащат заплатата българските граждани и шефът на службата \"Военна информация\" да укаже на представител на тази служба в приятелска държава от ЕС да брифира бизнесмен, т.е. да го запознае с проблеми, които касаят неговите бизнес интереси, и този представител на \"Военна информация\" да му е таксиметров шофьор няколко дни. Ако това не е обидно за един български офицер, то би трябвало да е обидно за българските граждани\", посочи Гешев пред журналисти. Той нарече случилото се \"грозно\". По думите му обаче все още се проверява дали има извършено престъпление, като се разследва как са харчени бюджетни и извънбюджетни средства. \"Ако ти работиш за българската държава и заплатата ти плащат българските граждани, не е нормално да обслужваш бизнес интереси. Ако искат, да започват в таксиметрова компания да работят. В случай че работиш в държавна служба, не може да работиш на частно\", коментира Гешев. ", "date": "2019.07.16", "title": "Служител на военното разузнаване бил информатор на бизнесмен в чужбина"}
{"url": "https://offnews.bg/drugi/dimitar-marinov-i-gergana-malcheva-triumfiraha-na-triavna-ultra-2019-707335.html", "text": "След редица добри представяния Димитър Маринов най-после успя да спечели първата си титла на ултрамаратон. Пловдивчанинът, който миналата година се класира трети на 141-километровата дистанция на Трявна Ултра, тази година бе безупречен и не изтърва първата позиция нито за миг.Той пое водачеството още на първия контролен пункт \"Боженци\" и на всеки следващ увеличаваше преднината пред опонентите си. Този път бързият старт не му изигра лоша шега и той успя да съхрани силите си до самия край, финиширайки за 19 часа и 28 минути.Не така се развиха нещата обаче за част от преследвачите му, които окапваха един по един в продължение на надпреварата.Втори завърши Иван Геров с време 21:34 часа, а на трета позиция се нареди състезателят от Австралия Деймиън Смит с време 22:17. Четвърти остана японецът Момосе Масуро.Надпреварата на 141км при жените не премина така гладко. Шампионката от 2017 Деси Цветанова водеше убедително в първата половина на състезанието, но поради контузия се наложи да намали темпото. От своя страна Гергана Малчева показа завидно постоянство и постепенно топеше преднината, като след контролен пункт \"Българка\" (116км) двете дами размениха позициите си. Последва луда гонка до самия финал, която Гергана успя да спечели, с което спечели и първата си титла на ултрамаратон. Тя измина трасето точно за 27 часа. Втората Деси Цветанова финишира 6 минути след нея. Трета се нареди Мая Танева с време 28:47 часа.На 76-километрово трасе също се разигра истински екшън. Миналогодишният победител на 141км – Росен Русев този път бе решил да участва на по-къса дистанция. Там обаче се оказа в много сериозна конкуренция. По време на цялото състезание Росен Русев и турският състезател Огюхан Сингер си разменяха позициите. Русев бе по-добър в изкачванията, а Сингер буквално летеше на спусканията. Във финалната част на надпреварата за първата позиция се намеси и румънецът Кристиян Борназ. С изклюително бягане в последните километри Росен успя да се откъсне от преследвачите си и финишира за 7:41.След надпреварата Русев сподели във Фейсбук: \"За мен се получи страхотно състезание с много яки гонки, психо атаки и постоянна размяна на позиции с турския състезател, който се оказа доста корав. Все пак размерът на бедрата ми оказа влияние и не му дадох шанс накрая, за което голямо благодаря и на Иван Гочев, който ме придружи и подкрепи последните 15 км. и ме донадъха да направя времева разлика\".Втори при мъжете се нареди румънецът Борназ с време 7:49 часа, а силите на турския състезател стигнаха за третата позиция с време 7:53.При жените безапелационна бе Елеонора Григорова, която не изтърва водачеството от самото начало и финишира за 9:47. Втора и трета се наредиха Камелия Георгиева – 10:24 и състезателката от Румъния Кристина Палич с време – 10:49.В 42-километровото трасе нямаше изненади при мъжете. Единствената въпросителна беше за колко време Александър Спасов ще избяга трасето. Направи го за 03:35:29 часа. Втори и трети само на 7 секунди разлика един от друг завършиха Тодор Георгиев и Даниел Кубашлиев с времена 4:07:34 и 4:07:43.При жените голямо завръщане след майчинство направи Тоня Тонева. Тя също не изпусна водачеатвото нито за миг и финишира с време 4:36:01. На втора и трета позиция се наредиха Венелина Емилова и Катя Дженкова с времена 4:56:46 и 5:08:30.На най-късото трасе – 23км също нямаше изненади. Очаквано победители станаха Шабан Мустафа при мъжете и Антония Григорова при жените. Те финишираха надпреватата за 1:24:15 и 1:45:10.Втори и трети при мъжете се наредиха румънецът Андрей Иванеску-Глига с време 1:29:12 и Ивайло Вълев с време 1:32:51. При жените втора и трета се класираха Емилия Йорданова – 2:09:53 и Неда Кленска – 2:13:26.Рекорден брой състезатели от 28 държави застанаха на старта на петото юбилейно издание на планинския ултрамаратон Трявна ултра, похвалиха се организаторите. 760 участника бяха регистрирани за надпреварата, а на старта застанаха 664. Допълнитено в свободната дистанция се включиха близо 200 деца и възрастни.Началото на събитието бе дадено в 17:00 часа на 12 юли със старта на най-дългата дистанция – 141км. Участниците освен големия километраж трябваше да преодолеят и сборна денивеалция от 6500 метра, прехвърляйки билото на Балкана два пъти и минавайки през знаковите Шипка и Бузлиджа.160 доброволци, 50 автомобила, 13 иновативни подкрепителни пункта с представители на най-големите любителски трейл събития в България, 200 км маркирано и обработено трасе, 8 тона вода и напитки, 8000 табели, 1000 маркиращи флагчета, 3 тона храна, специализирани екипи за радиокомуникация, спасители, лекарски екипи, кинезитерапевти и др.", "date": "2019.07.16", "title": "Димитър Маринов и Гергана Малчева триумфираха на Трявна Ултра 2019"}
{"url": "https://offnews.bg/politika/na-parvo-chetene-deputatite-otmeniha-mashinnoto-glasuvane-na-mestni-i-707359.html", "text": "Парламентът отмени на първо четене машинното гласуване на местни и парламентарни избори.Решението беше взето със 122 гласа \"за\" на депутати от ГЕРБ, \"Обединени патриоти\" и \"Воля\". \"Против\" гласуваха 92-ма депутати от БСП и ДПС и четирима от \"Обединени патриоти\". Един депутат се въздържа. Депутатите гласуваха предложението на извънредно заседание. Гласуването на първо четене на предложението трябваше да стане миналия петък, но то се провали, защото БСП и ДПС не се регистрираха. Вносителите на законопроекта предложиха промяната с мотива, че машинното гласуване е скъпо - до 59 лева на глас. Освен това по думите им отчитането на резултатите е сложно. Председателят на парламентарната група на ГЕРБ Даниела Дариткова коментира, че на местните избори ще има 265 видя бюлетини за кмет на община и толкова за общински съветници, както и още 3187 бюлетини за кметове на кметства. Така по думите ѝ, ако има машинно гласуване, протоколът ще е над 10 метра и се очаква да има проблеми при отразяването на преференциите за общински съветници. В подкрепа на машинното гласуване се обявиха от ДПС и БСП.Социалистите подчертаха, че при машинното гласуване няма недействителни бюлетини и се гарантира честността на вота, а желанието на ГЕРБ да го отмени преди изборите е знак, че искат да манипулират вота. От ДПС пък настояха държавата да купи машините за машинно гласуване и за машинно преброяване на бюлетините, за да няма грешки в протоколите. От партията подчертаха, че са склонни да не бъде увеличаван броя на секциите, в които има машинно гласуване, на 6000, както е записано в закона, но не са съгласни на пълната му отмяна. По предложение на председателя на правната комисия Анна Александрова срокът за предложения на промени по законопроекта между двете четения беше скъсен на 3 дни, което предизвика бурна реакция сред опозицията.", "date": "2019.07.16", "title": "На първо четене: Депутатите отмениха машинното гласуване на местни и парламентарни избори"}
{"url": "https://offnews.bg/zdrave/prof-d-r-krasimir-antonov-problemat-ne-e-da-izlekuvame-bolnite-s-hep-707360.html", "text": "Преди по-малко от месец приключи кампанията за безплатно изследване за хепатит С в УМБАЛ „Св. Иван Рилски“. За резултатите от нея и предизвикателствата пред българските хепатолози в навечерието на Световния ден за борба с хепатита – 28 юли - разговаряме с проф. Красимир Антонов.Проф. Антонов, какви са изводите Ви от кампанията?Кампанията показа, че процентът на инфектиране е по-голям, отколкото очаквахме - около 5%, въпреки че в изследване за страната, което сме правили, е в рамките на 1,5%. Това никак не ме радва.Вярно е, че този скрининг все пак е в болница, която е известна като център за лечение на вирусни хепатити, и е логично хората, които идват, да са пренасочени предварително. Така че това обяснява малко по-високия процент на болните, които ние засичаме като позитивни за хепатит С. Естествено, тези болни ще бъдат изследвани дали реално имат инфекция, но така или иначе това е цифрата. Около 4 до 5 % от изследваните при нас се оказват позитивни за хепатит С.Когато говорите за рискови групи, Вие поставяте акцента върху хората над 54-годишна възраст. Това потвърди ли се и в тази кампания?Да, това се потвърждава. В света, в рисковите групи са предимно хората, които използват или са използвали венозни наркотици, които практикуват необезопасен секс, хора, които са претърпели операции, при които се е налагало да се използват кръв или кръвни продукти, затворници – по-специфични групи. Но това, което установяваме за България е, че все още голям процент, над 70 % от нашите болни, са хора над 54-годишна възраст, които са имали в миналото някаква кръвна манипулация или операция.При нас, все още, броят на пациентите, които идват от истинските рискови групи - затворници, наркомани - е по-нисък, в сравнение с тези, които идват от общата популация. А точно тази популация ние не изследваме. И тези кампании ни помагат да го направим. Затова много бихме искали в Националната програма за превенция и контрол на тези заболявания да влезе възможността за скрининг на населението над 54-годишна възраст, за да можем да „хванем“ точно тази популация, от която са реално пациентите ни. Изследването за хепатит С не е включено в годишния профилактичен пакет, който се изплаща от НЗОК.Това, което знаем, е че при личните лекари не е включено, но при специалистите е включено. По преценка на съответния специалист, може да се пусне изследване за хепатит С. Идеята е тези изследвания да влязат в задължителния пакет за профилактика, който личните лекари трябва да осъществяват за всеки здравноосигурен гражданин.Казвате, че това е заболяване, което протича безсимптомно и е възможно в продължение на 30 години човек да не разбере, че има този вирус.Точно такива са нашите пациенти. Това са възрастни хора, които нямат никаква представа кога са се инфектирали и когато ги върнем назад във времето, си спомнят за някакви оперативни или други интервенции, свързани с кръвоизливи и съответната медицинска грижа.Ние все още казваме, че тези вируси са \"тихи убийци\", защото когато дойде при нас пациентът, на 67-70 години, обикновено вече имаме напреднала чернодробна болест или чернодробна цироза. Това означава вече много увреден черен дроб. Дори да успеем, с новите мощни лекарства, да изчистим вируса, остава проблемът цироза.Не всички пациенти с цироза преживяват. Има такива, които въпреки че нямаха вече вирус, починаха няколко месеца или години по-късно. Битката е по-рано да хванем и тази група, за да можем да елиминираме инфекцията, докато болестта е в начална фаза. Тогава, в рамките на половин-една година, черният дроб се възстановява и всичко се връща в изходна позиция – здрав черен дроб – здрав пациент.Твърди се, че безинтерфероновата терапия има почти 100 % успеваемост. Така ли е?По данни на фармацевтичните компании е над 95 %. Това, което със сигурност мога да кажа по данни на НЗОК, е че при българските пациенти има успеваемост 99,4 %. Почти 100 %. Което означава, че при програмите, които има касата, при критериите, които е заложила, ние постигаме изключително висока ефективност на терапията. Средствата действително, почти 100%, отиват директно за здраве.Казвате, че целта на СЗО е към 2030 г. това заболяване да бъде елиминирано. Колко сме близо до тази цел у нас?На практика в България все още не можем да влезем в т. нар. пътека, която показва, че ние работим в правилното темпо.При такава успеваемост?Броят на пациентите все още е нисък. От 670-700 човека годишно, които са лекувани с безинтерферонова терапия в началото, през 2017 \"скочиха\" до 1320, през 2018 г. тяхната бройка е малко по-малка - 1128. Тази година темпото за набиране на пациенти не е по-различно от миналата, т.е. едва ли ще са повече от 1300. А според данни на представителното проучване „Поларис“, ние трябва да лекуваме около 2000-3000 човека годишно, за да влезем в режима за постигане на 90% диагностика на хепатит С и 80 % излекуване - това са целите на СЗО за 2030 година. Ние сме извън този график.Значи проблемът не е да ги излекувате, а да ги откриете?Точно така. Лечението е налице, средствата, които се отделят, са налице, НЗОК по никакъв начин не е поставяла въпроса за намаляване на програмата за лечение, има пълно разбиране от нейна страна, но броят на пациентите, които се откриват и се лекуват, все още не е този, който трябва да бъде.Как може да се организира един такъв национален скрининг?Това изисква система от мерки. Ако се направи на цялото население, излиза ужасно скъпо. Нито една държава в света не си го е позволила, но може да се направи на очакваните рискови групи. Това са затворниците, хората с промискуитетно поведение, бившите и настоящи венозни наркомани, хемофилиците, болните на хемодиализа, там където рискът от инфектиране е много по-голям. Тези групи са известни.Проблемът, който възниква е, че 40 % от хората, които използват венозни наркотици, не са здравноосигурени. Ние ги установяваме, но системата не може да ги включи в терапията. Това е много сериозен проблем. Да не говорим, че при затворниците има около 40 % носителство на хепатит С, изключително висок процент. За тази група също не бих казал, че има някаква стройна програма за лечение.Идеята на националната програма е точно тези рискови групи да са таргета, към който ние добавяме и общото население над определена възраст, там където очакваме, че ще открием висок процент инфектирани с хепатит С – хората над 54-годишна възраст.Скъпа ли е безинтерефроновата терапия?В началото, преди 4-5 години, това лечение беше ужасно скъпо - 110 хиляди долара на пациент. Сега терапията, ако човек отиде да си купи медикаментите от аптека, е около 75-90 хиляди лв. НЗОК, благодарение на механизмите, с които разполага за договаряне със съответните компании, е постигнала изключително ниски цени. Затова мога да кажа, че ние лекуваме в пъти по-евтино, отколкото ако човек трябва да си купи медикаментите. Имаме изключителен прогрес и НЗОК има голяма заслуга затова, че терапията е финансово поносима. Това, което аз знам, е че около 22-24 млн. лв. годишно се заделят от НЗОК за лечение на хепатит В и С.Тази сума може ли да обхване всички пациенти, които се нуждаят от лечението?Ние лекуваме всички пациенти, които диагностицираме, но те са малко. Разполагаме с потенциала да лекуваме повече хора, но трябва да ги намерим и това е проблемът в момента.От това, което съм чувала като лични истории, оставам с впечатление, че болните от хепатит С се дискриминират. С какви проблеми се сблъскват тези хора?Това, което споделят хората, е истина. Стигмата, че имат хепатит е страшна. За съжаление, са по-пресирани от обществото от пациентите с ХИВ. Имам ежедневни оплаквания. Дискриминирани са дори от лекари. Затова информираността на населението трябва да е ежедневна грижа.Бях останал с впечатлението, че едва ли не всичко се знае, но реалният живот показва, че не е така. Има страшно голямо неразбиране на проблематиката не само сред населението, но и сред лекарите. Всеки божи ден аз се сблъсквам с този проблем. Стигмата стои.Застрашава ли ни всъщност съжителството с болен от хепатит С?Рискът е само когато има контакт „кръв с кръв“ т. е. „рана с рана“, което в реалния живот е изключително рядко. Може да се случи например, ако съпругът има хепатит С, бръсне се и се порязва, а съпругата му реши да използва след това неговата самобръсначка. Говорим за нарушение на елементарни хигиенни навици. Но не е възможно с нормален човешки контакт, включително и при нормален полов акт, това инфектиране да се случи.Вирусът е изключително неустойчив и опасността е налице само когато се наруши целостта на кожата или на лигавицата. Ние многократно сме изследвали и никога не сме открили в семейство, в което единият има хепатит С, друг също да има. Това е изключително рядко. При фрапиращи хигиенни нарушения.Ако майката е носител на вируса, предава ли го на детето с раждането?Предава го само в случаите, когато нивото на вируса е много високо. Но и тогава вероятността е не повече от 5%. Дори в екстремни ситуации. Част от хората имат генетична транспозиция да унищожават вируса. Това се знае, дължи се на специален ген, благодарение на който организмът може да се справи сам с инфекцията.Намалява ли смъртността сред болните от хепатит С?Статистиката не е в полза на намаляването, защото все още броят на лекуваните пациенти е по-малък, от този който ние искаме. На практика ефектът на намаляване на смъртността ще се появи след известен период от време. В момента спад има може би само във Франция, Ирландия, Грузия. Там, където има цялостна програма, има намаляване на заболеваемостта. В Америка това се очаква след 2 години.Значи в Грузия са успели да обхванат заразените?Там цялата държава е ангажирана и има добри спонсори. Ние нямаме такива.Разбрах, че започвате кампания „Да открием останалите 69 хиляди“? Защо 69 хиляди?Тази цифра изникна от новите данни, които ние получаваме от клиницистите. При население от 8 млн. заразените са около 150 хиляди, а сега сме под 7 млн. и процентът дава по-малка бройка. Освен това някои скринингови програми, на отделните болници, показват ниска честота. Имаме данни от по-нови скрининги, които макар да не са презентативни за страната, показват, че вероятно броят на българските пациенти инфектирани с хепатит С е по-малък, но реално никой не знае колко точно е тази бройка.", "date": "2019.07.16", "title": "Проф. д-р Красимир Антонов: Проблемът не е да излекуваме болните с хепатит С, а да ги открием"}
{"url": "https://offnews.bg/sviat/razreshiha-na-kalkulator-da-uchastva-na-izborite-v-moskva-no-ne-i-na-707354.html", "text": "За участие в изборите за градски парламент в Москва, които са насрочени за 8 септември, е регистриран човек-калкулатор, но не и ключови опозиционни активисти.Процедурата за регистрация за вота е изключително тромава за кандидатите, които не са издигнати от парламентарно представените партии в Държавната дума - те трябва да съберат от 4500 до 5500 подписи, тоест подписите на поне 3% от всички избиратели в даден окръг. Освен подписа и имената си, поддръжниците трябва да впишат и домашния си адрес. След това чиновници трябва да въведат повторно имената на поддръжниците и адресите им - този път в електронни таблици.После избирателната комисия проверява подписите и по странни критерии може да анулира значителен брой от тях - ако вместо \"бл.\" е изписана цялата дума \"блок\", или ако вместо \"ап.\" е изписано \"апартамент\", например, подписът се приема за невалиден.Съзнателно или несъзнателно чиновниците, които въвеждат данните в електронен вид, също могат да допуснат грешки - има случаи, при които вместо \"Ленинградски проспект\" в базата данни се въвежда \"Ленински проспект\" и това също прави подписите невалидни.С подобни трикове и още куп бюрократични препятствия в стил \"Параграф 22\" редица влиятелни опозиционни активисти умишлено не бяха регистрирани за участие в изборите за градски парламент в Москва. Сред тях са Любов Собол, Иван Жданов и Иля Яшин. Това стана причина за серия от протести в центъра на Москва, арести и полицейско насилие над демонстранти.Същевременно опозиционният политик Алексей Навални, който подкрепя кандидатурата на Любов Собол, съобщи, че до изборите без никакви административни препятствия са допуснати напълно неизвестни кандидати от партията \"Комунистите на Русия\". Става дума за партия - спойлер, която се опитва да заблуди избирателите на КПРФ - Комунистическата партия на Руската федерация, и да разпилее техните гласове, тъй като управляващите в Москва се боят не само от опозицията, но и от комунистите, коментира Навални.Един от най-парадоксалните кандидати на \"Комунистите на Русия\" за изборите за градски парламент е Павел Трофимов, за който в официалните изборни книжа е записано, че работи на длъжност \"калкулатор\" в московско училище.Някой си Трофимов, който работи като \"калкулатор\", е успял да събере 6000 отлични подписa. Към него няма никакви претенции. А Яшин, Собол и Жданов, видите ли, не са успели да съберат подписите, иронизира Навални.Опозиционните кандидати, които не бяха допуснати до участие в изборите, продължават с всекидневните протестни акции. Любов Собол започна и гладна стачка.", "date": "2019.07.16", "title": "Разрешиха на калкулатор да участва на изборите в Москва, но не и на опозицията"}
{"url": "https://offnews.bg/politika/nap-mozhe-da-bade-globena-s-20-mln-leva-za-izteklite-danni-707367.html", "text": "Националната агенция по приходите може да бъде глобена с до 20 млн. евро заради хакерската атака, при която изтекоха лични данни. Това съобщи пред bTV председателят на Комисията за защита на личните данни Венцислав Караджов.За хакерската атака, при която са източени папки, съдържащи ЕГН, имена, адреси и др., се разбра вчера. От правителството днес признаха за хакерската атака, при която през електронната услуга \"Възстановяване на ДДС, платен в чужбина\", са изтекли около 3% от данните. Сега НАП има 72 часа, за да провери и да уведоми Комисията какво точно е атакувано и каква информация е изтекла от масивите им, обясни Караджов. Той допълни, че Агенцията няма да бъде глобена веднага, защото е по-добре тези средства да бъдат използвани за подобряване на системите за защита на личните данни. По думите му причината да се стигне дотук са остарелите платформи, на които са изградени системите. \"Те не отговарят на съвременните изисквания, софтуерът се развива страшно бързо, и се създава тази възможност за пробив в системата\", посочи Караджов.", "date": "2019.07.16", "title": "НАП може да бъде глобена с 20 млн. лева за изтеклите данни"}
{"url": "https://offnews.bg/evropa/ursula-fon-der-lajen-e-noviat-predsedatel-na-ek-707365.html", "text": "Урсула фон дер Лайен е новият председател на Европейската комисия. За нея гласуваха 383 от присъстващите 733 евродепутати, 327 бяха против, 22 се въздържаха, 1 глас беше обявен за невалиден.Гласуването беше тайно, с хартиени бюлетини. Тя се нуждаеше от 374 гласа, за да бъде избрана, тъй като в момента общият брой на евродепутатите е 747.Фон дер Лайен ще поеме поста на 1 ноември. Тя ще бъде първата жена начело на институцията.Преди началото на гласуването подкрепа за Урсула фон дер Лайен изразиха „Обнови Европа“ и Европейската народна партия, както и евродепутатите от италианското движение „Пет звезди“, които са независими членове на ЕП.Евродепутатите от групата на европейските социалисти и демократи бяха разделени, а преди вота стана ясно, че срещу нея ще гласуват голяма част от европейските консерватори и реформисти, Зелените, крайно левите и крайно десните от „Идентичност и демокрация“.Преди гласуването Урсула фон дер Лайен представи приоритетите си.Тя се обяви за минимална европейска работна заплата, за равни права на жените и мъжете, ратифициране на Истанбулската конвенция от целия ЕС, нова политика за миграцията и др. Като един от основните си приоритети Фон дер Лайен посочи справянето с климатичните промени. В тази връзка тя настоява за рязко намаляване на вредните газове в следващите години и въвеждането на данък въглероден диоксид. Фон дер Лайен иска до 2050 г. Европа да стане първият климатично неутрален континент в света, а за да могат всички държави в ЕС да се справят с тези планове, тя предлага да се създаде фонд за справедлив преход, с който да бъдат подпомогнати по-бедните региони. ", "date": "2019.07.16", "title": "Урсула фон дер Лайен е новият председател на ЕК"}
{"url": "https://offnews.bg/ikonomika/vlastta-zagovori-za-po-visok-danak-varhu-dohodite-no-sled-izborite-na-707350.html", "text": "След провеждането на местните избори ще е подходящ момент да се започне отново дискусия общините да имат право да налагат допълнителна надбавка върху подоходния данък. Това заяви вицепремиерът Томислав Дончев в интервю за \"24 часа\".Според него така допълнителният налог ще остава на разположение на местните власти и те ще имат повече възможности да финансират свои проекти.Дончев припомня, че такава идея е имало преди 2 години, но тя не е срещнала парламентарна подкрепа.Според него местните власти ще имат и обратната възможност - да не вдигат данъка, за да са атрактивна за инвестиции.", "date": "2019.07.16", "title": "Властта заговори за по-висок данък върху доходите, но след изборите наесен"}
{"url": "https://offnews.bg/politika/30-otstapka-ot-tol-taksata-shte-poluchavat-kamionite-izminavashti-na-707362.html", "text": "Камионите, които изминават над 10 000 км на месец, ще получават 30% отстъпка от тол таксата. Това е едно от предложенията на бранша, с което съгласие изразяват и управляващите. При изминати над 7500 километра месечно отстъпката ще е 20%, а при над 5000 км – 10%.Подземни кантари в обхвата на тол системата ще изчисляват в реално време теглото на преминаващите по платените пътища тежкотоварни превозни средства. Камери ще отчитат броя на осите, а датчици в пътното платно, чийто монтаж вече започна, ще изчисляват натоварването на ос на автомобилите. При претоварване електронната система автоматично ще ги регистрира като нарушители и те ще бъдат санкционирани от контролните органи, обясни заместник-министърът на регионалното развитие и благоустройството Николай Нанков след второто заседание на Обществения консултативен съвет по въвеждане на тол системата у нас.Монтажът на камерите, които ще следят трафика, трябва да приключи до 16 август, когато Националното тол управление ще започне техническата експлоатация на тол системата. Досега са изградени 80% от новите и са обновени 23 броя от съществуващите рамки.На днешното заседание бяха обсъдени тестовите тарифи, с които от 16 август поне месец ще се изчислява на терен стойността на изминатото разстояние. Превозвачи предлагат тестова тарифа 12-14 ст./км за тежкотоварни автомобили над 12 т от категория Евро 06.МРРБ остава на позиция за по-висока реална, не тестова тарифа и ако нашите изчисления са верни, можем да стигнем до 20-23 ст./км за автомобил от категория Евро 06 с тегло над 12 тона и с повече от 3 оси, коментира зам.-министър Нанков.Ще бъде създадена експертна група с представители от транспортния бранш и Национално тол управление, която в оперативен порядък ще работи по темите за обхват и тарифи на тол системата. Задачата на експертите няма да бъде взимане на окончателно решение, а да предложат размер на тарифа, по който да се правят изчисления по време на тестовия период от 16 август. Окончателният размер ще бъде приет след анализ с решение на Министерския съвет.", "date": "2019.07.16", "title": "30% отстъпка от тол таксата ще получават камионите, изминаващи над 10 000 км на месец"}
{"url": "https://offnews.bg/analizi-i-komentari/10-neshta-koito-triabva-da-znaete-za-nap-lijks-i-edno-za-koeto-ne-i-707366.html", "text": "Първото, което следва да се направи сега, е да се понесе политическата и професионалната отговорност. Горанов следва да подаде незабавно оставка заедно с ръководителите на отговорните за този пропуск структури. Трябва да има криминално разследване как се е допуснало това и обвинения, макар последното да е малко вероятно предвид в какво се е изродила прокуратурата Паралелно с това следва да се направи одит на цялата информационна инфраструктура на обществения сектор. Правила и закони, които определят как следва да се пазят данните, кой следва да има достъп до какво има, но не се спазва, както стана ясно. Време е да започне администрацията сериозно да мисли за електронно управление и съпътстващите мерки за сигурност, системи за проверка и достъп.Не на последно място обаче, трябва да разберем, че този теч на данни е стряскащ само защото вече не може да си затваряме очите за състоянието на държавните бази данни. Истината е, че почти всеки в администрацията е имал достъп до същата информация, а заедно с тях и познатите им. Хазарта започва една от последните си песни с „Имам човек в НАП…“. Е, доста хора имат човек тук и там. Един мой приятел разказваше как започнал успешен консултантски бизнес в България и скоро след това дошли „гости“ заедно със служител на НАП в неприкрит опит да разберат какво прави фирмата и дали може да се присвои.Сега вече няма нужда да „имаш човек“ или поне не за доходите от 2007-ма насам. Въпрос на време е някой да пусне публична търсачка за информацията. Не съм съгласен, че трябва да се направи, но толкова хора имат вече архива, че е неизбежно.И тук идваме към точката, за която не искате да мислите – какво правим с тази информация? Не тази, че са хакнали НАП, а с това, че всички ще знаят доходите ви. Нормално е да сте бесни. Трябва да сте бесни. Ако не защото личната ви информация е навсякъде, то най-малкото защото администрация за милиарди е позволила това. Само бесните хора могат да свършат нещо.По-важен е въпроса дали следва всички да го знаем това? Не само сега и занапред Дали го искаме? В Швеция техният аналог на НАП прави публични всички данъчни декларации в края на годината. Отделни може да се видят с телефонно обаждане, но условието е, че отсрещната страна ще разбере, че сте видели декларацията им. Заедно с това публикуват детайлни справки за доходите по възрастови групи, региони, професии, нива на квалификация и прочие. Тази прозрачност в доходите е помогнала на много компании да поемат инициативата и сами да информират служителите си колко взимат колегите им на същото ниво.Ние обаче не сме Швеция и това не е прозрачност. Това е престъпно нехайство. Макар голяма част от данните наистина да не заплашват пряко населението, части от тях и цялата им съвкупност наистина са проблем за националната сигурност.Някой ще направи портал позволяващ лесна проверка. Всеки ще може да види доходите на съседа, колегата, известни и небезизвестни личности. Как това ще се отрази на взаимоотношенията ни, на обществения и политическия живот?----", "date": "2019.07.16", "title": "10 неща, които трябва да знаете за НАП Лийкс, и едно, за което не искате да мислите"}
{"url": "https://offnews.bg/obshtestvo/sofijskiat-universitet-obiavi-vtoroto-si-klasirane-707343.html", "text": "Софийският университет обяви днес второто си класиране.След първия етап се записаха или потвърдиха 4 377 класирани, на втория са приети още 566 души.След първото класиране бяха запълнени специалностите \"Право\", \"Скандинавистика\", \"Стопанско управление\", \"Журналистика\", \"Китаистика\", \"Японистика\", „Графичен дизайн“ и „Музикални медийни технологии и тонрежисура“.От 17-и до 19 юли 2019 г. вкл. класираните потвърждават участие в трето класиране или се записват. Тези, които не потвърдят, губят право за участие в третото и окончателно класиране. То се обявява на 23 юли. Записването след него е в периода 24-26 юли вкл.7 148 кандидати подадоха документи за прием в най-старото българско висше училище.", "date": "2019.07.16", "title": "Софийският университет обяви второто си класиране"}
{"url": "https://offnews.bg/kultura/siria-razkazana-s-arhivi-iztantcuvana-s-liubov-707326.html", "text": "Под небето ниско, едно пътешествие в миналото и настоящето на Сирия чрез танц, спомени и видео, ще видим на 27 септември 2019 в Драматичен театър - Пловдив. Спектакълът на сирийския автор и режисьор Уаел Али, част от проекта Performance Beyond 2 Shores, подкрепен от Програма “Творческа Европа” на Европейската комисия, ще бъде показан у нас в рамките на международния фестивал One Dance Week 2019.Фестивалът, който тази година се провежда между 20 септември и 19 октомври в Пловдив, е асоцииран партньор на проекта, а копродуценти са някои от най-големите европейски театри и фестивали, сред които: Фестивалът Shubbak в Лондон, BOZAR (Брюксел), Фестивалът на изкуствата във Ваймар (Германия), Фестивалът Les Rencontres à l’échelle в Марсилия, както и Dancing on the Edge Festival (Холандия).Световната премиера на Под небето ниско се състоя на 21 и 22 юни в Неапол, Италия, а у нас публиката ще може да му се наслади на 27 септември от 20:00 часа в Камерната зала на Драматичен театър - Пловдив.На сцената ще видим 40-годишния Джамал - базиран във Франция от десетилетие, той наблюдава как местата от спомените му биват изоставените или унищожени, а приятелите му се разпръскват по света. Тръгвайки от личните си спомени и заедно с Уаел Али, те ще стигнат назад до документални извори и архивите от колониалната история на Сирия - такава, каквато я познаваме днес, една пленена страна.Под небето ниско създава диалог между различните измерения на времето и многобройните начини, по които можем да гледаме на един и същи обект, на една и съща територия. Двама танцьори - Шариф Андура и Нанда Мухамад - изпълняват завладяващ дует на сцената, докато на видеостената зад тях до публиката достигат серия от въпроси.Как да гледаме към настоящето, когато нямаме достъп до миналото? Как да се справим с днешния ден, ако вчерашният е изгубен? Как се създава театър в период на война, когато се намираме извън страната? Защо и за кого?Уаел Али е знаков сирийски автор и режисьор, базиран в Лион, чието творчество скоростно достига до световните танцови сцени. Али е роден през 1979 г. в Сирия. През 2004 г. завършва института за сценични изкуства в Дамаск, след което продължава обучението си във Франция, където получава втора магистърска степен по сценични изкуства в университетa Люмиер Лион.Между 2003 – 2006 г. Али работи като драматург и е част от интерактивен театър в Сирия, където ръководи обучения в различни провинции. През 2014 г. пише и режисира спектакъла “Je me souviens plus” (“Вече не помня”) - представен в Бейрут, Ливан и участва в редица фестивали, включително и Gorki в Берлин, Maison d’Europe, Toneelhuis в Антверпен, Белгия, Тунис и други. През 2016-а режисира постановката “Titre Provisoire” по текстове, написани в сътрудничество с ливанската актриса Кристел Кодр.Сценограф на Под небето ниско е талантливата Бисан Ал Чариф. След като следва специалност архитектура в Сирия, Бисан тръгва по пътя на сценографията, като се насочва към френските градове Лион и Нант. Проектирала е сценичния облик на различни театрални представления и художествени инсталации, а през 2016 г. е удостоена със степента Кавалер на Ордена за изкуство и култура на Франция за работата си по спектакъла “Mémoire(s) de femmes”.Под небето ниско - 27 септември - 20:00 ч. - Драматичен театър - Пловдив, Камерна зала.Билети ще намерите .Събитието във Facebook следете .", "date": "2019.07.16", "title": "Сирия - разказана с архиви, изтанцувана с любов"}
{"url": "https://offnews.bg/drugi/viktor-karera-sazdade-unikalno-paraplaneristko-shou-po-vreme-na-slanch-707325.html", "text": "Парапланеристът Виктор Карера прелетя покрай слънчево затъмнение на 2-ри юли – събитие, което не се вижда всеки ден. 23-годишният чилиец създаде уникално въздушно шоу в рамките на 40 минути, докато луната не застана пред слънцето и денят изведнъж се превърна в нощ.Необикновеният полет на Карера се осъществи не къде да е, а в в град Кондориако, който се намира именно в родината му.За да изпълни успешно предизвикателството, парапланеристът разчиташе на наставленията на различни инструменти, индикиращи скоростта на вятъра, дистанцията и надморската височина.\"Едва ли някой си мисли, че подобни проекти ще се осъществят през активната му кариера. Това обаче те мотивира да посвещаваш времето си на парапланеризма.Уникално е да бъдеш главно действащо лице по време на подобен полет, близо до уникално природно явление. Именно затова не мога да си представя да правя нещо друго, освен да летя\", сподели КарераЗа да се потопите и вие в уникалната атмосфера по време на полета на Виктор Карера, посетете , където ще намерите впечатляващи кадри.", "date": "2019.07.16", "title": "Виктор Карера създаде уникално парапланеристко шоу по време на слънчево затъмнение"}
{"url": "https://offnews.bg/tenis/iuzheni-bushar-po-stapkite-na-grigor-dimitrov-ili-obratnoto-707331.html", "text": "Канадският секссимвол на женския тенис Южени Бушар записа осма поредна загуба. Тя претърпя поражение от намиращата се на 142-о място в световната ранглиста на WTA Тамара Корпач с 6:2, 4:6, 5:7.Срещата ще се запомни с 18-те пробива, които направиха общо двете тенисистки (по 9 за всяка от съперничките), както и с 19-те двойни грешки (9 за Бушар и 10 за Корпач).Последно канадката записа победа на турнира от сериите WTA 125 в Нюпорт - на 1/8-финалите срещу Жил Тайхман. Последва обаче негативна серия от загуби, продължила през целия сезон до момента.25-годишната Бушар, която е бивша номер 5 в света не може да намери играта си от известно време, което я доведе до незавидното 95-о място в ранглистата. По всичко личи, че по този път върви и Григор Димитров. Българинът продължава с неубедителното си представяне и на няколко пъти вече разочарова феновете си с ранни отпадания в иначе любими негови турнири от близкото минало.Както стана ясно вчера, Димитров вече е под номер 52 в света. Сривът е още по-тежък, като се има предвид, че по същото време през миналата година българинът беше част от Топ 10 (№6 на 16 юли 2018).Сега можем само да се надяваме, че ще станем свидетели на възход на Гришо в началото на третата част от сезона - американските турнири на твърди кортове с кулминация US Open, азиатските надпревари и завръщането в залите на Европа.", "date": "2019.07.16", "title": "Южени Бушар по стъпките на Григор Димитров или обратното?"}
{"url": "https://offnews.bg/politika/goranov-potvardi-techa-na-lichni-danni-ot-nap-zasegnat-bil-3-ot-masi-707327.html", "text": "Финансовият министър Владислав Горанов потвърди пробива на информация в масива на НАП, за който стана ясно вчера.\"Изключително неприятна атака. Информацията действително е част от базата данни на НАП. Около 3% от общата база данните са засегнати. Тепърва ще се определи точният брой на лицата, чиито лични данни са били изтеглени\", заяви финансовият министър след извънредно заседание на Съвета по сигурността към Министерския съвет във връзка с .По думите му са изтекли не само лични данни, но и данъчно-осигурителна информация. \"Тя е недостатъчна, за да може да се направи цялостен извод за имущественото състояние на физическо лице, но това не прави случая по-лесен за обяснение\", коментира Горанов. Той обясни, че анализът на експертите показва, че са изтеглени \"откъслечни парчета\" от огромната база данни.Вътрешният министър Младен Маринов също говори пред медиите след заседанието.\"Запознахме премиера с обстановката около атаката срещу информационните масиви на НАП. От руски домейн е изпратено съобщение до български медии, линковете в който водят до сървъри на НАП. Тази информация съвпада със сървърите на НАП и това потвърждава нерегламентирания достъп до тях. Продължава работата за разкриване на хакерската атака и за минимизиране на щетите. По разпореждане на премиера се извършват проверки в други институции за това дали има извършен подобен достъп”, коментира Маринов.Горанов допълни, че не иска да търси връзка между актуализацията на бюджета и придобиването на американските изтребители и деня, в който стана хакерската атака.„Отправихме с доза наивитет искане тези, които хостват информацията, да я премахнат, не получихме отговор”, допълни министърът.Все още не е ясно откъде и по какъв начин е направен пробивът.„Възможна е и вътрешна уязвимост на системата, злонамерена дейност отвътре в информационната среда на НАП”, каза Горанов. Ако се докаже небрежност, непредпазливост или вмешателство от страна на служители, ще има наказания и ще се намеси прокуратурата.Временно е ограничен достъпът до електронна услуга за възстановяване на ДДС през сайта на НАП. Една от хипотезите е, че пробивът може да е извършен чрез нея.", "date": "2019.07.16", "title": "Горанов потвърди теча на лични данни от НАП. Засегнат бил 3% от масива"}
{"url": "https://offnews.bg/112/zam-shefat-na-fond-zemedelie-i-oshte-petima-zadarzhani-vav-vrazka-s-707322.html", "text": "Шестима служители на Държавен фонд \"Земеделие\" са задържани във връзка с разследването срещу алкохолния бос Миню Стайков. Сред тях е един от зам.-директорите на ДФ \"Земеделие\", директори на дирекции и редови служители.За арестите съобщи зам.-главният прокурор Иван Гешев, след като по-рано днес Спецпрокуратурата, ГДБОП и КПКОНПИ проведоха акция във връзка с разследването по досъдебното производство срещу Стайков. Бяха претърсвани кабинети и адреси на служители, бяха иззети документи за изпълнението на Програмата за развитие на селските райони и Националната програма за подпомагане на лозаро-винарския сектор.Малко преди 12 ч., когато на място бяха извикани журналисти за брифинг, бяха изведени с белезници двама мъже и една жена.Миню Стайков бе арестуван след акция на 5 септември 2018 г. в предприятията \"Винпром Карнобат\", \"СИС Индустрис\", \"Топаз мел\" и др. На 6-и Спецпрокуратурата обвини Стайков и още 7 души в участие в група за продажба на акцизни стоки без бандерол, данъчни престъпления и пране на пари. Един от тях бе синът му Стайко Стайков, който бе обявен за издирване, а впоследствие - арестуван. Сега Миню Стайков е в болницата към затвора.Според разследващите данъчните престъпления са извършени в периода 2009 г.–2018 г., като реални търговски дружества са подправяли счетоводните си регистри. В тях включвали фактури от дружества от типа „липсващи търговци“ с цел функциониране на схема на данъчна измама. Тези фактури са осчетоводявани под контрола на организираната престъпна група и по този начин се е избягвало плащането на данъци в големи размери по смисъла на Закона за ДДС.Тогава Специализираната прокуратура представи на съда доказателства, че групата е организирала производството на цигари в нелегални фабрики и ги е разпространявала на черния пазар. С действията си участниците са избегнали и плащането на ДДС и са възстановили неследващ се данъчен кредит в размер на 1 016 139 лева при търговска дейност.През ноември 2018 г. Апелативният специализиран наказателен съд наложи запор над дружествените дялове и банкови сметки на бизнесмена Миню Стайков, както и възбрана над множество негови недвижими имоти в цялата страна – земеделски земи, жилища, сгради.Акция във връзка с разследването имаше и в началото на месец май, когато от офиси на земеделци, получаващи средства по земеделски европрограми, имаше задържани. Тогава зам.-главният прокурор Иван Гешев каза, че става дума за действия от страна на \"бизнес империята \"Карнобат\". Имаше иззети документи, свързани с въпросните програми. Анонс, че се търсят и негови покровители в Държавен фонд \"Земеделие\", беше направен още в началото на май. В рамките и на това разследване за пари от европрограмата \"Млад фермер\" показания даваше и Румен Порожанов дни, преди да подаде оставка заради скандала с еврокъщите.Кой е Миню СтайковИмето на собственика на \"Винпром - Карнобат\" ООД Миню Стайков многократно е замесвано в криминални афери. Компанията - собственик на винпрома - \"СИС индустрийс\", попада в полезрението на правоохранителните органи при акция от 2000 г. срещу контрабандата на алкохол. СИС произвежда всички високоалкохолни напитки с марките \"Савой клуб\", \"Венец\", \"Карнобат\", \"МакКой\".В навечерието на парламентарните избори през 2005 г. е замесена в нов скандал. При нова спецакция от складове на \"СИС Индъстрис\" са иззети над 11 000 бутилки алкохол с фалшив бандерол. Тогава антимафиотите влизат и в офиси на фирмата на столичния булевард \"Джеймс Баучер\" 77-78, която според медийни публикации е собственост на бившата силова групировка СИК. Тогава са образувани шест следствени дела в София, Бургас и Пловдив, които приключват без присъди.Стайков често се появява в компанията на политици. От публикация на \"Капитал\" става ясно, че през септември 2005 г. тогавашният премиер Сергей Станишев присъства на откриването на нов завод и административна сграда на \"Винпром Карнобат\". Стайков е близък и до президента Георги Първанов. През 2003 г. той награждава бизнесмена с юбилеен медал \"100 години Илинденско-Преображенско въстание\" като радетел за тракийската кауза и спонсор. Година по-късно Първанов посещава винпрома в Карнобат в компанията на депутатите от БСП Любомир Пантелеев и Стойко Танков. Стайков получава нов подарък - пушка \"Меркел\" с колекционерска стойност, пише в. \"Сега\".Според други публикации Миню Стайков и съпругата му Рени са близки с \"някои от факторите в МВР\". Той е забелязан на рожден ден зам.-министъра на вътрешните работи Камен Пенков в правителството на тройната коалиция. Наскоро името на Пенков изплува покрай аферата с ареста на Митьо Очите и бизнесмена Бенчо Бенчев.През 2011 г. синът на бизнесмена Стайко Стайков се жени за Александра - дъщеря на туристическите босове Ветко и Маринела Арабаджиева. Малко по-късно те се разделят.През 2012 г. кучета нападнаха и почти разкъсаха жена на ул. \"Лескова гора\" в столичния кв. \"Бояна\". Според информацията на местни жители кучетата са собственост именно на бизнесмена.През 2013 г. името на бизнес фамилията отново се появи в медиите около аферата \"Захарно петле\", насочена към пресичането на източване на ДДС. По случая беше арестуван синът на Стайков. По това дело също няма присъди.", "date": "2019.07.16", "title": "Зам.-шефът на фонд 'Земеделие' и още петима задържани във връзка с разследването срещу Миню Стайков"}
{"url": "https://offnews.bg/futbol/sartcat-zashtitnik-reshi-da-ostane-v-real-madrid-707328.html", "text": "Защитникът на Реал Мадрид Марсело е решил да остане в редиците на \"белия балет\", съобщава италианското издание \"Tuttomercatoweb\"Бразилецът, който има договор с мадридчани за още три сезона, през февруари изяви желане да напусне \"Сантиаго Бернабеу\", тъй като в серия от срещи оставаше резерва. Сериозен интерес към играча прояви отбора на Ювентус, както и Милан, Пари Сен Жермен и Арсенал, но завръщането на Зинедин Зидан на треньорския пост на Реал в средата на март е накарало Марсело да промени намерението си.През изминалия сезон сърцатият бранител записа на сметката си 34 мача в които отбеляза 3 гола и даде 6 асистенции.Неговият съотборник в \"белия балет\" Гарет Бейл пък е на другия полюс. Тотнъм продължава да бъде сериозен кандидат за закупуването уелсеца, пише испанският \"Marca\". Преди няколко седмици \"шпорите\" известили мадридчани, че са готови да отправят оферта, за да си върнат уелския национал. Тя би била около 50-60 милиона евро.Въпреки това, оттам уточнили, че не могат да си позволят да плащат на играча заплата в размер на 17 млн. евро годишно с бонуси, колкото той получава в настоящия си отбор.Най-много те могат да му осигуряват половината от сегашното му възнаграждение. Затова в момента всичко зависи от това дали в Реал ще постигнат някаква договорка с Бейл.Уелсецът има договор до 2022 година и получава по 15 милиона евро на сезон, което е големият проблем, тъй като малко клубове могат да си позволят да покриват заплатата му.", "date": "2019.07.16", "title": "Сърцат защитник реши да остане в Реал Мадрид"}
{"url": "https://offnews.bg/kultura/edna-nosht-s-najdzhal-kenedi-na-21-septemvri-v-plovdiv-707323.html", "text": "Изключителен виртуоз и екстравагантен музикант – Найджъл Кенеди пристига за нов концерт в България тази есен. Зрелищното събитие със заглавие “Една нощ с Найджъл Кенеди” ще е на 21 септември на сцената на Античния театър в Пловдив.Световно известният цигулар, с рекорд в книгата на Гинес за най-продавана класическа творба на всички времена (за запис от 1989 г. на “Годишните времена” на Вивалди с над 2 млн. продадени копия) ще представи у нас селекция от любими произведения. Пловдивската публика ще стане част от вълнуващо музикално пътешествие, в което изкусният майстор на цигулката ще я поведе.В “Една нощ с Найджъл Кенеди” ще звуча произведения от последният му албум с композиции на Гершуин, селекция от пиеси от любимият му композитор Йохан Себастиан Бах, aвторската “Магьосникът от Лублин” и едни от най-ярките и добре познати на публиката произведения от всичките му албуми до сега.На 21 септември с Найджъл Кенеди на сцената ще бъдат четирима превъзходни музиканти, с които той работи от години. Това са: Boyle Doug - китара (участвал в турнетата на Robert Plant, Paul Young и др.), Peter Adams - чело (музикант в Oxford Philharmonic, The English String Orchestra and Brighton Phil и с над 15 годишна кариера), Piotr Kulakowski - ударни (един от най-големите полски басисти, завършил джаз академията в Катовице, Полша.През 2015 г. получава докторска степен по музика в областта на инструменталните изследвания, специалност: свирене на бас и е преподавател в Музикалната академия в Гданск по контрабас и бас китара), Rolf Bussalb - кирата (завладян от китарата още 11 годишен; завършва LA Musicians Institute, след което се завръща в родната си Германия и има редица записи и световни турнета с различни музиканти).Билетите за “Една нощ с Найджъл Кенеди” на 21 септември на сцената на Античения театър в Пловдив се пускат в продажба днес (16 юли) ексклузивно в системата на Eventim.bg. Цената им е от 30 до 45 лв., според мястото. Предлагат се и ограничено количество билети в Golden сектор (пред сцената) на цена 60 лв. за билет.Билети можете да намерите .", "date": "2019.07.16", "title": "Една нощ с Найджъл Кенеди на 21 септември в Пловдив"}
{"url": "https://offnews.bg/ikonomika/probivat-na-nap-e-ot-chuzhbina-no-mozhe-da-e-pomagal-i-vatreshen-chov-707329.html", "text": "Хакерската атака срещу системата на НАП е извършена извън територията на България, но не е изключено участие и на вътрешен човек. Това заяви говорителят на приходната агенция Росен Бъчваров на нарочна пресконференция.Той обясни, че публикуваните данни са автентични и обясни, че технологията на пробива в сигурността е известна на службите. Хакерската атака е извършена заради уязвимост на една от електронните услуги на НАП - възстановяването на ДДС, платен в чужбина.Към момента тази уязвимост е отстранена и възможностите за злоупотреба с тези данни са ограничени, а услугата е временно спряна и така ще остане до възстановяваването на информационната сигурност на НАП.Според него голяма част от информацията е с чувствителен характер и не може да бъде обявена публично.Бъчваров отказа да коментира посланието на хакерите \"Вашето правителство е бавноразвиващо се, а състоянието на киберсигурността Ви е пародия\" и не коментира кой ще понесе отговорност заради скандалния случай.Според НАП пробивът е засегнал около 3 процента от цялата информация, съхранявана в агенцията.", "date": "2019.07.16", "title": "Пробивът на НАП е от чужбина, но може да е помагал и вътрешен човек"}
{"url": "https://offnews.bg/obshtestvo/avtorat-na-hakerskata-ataka-progovori-bil-rusnak-zhenen-za-balgarka-707332.html", "text": "Авторът на хакерската атака в системата на НАП проговори в мейл за мотивите и самоличността си.В нов имейл, изпратен по думите му до Нова тв, bTV и \"Капитал\", той разказва, че е руснак, женен за българка. И двете писма - от вчера и от днес - обаче са написани на английски.\"Родителите на съпругата ми живеят в България и със собствените си очи съм виждал колко прецакана е държавата ви\", пише човекът, изпратил новото си съобщение от различен от първия имейл адрес и цитиран от Нова тв.\"С радост ще разкрия подробности за този пробив, така че вашето корумпирано правителство да не лъже аудиторията ви\", пише хакерът.Отговорът изобилства с презрително отношение към българските институции:„Глупавите ви правораздавателни органи няма да открият нищо. Просто ще прикрият истината. Ако това се случи, аз лично ще кача информацията в руски и български торент тракери, така че всеки ще може да я свали свободно. Ако медиите, с които влизам в контакт, публикуват невярна информация, ще разкрия още две порции данни – отново от Министерството на финансите”, допълва авторът. От писмото става ясно, че въпросните данни съдържат финансови данни за тези медии.Публикуваме текста на имейла, препечатан от сайта на Нова телевизия:", "date": "2019.07.16", "title": "Авторът на хакерската атака проговори: Бил руснак, женен за българка, а течът - от 11 години"}
{"url": "https://offnews.bg/politika/prezidentat-nalozhi-veto-sreshtu-finansiraneto-na-partiite-ot-biznesa-707324.html", "text": "Президентът ген. Румен Радев наложи вето върху измененията на Закона за държавния бюджет за 2019 г., с които се разрешава бизнесът да финансира политическите партии под формата на дарения, съобщи пресслужбата му.\"Държавният глава приветства гражданската позиция, заявена на национален референдум от над 2.5 млн. български граждани, за ограничаване размера на финансовата субсидия за партиите. Промените обаче, с които парламентът разреши финансирането на партиите от юридически лица и еднолични търговци, уронват конституционните устои на българската демокрация - се казва в съобщението. - Подменя се конституционният модел на политическата система, без да е извършена промяна в Конституцията.\"Държавният глава е категоричен, че така партиите ще станат зависими от бизнеса, който ще финансира съществуването им и вместо да формират политическата воля на народа, те ще бъдат обвързани печалбата на стопански субекти, част от която ще се връща при тях като дарения.\"Демократичното управление е под въпрос, когато партиите и кандидатите носят отговорност не пред гражданите, а пред своите дарители\", коментират от президентската институция.Оттам заявяват още, че финансирането на партии от фирми \"създава нова обилна хранителна среда за корупция\".\"Връщаме се към практики, които под натиска на Европа отпаднаха преди 10 години. Официализирането на зависимостта на политическите партии от корпоративни интереси отдалечава страната ни от демократичните европейски държави\", предупреждават те.Създават се предпоставки даренията от бизнеса да се насочват към партиите във властта, защото те разпределят публичните средства и определят победителите в обществените поръчки и концесиите. Останалите, и особено малките партии, ще бъдат изтласкани в периферията на политическия живот - са също опасения на президента. Според него дълг на гражданското общество в една демократична държава е да противодейства на реалната заплаха за сливане между партия и държава, което Конституцията забранява.Ето и пълния текст на мотивите на президента Радев:Уважаеми народни представители,Като държавен глава не мога да остана безучастен към промените в Закона за политическите партии и в Изборния кодекс, направени с приетия Закон за изменение на Закона за държавния бюджет на Република България за 2019 г. (ЗИ ЗДБ). Чрез тях се подменя политическата система на България като демократична парламентарна република. Конституционните основи, очертани в чл. 1, чл. 4 и чл. 11, съдържат гаранции за свободно и безпрепятствено изразяване на политическата воля на гражданите. Те изискват прозрачно и отговорно финансиране, което да подпомага целостта на политическия процес и да осигурява равни условия за политическите партии и кандидати. Разпоредбите на § 2, т. 2, 3 и 9 и § 3, т. 1, 2, 3, т. 4, б. „а\" и т. 6 от ЗИ ЗДБ нарушават тази конституционна концепция и са посегателство срещу демократичните устои на българската държава.Народният суверенитет, прокламиран в чл. 1, ал. 2 от Конституцията, е основополагащ принцип за държавното устройство на България като република с парламентарно управление. Това значение на народния суверенитет, съгласно който цялата държавна власт произтича от народа, е потвърждавано неотклонно в практиката на Конституционния съд - Решение № 5 от 2001 г., Решение № 11 от 2009 г., Решение № 4 от 2010 г. и др. Във връзка с принципа на народния суверенитет Конституцията в чл. 11, ал. 3 дефинира същността и предназначението на политическите партии като посредник при практическото осъществяване на народовластието.Конституционната роля на политическите партии повелява те да не служат на други интереси, а на интересите на народа - суверен. С § 2, т. 2, б. „а\" и т. 3 от ЗИ ЗДБ, които предвиждат финансиране на партиите от юридически лица и еднолични търговци, това конституционно изискване не е изпълнено. Волята, която формират търговските дружества и едноличните търговци, е насочена към тяхната дейност с цел печалба. Затова и тяхната воля да даряват партиите не може да се основава на убеждения, а ще е детерминирана от икономическите им интереси. Неслучайно чл. 11, ал. 3 от Конституцията изрично посочва само гражданите като субекти, чиято воля формират и изразяват политическите партии. В този смисъл възможността юридически лица и еднолични търговци да правят дарения в полза на политически партии трудно може да намери опора в Конституцията.Преди изменението с § 2 от ЗИ ЗДБ на чл. 23 от Закона за политическите партии позволени дарения в полза на партиите бяха само такива от физически лица, и то - с определен максимален размер. С § 2, т. 2, 3 и 9 от ЗИ ЗДБ не се предвиждат максимални размери за даренията независимо дали са направени от физически или юридически лица. Даренията от търговски дружества и еднолични търговци несъмнено са акумулирани от стопанска дейност, което легализира финансирането на партиите със средства от такава дейност. Така политическите партии, вместо да изпълняват конституционно отредената им роля да работят за управление на държавата според волята на народа, закономерно се обвързват с печалбата на определени търговци, част от която ще се връща обратно под формата на дарения. По този начин се подменя интересът, в името на който политическите партии осъществяват дейността си. Накърнени са конституционните основи на българската политическа система. На фона на приетите правила за финансиране на политическите партии чл. 1, ал. 2 от Конституцията, който прогласява, че цялата власт произтича от народа, стои изтикан в ъгъла и звучи само като наивен лозунг.Претворената в закона концепция на „широко отворени врати\" за дарения не е съчетана с достатъчно механизми за прозрачност и контрол, които да пресекат зависимостите между политическите партии и техните дарители. Това несъмнено създава нова обилна хранителна среда за корупция. Неясно е как с приетия закон българският парламент отговаря на европейските изисквания на Препоръка Rec (2003)4 на Комитета на министрите (Съвет на Европа) относно общите правила срещу корупцията при финансирането на политическите партии и предизборните кампании. В Препоръката се посочва, че държавата трябва да осигури подкрепа за политическите партии на базата на обективни, справедливи и разумни критерии (чл. 1). По отношение на даренията следва да съществуват мерки, насочени към ограничаване или забрана на даренията от юридически лица, които предоставят стоки или услуги за която и да е публична администрация (чл. 5, б. „б\"). Препоръчва се и забрана за юридически лица, контролирани от държавата, или за други обществени органи, да извършват дарения за политически партии (чл. 5, б. „в\"). Сходни са и ограниченията по отношение на европейските политически партии, предвидени с Регламент (ЕС, ЕВРАТОМ) № 1141/2014 на Европейския парламент и на Съвета от 22 октомври 2014 година относно статута и финансирането на европейските политически партии и на европейските политически фондации. В тази връзка искам да подчертая, че принадлежността към европейското семейство на демократични държави се доказва не с декларации, а с реални действия и правила, каквито няма в приетия закон.Политическият плурализъм по чл. 11 от Конституцията е сред основните принципи, върху които е изграден конституционният модел на българската държава (Решение № 7 от 1996 г., Решение № 3 от 2003 г., Решение № 3 от 2004 г., Решение № 8 от 2005 г., Решение № 14 от 2013 г. и др.). Плурализмът, а и задължението на държавата по чл. 4, ал. 2 от Конституцията, изисква да има законова възможност различни партии да посредничат в изразяването на идеите от целия спектър на обществото. Това изискване не може да се изпълни чрез даването на превес на финансиране от нелимитирани дарения. Тези дарения няма да бъдат насочени пропорционално към всички партии, а само към тези, за които дарителите са преценили. Очаквано е даренията от юридически лица и еднолични търговци да се насочат към политическите партии във властта, тъй като те участват във формирането и провеждането на държавната политика, както и в разпределението на публичните ресурси. Създава се опасност на практика да бъде преодоляна конституционната забрана на чл. 11, ал. 2 нито една политическа партия да не се утвърждава като държавна. Сливането на партия и държава ще доведе до подмяна на конституционния модел на държавното устройство и управление, без да е извършена промяна в Конституцията.Съгласно § 3, т. 1, 2, 3, т. 4, б. „а\" и т. 6 от ЗИ ЗДБ, с които се променя Изборният кодекс, юридически лица и еднолични търговци могат да финансират партии, коалиции и инициативни комитети, регистрирали кандидати за участие в избори. И тук отпада ограничението до 10 000 лева за дарения от физически лица и свързаната с това административнонаказателна отговорност. Ограниченията във финансирането на партиите имат призната полезност и тя е да не се допуска превръщането на икономическата власт в политическа и партийна власт. И тъй като политическите партии са основен участник в изборния процес, правилата за тяхното финансиране са важен регулатор и гарант за честни избори, а чрез тях - за вярното формиране и изразяване на волята на народа - суверен.Липсват гаранции за публичност на направените от юридически лица дарения за предизборните кампании, тъй като на вписване в единния публичен регистър подлежат само имената на дарителите. Финансирането на партиите и намаляването на възможностите за корупция в изборния процес трябва да бъде част от цялостна рамка за почтеност, каквато приетите изменения не са. За да допринасят за провеждането на честни избори, партиите трябва да действат почтено, като формират политическата воля адекватно на действителните мнения и идеи у народа без зависимости от икономически или друг характер. На обществото се дължат и гаранции, че някои политически субекти няма да имат нечестна преднина във финансирането на участието им в избори.Уважаеми народни представители,Въпросите за финансирането на политическите партии са изключително сериозни. Те засягат базисни структури на демократичното общество и се отразяват на функционирането на държавата ни. Затова Ви призовавам да подходите към тях със съзнание и отговорност за запазване на България като демократична държава, както повелява Конституцията.Предвид изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 2, т. 2, 3 и 9, както и § 3, т. 1, 2, 3, т. 4, б. „а\" и т. 6 от Закона за изменение на Закона за държавния бюджет на Република България за 2019 г., приет от 44-то Народно събрание на 4 юли 2019 г.РУМЕН РАДЕВПРЕЗИДЕНТ НА РЕПУБЛИКА БЪЛГАРИЯ", "date": "2019.07.16", "title": "Президентът наложи вето срещу финансирането на партиите от бизнеса"}
{"url": "https://offnews.bg/kultura/kebapchetata-s-tavan-na-tcenite-i-bez-chalga-na-sabora-na-rozhen-prog-707315.html", "text": "Едно от най-популярните културни събития през последните години -  - се завръща отново на 19-21 юли, На него през 2015 и 2016 година присъстваха общо над , по думи на организаторите, които възродиха традицията след близо десетилетие, през което съборът също не се провеждаше.Тогава обаче се появиха доста критики от участници и гости, най-вече относно комерсиализирания характер на събитието, който развалял автентичния му дух. Затова тази година е забранена чалгата, като за за нарушения ще следят патрулите на частна охранителна фирма.Друга критика се отнасяше до необосновано високите цени на храните, предлагани от ресторантите и търговците на събора. За да няма подобни неприятни изненади, организаторите са наложили таван на цените на 5 продукта, които се купуват най-често: кебапче, кюфте и 500 мл. вода ще се продават до 1,50 лв., до 2,50 лв. ще струва бирата, а до 3,00 лв. – порция пържени картофи.Сигнали за констатирани несъответствия ще могат да се подават до организаторите на събора Сдружение „Рожен – Наследство в бъдещето“ на тел: 0887 070405.Все пак, ако желаете да ядете собствена храна, може да го направите без проблем.Съборът ще бъде открит лично от президента Румен Радев. Началото ще бъде дадено в 10:30 часа на 19 юли с дефиле на стотици гайдари в подножието на най-големия национален трибагреник от над 7000 кв.м., разпънат на роженските поляни. Сборният оркестър на живо ще изпълни емблематичната Гайдарска сюита, влязла в рекордите на Гинес.След това планината ще се огласи от родопската песен между звездите “Излел е Дельо хайдутин” в изпълнение на космическата Валя Балканска и гайдаря Петър Янев.Кулминация на официалната церемония ще е звън на родопските чанове, с който по традиция се дава начало на Роженския събор.Съборът на народното творчество и животновъдство „Рожен“ 2019 ще съчетае пъстротата на фолклорни изпълнения, музейни и етнографски експозиции, занаяти, аромата на чевермета и традиционни ястия, изложения чистопородни животни (Родопско късорого говедо, Българско сиво говедо, Каракачанска овца, Каракачански кон) и на месни и млечни храни от фермата, конни атракции, народни веселби и нестинари.В дните от 19-ти до 21-ви юли над 3500 изпълнители от всички краища на страната ще се изявят в Националния фолклорен конкурс, който ще се проведе на 4 сцени.Повече от 80 майстори с ръчно изработена керамика, иконопис, дърворезба, битови тъкани, бродерия, бижута, рисувана коприна, народни инструменти, звънци и чанове ще се включат в изложението на занаяти в централната зона на събора.Съхранените битови традиции на Родопите ще бъдат представени в специален кът от 30 майстори-занаятчии, избрани от община Смолян.Мобилната музейна експозиция „Духът на Родопите“ ще покаже родопските традиции, обичаи и ритуали, а акцентът ще е магическата каба гайда. На Роженските поляни ще бъде вдигнато етно селище с възрожденски възстаноки на бита и традициите от различните етнографски области на страната.През трите дни на събора ще се проведе изложение на чистопородни животни – овце, кози, овчарски кучета, говеда, биволи и коне, в което акцентът ще са местните породи, отглеждани в Родопите. Над 30 животновъди от цялата страна ще предлагат продукти от овче и козе мляко и месо в специално обособена зона.Очаквайте още три големи роженски хора, фермерски състезания, нестинари, надигравания, конкурс за автентична родопска мъжка, женска и детска носия, детска творителница. В трите дни на Рожен на 4 сцени ще се проведе Национален фолклорен конкурс за певци, инструменталисти, народни танци, обичаи и словесен фолклор.Съборът се организира от Сдружение „Рожен – Наследство в бъдещето“ и Община Смолян и е включено в Националния културен календар.За по-добрата организация на събора тази година ще бъде разширен палатковият лагер, както и паркинг зоните. Разработена е и специална транспортна схема с алтернативно преминаване през Лъки, Баните, Девин и в района на Рожен, и маршрути за обществения транспорт. В дните на събитието чрез интернет ще бъде подавана регулярно информация за пътната обстановка.Приемът на заявки за терен в палатковия лагер приключи на 10 юли, а настаняването ще започне още от сутринта на 18 юли. Допълнителна информация може да получите на телефон +359 884 350 225 . В района ще е забранено:- паленето на открити огньове, с изключение на барбекюта;- разполагането на палатки, каравани и кемпери извън зоните на палатковия лагер;- търговската дейност без изричното съгласие на организатора;- шуменето между 00:00 и 08:00 часа;- паркирането на превозни средства върху търговските площи, зелените зони и на места, различни от указаните за паркиране.Всички отпадъци трябва да бъдат изхвърляни в съответните контейнери и кошове. Преди напускане, всеки ползвател е длъжен да почисти парцела, който освобождава.Заради провеждането на събора . Ограничението е в сила от 06:00 часа на 19 юли до 06:00 часа на 22 юли.Алтернативният маршрут за движение на транзитния трафик е Проглед - к.к. Пампорово - Смолян - Соколовци и обратно.Между 17 и 20 юли отпада забраната за движение на МПС над 3,5 т по пътя Пампорово -Смолян.Поради очакване за натоварен трафик по пътя Пловдив - Смолян на шофьорите на товарни автомобили се препоръчва да използват обходни маршрути:- Пловдив - Кричим - Девин - Стойките - к. к. Пампорово - Смолян и обратно;- Пловдив - Кърджали - Ардино - Смолян и обратно. от Смолян, Чепеларе и Пампорово между 08:00 и 00:00 часа. В Пампорово и Чепеларе ще има безплатни буферни паркинги, където хората да оставят колите си, за да се придвижат до събора.Спирката в Смолян ще е при кв. \"Устово\". Движението на автомобили от Смолян към Рожен ще е по маршрут Устово – с. Соколовци – с. Момчиловци – хотел КООП Рожен.Спирката в Чепеларе ще е при местната автогара. Буферен паркинг ще има край реката в района на фабриката за ски „Амерспортс България“.В Пампорово ще има 3 спирки за автобуси до поляните: паркинга на Студенец, от хотел „Мургавец“, от хотел „Снежанка“. Буферният паркинг ще е при Малина и Студенец. В самия курортен комплекс „Пампорово“ ще може да се паркира в дясната лента на еднопосочните улици, като лявата остава свободна за движение, а паркинга пред Студенец ще се използва и за маневриране на автобусите.Пътят за настаняване в палатковия лагер е Смолян, кв. Устово – с. Соколовци – с. Момчиловци – хотел КООП Рожен, откъдето ще се влиза през централния вход на лагера.В дните на събора движението на моторно-превозни средства по главния път от с. Проглед и бензиностанция Петрол към Пампорово ще е еднопосочно към Рожен. В този участък ще е забранено паркирането и ще е осигурено регулиране на движението, за да се избегнат тапите.За идващите от Пловдив и Пампорово в началото на събора ще е организиран безплатен паркинг за над 3000 автомобила, като на излизане автомобилите ще преминават по горски път, излизащ на разклона Проглед-Пампорово.За тези, които идват за събора през Стара Загора, препоръчителния маршрут е през Хасково – Кърджали – Смолян, кв. Устово – с. Соколовци – с. Момчиловци – Рожен.Някои от акцентите на фестивала са:- Национален фолклорен конкурс за певци, инструменталисти, народни танци, обичаи и словесен фолклор;- Музейна експозиция „Духът на Родопите“;- Традиционни занаяти;- Етно селище;- Детска творителница „Рожен”;- Изложение на чистопородни животни;- Млечни и месни храни от фермата;- Ястия по стари български рецепти и чевермета;- Народни веселби и нестинари;- Хоротека насред Родопа;- Гала спектакъл „Рожен е България”;- Гала спектакъл „Родопска вечер”.Пълна програма по дни за фестивала на Рожен:19 юли 2019 г. /Петък/- 10:30 Стотици гайдари насред Родопa. Откриване на Събора;- 11:00 – 19:00 Детска творителница „Рожен”;- 12:30 – 13:00 Голямото роженско хоро;- 13:00 Откриване на музейна експозиция „Духът на Родопите“;- 13:00 – 18:00 Национален фолклорен конкурс „Рожен“;- 13:30 – 16:30 Спектакъл „Багатур“ – демонстрации на бойните умения на старите българи;- 14:00 -18:00 Кулинарно шоу „В търсене на изгубения вкус“;- 17:00 – 20:00 Хоротека насред Родопа;- 18:00 „Наследство в бъдещето“ в кадър: Снимка на деца и младежи с народни носии пред Роженското знаме;- 20:00 – „Възрожденски разкази” от Ансамбъл „Чинари”. Фолклорен рецитал с участието на Ваня Вълкова, Нелина и Жечка Сланинкова с орк. „Гергьовден”. Празнични илюминации;- 21:30 Нестинарско шоу.20 юли 2019 г. /Събота/- 10:00 -19:00 Национален фолклорен конкурс „Рожен“;- 10:00 -19:00 Детска творителница „Рожен”;- 11:00 -14:00 Спектакъл „Багатур“ – демонстрации на бойните умения на старите българи;- 11:00 -16:00 Кулинарно шоу „В търсене на изгубения вкус“;- 12:00 – 12:30 Голямото роженско хоро;- 13:00 – 17:00 Хоротека насред Родопа;- 15:00 – 19:00 Конкурс за автентична женска, мъжка и детска носия;- 17:00 – 21:30 Родопски хоровод с: Виевска фолклорна група, оркестър „ПИМ”, оркестър „Родопско настроение“;- 18:00 „Наследство в бъдещето“ в кадър: Снимка на деца и младежи с народни носии пред Роженското знаме;- 21:30 Нестинарско шоу;- 21:30 – 24:00 ФА „Родопа” – спектакъл „Невястата“, ФА „100 Каба гайди”, ФА „101 Каба гайди”, ФГ „Каба кабадайлии“, трио „Родопски извор”,Валя Балканска, Петър Янев, Златина Узунова, Тинчо Севдалинов, Димитър Керемедчиев, Юлия Кичукова, Кристина Енгерова, Светла Дукатева, Филип Синапов, Фани Койнарова, Златко Кафеджиев;- 24:00 Заря;- 24:00 – 1:30 Николай Славеев;- 01:30 – Орк. Рожен.21 юли 2019 г. /Неделя/- 10:00 – 13:00 Национален фолклорен конкурс „Рожен“;- 10:00 – 16:00 Детска творителница „Рожен”;- 11:00 – 14:00 Кулинарно шоу „В търсене на изгубения вкус”;- 11:00 – 14:00 Спектакъл „Багатур“ – демонстрации на бойните умения на старите българи;- 12:00 – 12:30 Голямото роженско хоро;- 14:00 Обявяване на лауреатите от Национален фолклорен конкурс „Рожен“;- 12:00- 17:00 „Извило се хоро насред Родопа“ Народни веселби с оркестър „Рожен“.", "date": "2019.07.16", "title": "Кебапчетата с таван на цените и без чалга на събора на Рожен (програма)"}
{"url": "https://offnews.bg/obshtestvo/%c3%a6ternity-ventures-investira-400-000-sht-dolara-v-chetiri-novi-blokch-707341.html", "text": "Позиционираният в България инвестиционен фонд  избра нови четири блокчейн проекта, които ще подкрепи финансово. Фондът е част от децентрализираната блокчейн платформа  и е създаден с цел да подкрепя стартъпи, развиващи проекти на база на тази технология. Като част от своята акселераторска програма Starfleet фондът ще направи дялови инвестиции от 100 000 щ. долара във всеки от четирите иновативни проекта за събиране на сателитни данни, по-ефективна продажба на билети за събития, компютърна игра с колекционерски герои и онлайн платформа за наемане на фрийленсъри.Блокчейн е отворена и напълно децентрализирана технология, на база на която функционират криптовалутите. Нейният потенциал обаче отдавна надхвърля този на криптовалутите и според мнозина тя има приложения в почти всички области на живота – от самоуправлението на различни общности, през проследяването на продукти, наемането на недвижими имоти и дарителските инициативи, до образованието и дори държавното управление.През последните години България се наложи като страна с все по-динамична блокчейн екосистемата, с нарастващ брой стартиращи фирми и множество бизнес и обществени проекти, използващи тази отворена технология. Показателно в това отношение е, че инвестиционният фонд æternity Ventures, който оперира глобално, е ситуиран в София и е с преобладаващо българско участие. През 2018 г. фондът е направил дялови инвестиции на обща стойност над 1 млн. щ. долара в девет стартиращи проекта, сред които има и български. С новата инвестиция от 400 000 щ. долара в нови четири стартъпа, той затвърждава своята дългосрочна ангажираност към блокчейн екосистемата във време, когато достъпът до рисково финансиране за такива проекти си остава труден.“Създадохме æternity Ventures с мисията да допринесем за обогатяването на блокчейн екосистемата и с убеждението, че добрите идеи в този сегмент заслужават да получат подкрепа. Проследявайки развитието на проектите, които финансирахме през отминалата година, сме убедени в техния потенциал да превърнат блокчейн във важен двигател за позитивна промяна в обществото ни и нямаме търпение да заработим и с новите стартъпи, които се присъединяват към фонда“ - споделя Никола Стоянов, Главен изпълнителен директор на æternity Ventures и Мениджър бизнес развитие в æternity.Предизвикателствата пред крипто пазара през 2018 г. са се отразили позитивно на бранша и на качеството на новите кандидати за финансиране от æternity Ventures. Показателно в това отношение е, че всеки от новофинансираните екипи ще получи максимално възможната инвестиция от по 100 000 щ. долара.Във фонда са изпратени кандидатури от целия свят, като прави впечатление силното присъствие на стартъпи от Африка, Балканския полуостров, както и от Германия. В рамките на проведения от фонда акселератор за блокчейн проекти Startfleet са избрани осем финалиста, от които след още четири седмици интензивно менторство от водещи специалисти от бранша са излъчени и четирите победителя. Ето повече за тях:HomeportТова е изключително иновативен български стартъп, който използва блокчейн за по-ефективното събиране на сателитни данни – от изображения на Земята и данни за атмосферата, до такива в сферата на широколентовия интернет и морските комуникации. Homeport на практика създава отворен пазар за такива услуги, базиран на æternity блокчейн платформата и т.нар. „умни договори“ (smart contracts). Това прави компанията много добре позиционирана за започналата вече революция в космическата индустрия, навлизането на все по-голям брой частни играчи в нея, както и на нови типове малки и ценово достъпни сателити.AbendТози германски проект има потенциала да предизвика революция при закупуването на билети за концерти и други събития. На практика той улеснява организаторите на такива прояви да дистрибутират по-добре своите билети и да са сигурни, че те ще достигнат до истинските фенове. Бета версия на платформата ще бъде пусната през следващите два месеца.Cryptic LegendsЕкипът на Cryptic Legends създава блокчейн базирана игра с колекционерски карти, както и отворен онлайн пазар за тяхната размяна. Чрез него геймърите могат да си избират подходящите карти / герои, с които да участват в различни турнири и партита в бързо развиващия се сегмент TCG (trading card games). Стартъпът е от Малта. Той получи и специалната награда за най-популярен екип в общността.CryptotaskТова е хърватска онлайн платформа за фрийленсъри, която използва блокчейн за да управлява по-добре отношенията между тях и работодателите / възложителите на проекти. Сред предимствата й са по-добро проследяване работата на фрийленсърите и управление на разпределени екипи, по-ниски цени за транзакции, както и повече достоверност при представяне на работната история на даден кандидат.Всички новофинансирани проекти ще бъдат изградени на платформата æternity Blockchain, която има за цел да се наложи като най-предпочитаната блокчейн мрежа за проекти от всякакъв мащаб и сегмент. Инвестициите в четирите стартъпа ще бъдат обвързани с ключови цели, които са предварително уточнени с всеки от екипите. В добавка към финансирането, те ще получат от фонда и подкрепа в областта на бизнес развитието, маркетинга, както и юридическите аспекти на дейността. От тук нататък всеки екип разполага с шест месеца за да разработи завършен", "date": "2019.07.16", "title": "æternity Ventures инвестира 400 000 щ. долара в четири нови блокчейн проекта"}
{"url": "https://offnews.bg/koloezdene/antidopingovata-agentcia-razsledva-samnitelna-energijna-napitka-izpol-707336.html", "text": "Допинг скандал е напът да се появи точно по средата на тазгодишното издание на колоездачната Обиколка на Франция, след като холандския вестник \"De Telegraaf\" разкри, че Световната антидопингова агенция (WADA) разследва съмнителна енергийна напитка.Тя е масово използвана от състезателите и се казва \"Aicar\". Професор Петер ван Еено от лабораторията на \"WADA\" в белгийския град Гент потвърди пред холандското издание, че напитката е обект на разследване.\"Aicar\" е мускулно стимулираща и засилваща метаболизма напитка, която ускорява изгарянето на мазнини и спомага за увеличаване на червените кръвни телца.При лабораторни експерименти е доказано, че издръжливостта може да бъде подобрена с нея до 68% при спортисти с натоварвания, които са по-скоро маратонски, а не краткотрайни.\"Не съм изненадан, че тя се използва толкова масово в колоезденето. Продуктът досега не бе сред забранените, но разбирам, че се променя начинът, по който се гледа на него от Агенцията\", споделя Ван Еено.Оказва се, че разновидност на коктейла е използвана от плувци в маратонските дистанции и в открити води на Олимпиадата в Пекин през 2008 година, след което веществото е сложено в списъка със забранени субстанции. Но това, което пият колоездачите на тазгодишния тур, е някакъв нов вариант.Няколко отбора вече са отправили запитвания до WADA след разкритието и искат да знаят дали рискуват, ако състезателите им се подкрепят с \"Aicar\" по време на тежките етапи. Официално още няма реакция за мистериозната напитка.Иначе днес е почивен ден за състезателите в Тура, а утре ще се състои 11-ия етап, където колоездачите ще трябва да преминат 167-километровото равнинно трасе от Алби до Тулуза. ", "date": "2019.07.16", "title": "Антидопинговата агенция разследва съмнителна енергийна напитка, използвана в Тура"}
{"url": "https://offnews.bg/temida/maia-manolova-dava-na-ks-zabranata-za-svobodno-kampinguvane-707337.html", "text": "Омбудсманът Мая Манолова е внесла конституционна жалба срещу промените в Закона за устройство на черноморското крайбрежие, съобщиха от пресцентъра на омбудсмана.Според новите промени разполагането на палатки, кемпери и каравани ще може да се осъществява само на определени места, извън територията на плажовете, дюните и къмпингите. Манолова е приела представители на свободно къмпингуващите и след срещата си с тях е обявила, че ако промените минат и бъдат обнародвани, ще сезира Конституционния съд.Днес Законът за устройство на черноморското крайбрежие /ЗУЧК/ е бил обнародван. Манолова е поискала да се установи противоконституционност на разпоредбите от ЗУЧК. В искането си до Конституционния съд тя пише, че според нея, същите са в противоречие с нормите на Конституцията относно принципите на демократичната и правова държава, задълженията за опазване и възпроизводство на околната среда и за разумно използване на природните богатства и ресурси, за уреждане на режима на земята със закон и правото на гражданите на здравословна и благоприятна околна среда.Поради вътрешна противоречивост на законовия акт за обема на защита на пясъчните дюни Манолова оспорва и алинея 2 на чл. 17а от ЗУЧК, която противоречи на принципа на правовата държава и върховенство на закона.Според нея е допуснато изключение от забраната в рамките на вече регламентирано друго изключение, предвиждащо строителство на национални обекти и на такива със специално предназначение.", "date": "2019.07.16", "title": "Мая Манолова дава на КС забраната за свободно къмпингуване"}
{"url": "https://offnews.bg/futbol/ludogoretc-gotvi-transferna-bomba-707300.html", "text": "Голяма трансферна бомба се задава в Лудогорец. След като досега “Орлите” осъществиха основно входящи трансфери, взимайки 5 нови играчи, сега те са напът да направят и изходяща сделка. Според изданието Noticiasaominuto, цитирано от \"Меридиан Мач\",не кой да е клуб, а португалският гранд Бенфика вече е говорил с разградчани за привличането на вратаря Ренан дос Сантос.От “Луж” са попитали директно за цената на бразилеца, а от ръководството на “Орлите” са били категорични, че той си има клауза за откупуване и всеки, който иска да го вземе, трябва да я плати.Сумата е значително малка за Бенфика - 2,5 милиона евро, но пък си е доста сериозна за родните стандарти. “Лисабонските орли” искат да приключат сделката до 31 август, защото на 1 септември клаузата за откупуване скача двойно на 5 милиона евро.Ренан съвсем наскоро поднови договора си с Лудогорец. Той се обвърза с клуба до юни 2022 година.Понастоящем Ренан дори не е със статут на титуляр в Разград, а първа опция за треньорския щаб е Пламен Илиев.Освен това клубът разполага още с Хорхе Броун, който обаче не влиза в плановете на треньорите, както и с Владислав Стоянов, който пък още лекува контузия. Това означава, че ако Ренан си тръгне, вероятно клубът ще му търси спешно заместник.В момента титуляр в Бенфика е гъркът Одисеас Влаходимос, който обаче е пред трансфер. Негови резерви са младите Миле Свилар и Иван Злобин.Иначе се появиха информации, че лисабонци дават 15 милиона евро за вратаря на Ювентус Матия Перин. Той е гласен за първи избор под рамката, а Ренан ще бъде негов подгласник.В същото време стана ясно, че Лудогорец проявява интерес към централния защитник на втородивизионния испански Сарагоса Диего Вердаска, пише Elperiodicodearagon.Той е силно желан и от потенциалния съперник на Левски в Лига Европа - АЕЛ Ларнака. Кипърците дори са изпратили оферта за 22-годишния бранител, но тя не е била приета, именно защото Лудогорец се е появил на сцената.Оферта към Вердаска има и от още един гръцки отбор, както и от Тондела. Португалецът е юноша на Порто, но играе в Сарагоса от 2017 година и е твърд титуляр.От неговия договор с испанците остава още една година, което означава, че трансферът в Лудогорец няма да излезе повече от 1 милион евро.", "date": "2019.07.16", "title": "Лудогорец готви трансферна бомба"}
{"url": "https://offnews.bg/zvezdi/rusnatci-huliat-lejdi-gaga-zaradi-vrazkata-%d1%9d-s-bradli-kupar-sled-irin-707280.html", "text": "Истината за отношенията между Лейди Гага и Брадли Купър все повече вълнува както таблоидите, така и техните фенове.След всичко изписано около раздялата на Купър и руския модел Ирина Шейк, западните таблоиди не спират да ровят в живота на двойката от филма „Роди се звезда“. Според списание „In Touch” Лейди Гага вече се е нанесла при Брадли в Ню Йорк. Изданието твърди, че вече няма какво да държи разделени Гага и Брадли и следващата логична стъпка е двамата да заживеят заедно.Почитателите на Ирина Шейк не престават да нападат Лейди Гага в социалните мрежи. Те сякаш получиха потвърждение, че певицата наистина е причината за раздялата на Ирина с Брадли.Сред коментарите под снимките на Гага в Инстаграм могат да се намерят множество такива на руски език, а думите никак не са ласкави: „Крадла!“, „Никога не можеш да се мериш с Ирина!“, „Гага, ако сега четеш това, преведи си го в Гугъл: ти си много, много непорядъчна жена!“ – пишат потребителите.", "date": "2019.07.16", "title": "Руснаци хулят Лейди Гага заради връзката ѝ с Брадли Купър след Ирина Шейк"}
{"url": "https://offnews.bg/lajfstajl/pink-reagira-na-kritiki-sled-snimka-na-detcata-si-707330.html", "text": "Певицата Пинк реагира с остри думи срещу потребителите, които се опитаха да я наругаят, след като публикува снимка на децата си, които тичат през Мемориала на Холокоста в Берлин, Германия, пише Си Ен Ен.С тази снимка певицата привлече негативни реакции, като потребители ѝ написаха, че мемориалът не е детска площадка и на такива места не може да се играе на гоненица.Певицата отвърна с думите: „Берлин, обичам те!“, към който добавя: „За всички коментари – тези две деца са от еврейски произход, както аз и цялото семейство на майка ми. Самият човек, конструирал монумента, е вярвал, че децата трябва да бъдат просто деца, а за мен това е празник на живота след смъртта. Моля, пазете омразата си за себе си.“Това не е първият случай, в който Пинк влиза в спор заради снимките, които качва.През април по време на гостуването си в шоуто на Елън Дедженеръс, певицата съобщи, че не желае повече да публикува снимки на децата си, тъй като получава негативни коментари. Тогава ставаше въпрос за снимка, на която нейният син е без памперс.„Плаках много след това, защото обичам да публикувам снимки на семейството си. Това е моментът в моя живот, с който най-много се гордея. Гордея се с децата си най-много от всичко, което съм постигнала. Хората обаче ме карат да не публикувам повече такива снимки“, казва тогава певицата.", "date": "2019.07.16", "title": "Пинк реагира на критики след снимка на децата си"}
{"url": "https://offnews.bg/zvezdi/kakvo-si-kazaha-megan-markal-i-bionse-na-premierata-na-tcar-lav-707316.html", "text": "Европейската премиера на анимационния римейк на Дисни „Цар Лъв“ събра кралски особи и звезди както на червения килим, така и на прожекцията в киносалона.Специално за събитието в Лондон пристигнаха Бионсе и съпругът ѝ Джей Зи. Там бяха и принц Хари и Меган Маркъл, които противно на кралския етикет се прегръщаха с американските звезди без притеснение.Оказа се, че Бионсе е голям фен на Меган, като многократно я е защитавала публично от нападки и е изразявала гордостта си от факта, че американката е станала част от кралското семейство.Кралица Би, както наричат Бионсе зад океана, и съпругът й дори отправиха съвети към младото кралско семейство. Те ги посъветваха винаги да намират време за себе си въпреки отглеждането на децата и ангажиментите. Бионсе пък изказа възхищението си от това колко „красив и сладък е Арчи“, предава “The Sun”.Според изданието, когато принц Хари попитал Бионсе къде са децата ѝ, тя отговорила: \"Те не са тук. Те не идват на всяко пътуване. Оставихме ги у дома. Те много биха искали да бъдат тук.\"Херцогинята от Съсекс е официално в отпуск по майчинство, след като роди сина им Арчи на 6 май, а премиерата на “Цар Лъв“ беше втората й публична изява през уикенда. Преди това Меган подкрепи Серина Уилиямс на финала на тенис турнира “Уимбълдън“.По време на премиерата Меган бе в черна рокля на Jason Wu с цена 3454 паунда, отбелязват по традиция британските медии. Беше съчетала тоалета си с чанта на Gucci за 1680 паунда и обувки на Aquazzura за 640 паунда.Много голямо впечатление направи жълтата рокля на Бионсе, с която певицата сякаш бе решила да покаже колкото се може повече плът. Критиците я определиха като точния избор за премиерата.На премиерата в Лондон бяха още Елтън Джон и Фарел Уилямс, които също имат важна роля в създаването на продукцията.", "date": "2019.07.16", "title": "Какво си казаха Меган Маркъл и Бионсе на премиерата на 'Цар Лъв'"}
{"url": "https://offnews.bg/politika/borisov-osvobodi-zam-vatreshnia-ministar-krasimir-tcipov-707340.html", "text": "Заместник-министърът на вътрешните работи Красимир Ципов е освободен от поста си със заповед на премиера Бойко Борисов, съобщи пресслужбата на Министерския съвет.От МВР Ципов ще се върне в Народното събрание.Той става депутат на мястото на Снежана Дукова от ГЕРБ. След кончината ѝ на 5 юли Централната избирателна комисия обяви Ципов за народен представител. Той сам трябваше да реши дали да остане зам.-министър, или да заеме мястото ѝ в парламента.Красимир Ципов бе назначен за зам.-министър на вътрешните работи от Бойко Борисов на 10 май 2017 г. и това е второто му назначение на поста. Първата заповед на премиера Борисов за назначението му е от 2014 г.Ципов е от Пловдив, роден е през 1973 г. Завършва Националната гимназия за древни езици и култури в София, а след това – право в Софийския университет.Депутат е в два парламента – 41-вия и 42-рия.", "date": "2019.07.16", "title": "Борисов освободи зам.-вътрешния министър Красимир Ципов"}
{"url": "https://offnews.bg/futbol/tcska-s-poveche-fenove-ot-titograd-v-podgoritca-707301.html", "text": "ЦСКА ще има повече фенове от черногорския Титоград тази вечер на стадиона в Подгорица в мача реванш от първия кръг на квалификациите в Лига Европа.В първия мач в София \"армейците\" разгромиха съперника с 4:0 и местните фенове загубиха интерес. До вчера от Титоград не бяха продали и 200 билета.В същото време към Черна гора тръгнаха близо 300 българи.Част от тях пътуваха с чартъра на клуба, а други тръгнаха с автобуси.Двама пък стигнаха до Подгорица на колела. В Подгорица ЦСКА ще се радва и на подкрепата на куп легендарни фигури от миналото.С отбора отпътуваха имена като Димитър Пенев, Димитър Якимов, Петър Жеков, Георги Велинов - Джони, както и Пламен Марков, който е изпълнителен директор на клуба.\"Не трябва да има никакво отпускане. Отборът на Титоград ни създаде доста неприятности през първото полувреме в София. Нямаме право да подценяваме нито един отбор\", коментира треньорът на ЦСКА Добромир Митов преди двубоя.", "date": "2019.07.16", "title": "ЦСКА с повече фенове от Титоград в Подгорица"}
{"url": "https://offnews.bg/temida/prokuraturata-i-dans-pretarsvat-fond-zemedelie-707303.html", "text": "Специализираната прокуратура, съвместно с ГДБОП и със съдействието на КПКОНПИ, извършва действия по разследването в Държавен фонд „Земеделие“, свързани с досъдебното производство срещу Миню Стайков.Претърсват се кабинети на служители във фонда, както и техни адреси.Изземат се документивъв връзка с изпълнението на Програмата за развитие на селските райони и Националната програма за подпомагане на лозаро-винарския сектор.", "date": "2019.07.16", "title": "Прокуратурата и ДАНС претърсват фонд Земеделие"}
{"url": "https://offnews.bg/obshtestvo/probivat-v-bazata-na-nap-napraven-predi-mesetc-sluzhbite-dopuskat-i-r-707306.html", "text": "Вътрешният министър Младен Маринов потвърди за неоторизиран теч на информация от НАП.Вчера до редакциите на няколко медии бяха  Хакерите съобщиха, че са пробили един от сървърите на Министерството на финансите и призоваха медиите да ползват информацията, за да задават въпроси.\"Тази сутрин се чух с Явор Колев (шефът на отдел \"Киберсигурност\" към ГДБОП - б.р.) , наистина има несанкциониран достъп до сървър на НАП, от който е изтеглена определена информация”, обяви Маринов в сутрешния блок на .Според вътрешния министър хакерските групи обикновено търсят финансова облага, но в този случай може да има и политически елемент.„Не съм специалист по политически анализи, но обикновено организираните престъпни групи, които се занимават с хакерски атаки, търсят финансова облага – да осребрят действията си, или в случая може да се направи и политически анализ. Вчера беше взето важно решение на извънредно заседание на Министерския съвет за купуване на самолети F-16, а имейлът е руски”, обяви Маринов.Той уточни, че част от информацията е сверена и престои анализ, за да се разбере кога е направено това несанкционирано влизане в сървъра на НАП, а по първоначални данни на ДАНС то се е случило преди около месец.Днес НАП ще даде пресконференция за теча на информация.", "date": "2019.07.16", "title": "Пробивът в базата на НАП направен преди месец, службите допускат и руска следа"}
{"url": "https://offnews.bg/ikonomika/bdzh-predpochete-da-spre-vlak-otkolkoto-da-dade-4800-lv-za-remont-707299.html", "text": "Скъпи на триците, евтини на брашното! Управленското безхаберие в БДЖ достига нови неподозирани висоти. Жп компанията напоследък влудява хората в Родопите и стотици туристи като отменя редовно влакове по линията на теснолинейката Септември-Добринище заради липса на здрави локомотиви. А най-невероятното е, че със съвсем малко пари въпросните влакчета отново могат да потеглят. Става дума за 4800 лева!Откъде идва въпросната цена на ремонта?След като БДЖ започна да спира влаковете по най-живописната жп линия у нас, в социалните мрежи настана масово недоволство. Още повече, че преди няколко години превозвачът вече се опита веднъж да я закрие. Затова и мнозина се запитаха колко пари са необходими, за да се ремонтират теснорелсовите влакчета.А мениджърът на частният жп завод \"Експрес Сервиз\" Цветелин Колев публикува офертата за въпросния ремонт.От документа се вижда, че частният завод още на 15 май т. г. е предложил на БДЖ цена като за приятел за шлайфането на колянов вал. Въпреки това националният превозвач не се е възползвал от нея.Русенският завод \"Експрес Сервиз\" е затрупан с работа и в никакъв случай не е опрял до ремонта на въпросния колянов вал. Там освен че се извършват ремонти на локомотивите на почти всички частни български и румънски жп превозвачи, се произвеждат и маневрени машини. Локомотиви от предприятието работят в Швейцария, Франция, Германия, Великобритания и десетки други държави по света. Русенски са и влакчетата, които ползва софийското метро за маневрите си.Влаковете по теснолинейката обаче ги спира същото това БДЖ, което напоследък се хвали, че имало пълни банкови сметки. А те пък се пълнят не от друг, а от данъкоплатците, които рядко или никога не са били клиенти на жп превозвача.По-късно от БДЖ уточниха, че са получили значително по-ниска оферта за шлайфането на коляновия вал от варненска фирма и се очаквало до две седмици ремонтът на въпросния локомотив да приключи.", "date": "2019.07.16", "title": "БДЖ предпочете да спре влак, отколкото да даде 4800 лв. за ремонт"}
{"url": "https://offnews.bg/izvan-terena/mesi-se-otdade-na-romantika-na-karibite-707309.html", "text": "Звездата на Барселона Лионел Меси се отдаде на романтика с половинката си Антонела Рокуцо по време на семейната ваканция на Карибите.Аржентинецът си почива на плажа след разочароващото участие на Копа Америка, където не успя да изведе \"гаучосите\" до трофея.Половинката му качи снимка в Инстаграм, на която двамата си разменят страстна целувка на фона на залеза.На повечето снимки са децата на двойката - синовете Тиаго, Матео и Чиро, но Лео и Антонела явно намират и време за себе си.Двамата са заедно още от съвсем малки, а през 2017 година сключиха и брак, който беше чиста формалност на фона на отношенията им.", "date": "2019.07.16", "title": "Меси се отдаде на романтика на Карибите"}
{"url": "https://offnews.bg/knigi/dusha-na-peperuda-ot-mohamed-ali-i-hana-iasmin-ali-707307.html", "text": "„Душа на пеперуда“ е специална компилация от мемоар и избрани духовни прозрения на един от най-великите спортисти на всички времена. Непреходни добродетели като любов, мир и разбирателство оживяват върху страниците на книгата, подкрепени от суфистки притчи, лични истории, писма и стихове. Красотата и остротата на писане са толкова изумителни, колкото са и уменията на Мохамед Али на боксовия ринг. Там, където се срещат красивите криле на пеперудата с безпощадното жило на пчелата, егото и емпатията, тленното и вечното – там започва и това житейско пътешествие на великия Мохамед Али.Мохамед Али е обявен за най-великия спортист на всички времена още приживе. Влиза в боксовата зала на 12 годишна възраст и посвещава живота си на бокса, няма конкуренция на ринга през цялата си боксова кариера. Има 61 мачар 56 победи и само 5 загуби. Основоположник на съвременния бокс.Роден с името Касиус Клей на 17.01.1942 г. в Луисвил, Кентъки. Известен и с прозвището Великият и Шампионът. Той е трикратен световен шампион по бокс в категория „тежка“ и олимпийски шампион от Рим, 1960 г. След като става част от ислямската организация „Черните мюсулмани“ и приема исляма до края на живота си тойсе бори за равни права на всички чернокожи. Умира на 3 юни, 2016 г. във Финикс, Аризона.Откъс:Тази книга представлява размишления за живота ми, тя описва някои от най-ярките ми преживявания и разказва как станах човекът, който съм днес. Изминах дълъг път, откакто започнах да се боксирам. Обиколих света и се срещнах с всякакви хора. Вярвам, че Бог е украсил планетата, като ни е разпръснал и ни е направил различни. Целта на нашите държави би трябвало да бъде да работят за взаимно разбирателство, уважение на тези различия и за намиране на общото между нас. Трябва да ценим красотата в разнообразието. Светът би бил скучен, ако всяко цвете има една и съща форма, цвят и големина.Сред най-важните аспекти на моята духовност е, че постепенно започнах да разпознавам всичките онези моменти от живота ми, в които Бог ме използва за делото си – на ринга и извън него. Когато израствах, изпитвах трудности при четене и произнасяне на думите. Едва успях да завърша средно училище. Онова, от което страдах, си има име – дислексия. По мое време учителите смятаха, че децата, които срещаха труд-ности в ученето, са глупави. Училището бе трудно изпитание за мен, но аз все пак открих начин да се справя с това. Когато бях притиснат до стената, не се предавах и не се отказвах – търсех изход встрани, отдолу или отгоре ѝ. Открих начин да работя с онова, което Бог ми бе дал. Когато чета или чувам неща, които считам за ценни, нещо, което ми говори за света, както аз го чувствам, се съсредоточавам върху тези места, запаметявам ги. Когато нещо ми изглежда истинско, то става част от мен. Това е начинът, по който се уча.Усещах, че Бог винаги работи чрез мен. Той ме изпълва с мъдрост, увереност, самоувереност и осъзнатост. Изучавах живота, изучавах хората. Може и да съм изпаднал по отношение на четенето и писането, но по отношение на любовта, съпричастността и другите чувства, които вълнуват сърцето, съм богат. Има една стара пословица, която си повтарях през годините: „Къде е богатството на човека? Богатството е в неговото знание. Ако то е в банка, той не го притежава“.Моето богатство е в познанията ми за себе си, любовта и духовността. Опитах се да използвам знанията си, за да бъда добър представител на моите хора. Не мога да бъда слепец, защото ако сляп води друг слепец, всички ще паднем в пропастта. Душата ми се развиваше с годините и вижданията ми се променяха. Докато съм жив, ще продължавам да се опитвам да вниквам все по-дълбоко във всичко около мен, защото онова, което сърцето прави, никога не е достатъчно. През целия си живот съм бил подлаган на проверка – тогава на изпитание бе силата ми; сега дойде ред моето търпение и устойчивост да бъдат изпитани. За всяка стъпка от пътя ми вярвам, че Бог е бил с мен. И повече от всякога знам, че и сега е с мен.Научих се така да живея живота си във всяка стъпка, на един дъх и в един миг, но това беше дълъг път. Тръгнах по пътя на любовта в търсене на истина, мир и разбирателство. Аз все още се уча.", "date": "2019.07.16", "title": "'Душа на пеперуда' от Мохамед Али и Хана Ясмин Али"}
{"url": "https://offnews.bg/politika/borisov-svika-izvanredno-saveta-po-sigurnost-zaradi-techa-ot-nap-707310.html", "text": "Премиерът Бойко Борисов свика тази сутрин извънредно заседание на Съвета по сигурност заради безпрецедентния теч на чувствителна лична и финансова информация от сървър на финансовото министерство.Очаква се на заседанието да са всички шефове на специални служби, финансовият министър Владислав Горанов, вътрешният Младен Маринов, съобщава БГНЕС.Вчера хакери изпратиха до редакциите на няколко медии имейл с база данни на НАП, съдържаща информация за огромен брой граждани и фирми. По предварителна оценка там са данните на около 5 милиона души. Започнаха спешни проверки по случая.Очаквайте подробности.", "date": "2019.07.16", "title": "Борисов свика извънредно Съвета по сигурност заради теча от НАП"}
{"url": "https://offnews.bg/sviat/trus-6-po-rihter-raztarsi-o-v-bali-707313.html", "text": "Земен трус с магнитуд 6 по Рихтер разтресе о-в Бали във вторник сутринта, съобщи индонезийската агенция по бедствията.Няма данни за жертви и ранени.Трусът е регистриран около 7 ч сутринта местно време с епицентър южно от острова и на дълбочина 68 км. По данни на агенцията засега няма опасност от цунами. Регистрирани са няколко вторични труса.Само два дни по-рано на о-в Халмахера - най-големият от индонезийските острови Малуку - бе регистриран трус от 7,3 по Рихтер. Бедствието взе една жертва.Индонезия, част от която е о-в Бали, е разположена в т.нар. Огнен пръстен - район в Тихия океан с чести земни трусове и вулканични изригвания.", "date": "2019.07.16", "title": "Трус 6 по Рихтер разтърси о-в Бали"}
{"url": "https://offnews.bg/obshtestvo/obstrel-na-letishteto-v-kandahar-niama-postradali-balgarski-voenni-707311.html", "text": "Международната база на летище Кандахар, Афганистан, е била подложена на обстрел на 15 юли.Няма пострадали български военнослужещи, съобщи Министерството на отбраната.Нападението е извършено в 22:23 ч местно време (20:53 ч българско време).", "date": "2019.07.16", "title": "Обстрел на летището в Кандахар, няма пострадали български военни"}
{"url": "https://offnews.bg/futbol/shest-mesetca-zatvor-za-biachite-na-levskari-v-bratislava-707302.html", "text": "В Словакия наложиха присъди по бързата процедура на феновете на Краковия и Аякс. Хулиганите ще лежат 6 месеца в затвора, след като атакуваха привърженици на Левски миналата сряда в Братислава.Каре холандци и трима поляци влизат зад решетките. Присъдите са окончателни и не подлежат на обжалване, пише \"Труд\".\"Съдът реши да наложи тези санкции на обвиняемите, както по отношение на сериозния характер на техните действия, така и като общо възпиращо средство за в бъдеще\", призна говорител на съда в Братислава.Освен това холандците и поляците са със забрана да посещават спортни събития в Словакия в рамките на следващите 3 години.Както вече стана ясно, именно от ултрасите на Краковия и Аякс тръгна мелето в центъра на града.Бързата намеса на полицията предотврати по-сериозни инциденти, а задържаните левскари бяха пуснати веднага, след като стана ясно, че не носят вина за случилото се, а са жертви на нападение и са се защитавали.", "date": "2019.07.16", "title": "Шест месеца затвор за биячите на левскари в Братислава"}
{"url": "https://offnews.bg/futbol/menidzhar-ot-varshetc-tarsi-otbor-na-bozhinov-v-chuzhbina-707304.html", "text": "Много работа се отвори за лекарския щаб на Ботев още след първия мач от новото първенство.Заради травма в домакинството срещу Берое принудително играта напусна Георги Вълчев. На скамейката сред резервите беше невъзстановеният Ангел Лясков, който има неприятна контузия, пише \"Котаспорт\".В същото време Валери Божинов, който още не е картотекиран, също е измъчван от болка в единия глезен.Заради здравословните проблеми Божигол не бърза да подпише с врачани, а и още се оглежда за трансфер зад граница.С тази мисия е натоварен мениджърът от Вършец Мирчо Димитров, който засега не дава индикации за интерес към 33-годишния нападател.Следващият мач на врачани е в понеделник, на 22 юли, когато тимът гостува на Витоша (Бистрица).", "date": "2019.07.16", "title": "Мениджър от Вършец търси отбор на Божинов в чужбина"}
{"url": "https://offnews.bg/futbol/barsa-niama-namerenie-da-doplashta-na-atletiko-za-grizman-707317.html", "text": "Президентът на Барселона Хосеп Мария Бартомеу отрече обвиненията на Атлетико Мадрид. \"Дюшекчиите\" твърдят, че каталунците са преговаряли с новото си попълнение Антоан Гризман още преди 1 юли.Дата е толкова важна, тъй като френската звезда имаше договор с Атлетико до 2023 година с откупна клауза на стойност 200 милиона евро, но тя бе автоматично съкратена на 120 милиона на 1-и юли.Барса се възползва и го привлече. Атлетико обаче все още обжалва трансфера и настоява за 200 милиона, защото мадридчаните смятат, че преговорите са започнали още през пролетта.\"Говорих с Атлетико Мадрид. Те не могат да докажат нищо. Разбирам ги, те си гонят интереса. Чух се с Енрико Керезо и ще видим какво ще стане тези дни. Но наистина няма какво да се каже по темата.\"Моето желание е да привличаме най-добрите футболисти в Барса. Ние имаме боеспособен отбор. В редиците ни играят футболисти, които вече са спечелили много. Взимаме Гризман в точния момент. И няма да се спрем с подобряването на състава\", каза Бартомеу.Онзи ден Гризман подписа официално петгодишен договор Барса. Френският национал парафира контракта и получи фланелката с номер 17. 28-годишният футболист беше основна фигура за Франция при миналогодишния триумф на световното първенство в Русия.За пет години в Атлетико той спечели Лига Европа и игра на два финала в Шампионската лига.", "date": "2019.07.16", "title": "Барса няма намерение да доплаща на Атлетико за Гризман"}
{"url": "https://offnews.bg/112/vizhdali-li-ste-tazi-zhena-izcheznala-e-v-sofia-na-12-iuli-707318.html", "text": "74-годишна жена с напреднала форма на деменция е изчезнала в София на 12 юли.След като бе обявена за изчезнала в 3-то Районно управление на МВР, близките ѝ се свързаха и с OFFNews с молба да разпространим снимката на Румяна Колациева и информация за нея.Излязла е от дома си в района на ул. \"Одрин\" в петък между 8 и 10 ч. сутринта, получени са сигнали от района на Борисовата градина и на ж.к. \"Лозенец\", че е била забелязана, но и до момента няма връзка с нея.Близките ѝ молят ако я забележите, да се обадите на тел. 112, на 0884 550172 или 0888 555 412.", "date": "2019.07.16", "title": "Виждали ли сте тази жена? Изчезнала е в София на 12 юли"}
{"url": "https://offnews.bg/zdrave/vsichko-koeto-triabva-da-znaete-za-letnite-virusi-707312.html", "text": "Ако през зимата се борим с риновирусите, то през лятото ентеровирусите са най-често тези, които могат да развалят почивката ни.Те предизвикват възпаления на горните дихателни пътища и стомашни проблеми, обобщени под името \"летен грип\". Но ентеровирусите могат да причинят и сериозни заболявания като: херпангина, ентеровирусен екзантем, асептичен менингит, енцефалит, паралитична болест, миокардит.Повечето летни простудни заболявания протичат със симптоми, подобни на зимните:Понякога летните вируси могат да се объркат с алергични реакции, съобщава сайтът Medicalnewstoday. Основните разлики между тях са, че при алергични пристъпи не се вдига температура, те могат да причинят главоболие, но не и мускулни болки по цялото тяло, прием на антихистаминов препарат веднага облекчава симптомите и пр.Най-големи рискове за заразяване има при:Превенция:Лечението обикновено е симптоматично и включва температуропонижаващи средства, сиропи за кашлица, физиологичен разтвор и капки за нос, антиеметични препарати, средства против обезводняване и др. Антибиотици се включват само при много тежка клинична картина. Летните вируси обикновено не са по-тежки от зимните, но създават значително по-голям дискомфорт, особено ако всички останали се наслаждават лятото и почивката. Въпреки това понякога те могат да причинят сериозни усложнения. Ако симптомите продължават по-дълго от няколко дни, ако се касае за хора със слаба имунна система, новородени и възрастни, най-добре е да се обърнете към лекар.", "date": "2019.07.16", "title": "Всичко, което трябва да знаете за летните вируси"}
{"url": "https://offnews.bg/obshtestvo/bez-voda-v-chasti-ot-bankia-boiana-kremikovtci-i-busmantci-707296.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.Монтаж на спирателен кран на ул. „Копривщица“ във вилна зона „Градоман“, гр. Банкя, налага спиране на водоподаването от 09:00 до 21:00 часа на кв.“ Михайлово“, в.з. „Градоман“, кв. „Градоман“, ул. „Ал. Стамболийски“ от ул. „Христо Смирненски“ до ул. „Никола Вапцаров“, ул. „Родина“, ул. „Георги Бенковски“, ул. „Захари Стоянов“, ул. „Майор Коста Паница“ от ул. „Люлин“ до края на улицата, ул. „Люлин“ от ул. „Майор Коста Паница“ до края на улицата, ул. „Персенк“, ул. „Кукувица“, ул. „Железничарска“, ул. „Рила“, ул. „Зора“, ул. „Искра“, ул. „Средна гора“ от ул. „Искра“ до ул. „Зора“, ул. „Венера“, ул. „Кос“. Изграждане на сградно водопроводно отклонение на ул. „Панорамен път“ в кв. „Бояна“ налага спиране на водоподаването от 09:00 до 21:00 часа на на ул. \"Панорамен път“ – нечетни номера, ул. „Божур“, ул. „Васил Чекаларов“.Подмяна на сградно водопроводно отклонение на ул. „Здравец“ в кв. „Кремиковци“ налага спиране на водоподаването от 09:00 до 16:00 часа на ул. „Кремиковска“, ул. „Ралица“, ул. „Свети Георги Победоносец“, ул. „Гергана“.Във връзка с подмяна на сградно водопроводно отклонение на ул. „Милин камък“ в с. Бусманци, се налага спиране на водоподаването от 09:00 до 15:00 часа на ул. „Милин камък“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.`Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2019.07.16", "title": "Без вода в части от Банкя, Бояна, Кремиковци и Бусманци"}
{"url": "https://offnews.bg/sviat/da-sreshtnesh-nijl-armstrong-707274.html", "text": "Когато се завръща от Луната, Армстронг е награждаван от крале и кралици, президенти и министри. Макар светът да е в  краката му, вместо да прегърне статуса си на знаменитост, той се оттегля от обществения живот. Затова и публиката знае твърде малко за неговата личност.„Оставяше впечатление на самотник. Може би опитът от мисията до Луната го бе травмирала по някакъв начин, животът на Земята все едно бе антитеза на върха, който бе покорил на Луната, спомня си журналистът от Би Би Си Палаш Гоб.Астронавтът не обичал да дава интервюта, а мълчанието му давало почва за слухове, разпространявани на всяка годишнина от стъпването на Луната.„Бях един от малкото журналисти, които имаха късмет да срещна Нийл. Струваше ми се, че е един от най-нормалните, здравомислещи хора, които съм срещал“, разказва Палаб Гош.„Бях млад репортер, работещ за BBC Look East. Нийл трябваше да бъде награден с почетна степен от университета „Кранфийлд“ и бях поканен да го интервюирам. Бях нервен, че ще интервюирам толкова голяма звезда. Беше усмихнат и приятелски настроен. Той беше първият човек, стъпил на Луната, но се държеше много любезно и така ме предразполагаше. Отговаряше на въпросите ми обмислено и задълбочено“, спомня си журналистът.„Армстронг сподели болката ми от факта, че програмата „Аполо“ беше спряна, тъй като му разказах, че детска ми мечта да пътувам в космоса е разрушена. Зададох му въпроса: „Какво се случи с мечтата на Армстронг?“ Той ми отговори, че тя все още е тук. Реалността може би е избледняла, но ще се върне, когато е време, а отговорът му беше жест на доброта, който събуди оптимистичния дух на млад мъж за приземяването на Луната“, пише Гош.Репортерът го среща и 16 години след първото интервю, когато астронавтът е в Обединеното кралство заедно с колегите си Джин Чернан и Джим Ловел като част от световното турне в чест на 40-ата годишнина от приземяването на Луната.„Бяхме поканени да ги интервюираме в един не много претенциозен хотел, близо до летище „Хийтроу“, при строги мерки за поверителност. Астронавтите се бяха регистрирали под фалшиви имена, така че щом от персонала на хотела ме попитаха каква е целта на интервюто, аз посочих, че е свързано с голф“, казва Палаб Гош.Той припомня на Армстронг за срещата им преди години и с удивление среща същия мил поглед. Легендарният астронавт му казва, че много добре помни деня.Докато двамата разговарят, Армстронг отказва да даде ново интервю, като казва, че не желае да отнема светлината и вниманието от своите колеги.За Армстронг от онова време разказва новият документален филм на Би Би Си и Дейвид Феърхед „Армстронг“ (2019), който излиза този петък, 19 юни, по случай 50-годишнината от кацането на Луната.За заснемането му Би Би Си кани членове на семейството на Армстронг в студиото си. Неговият най-малък син Марк и внучката му Кали са удивени, когато от телевизията им показва снимки от мисията.Гледайки дядо си да върви към стартовата площадка, Кали е впечатлена от приликата между тогава 39-годишния Нийл Армстронг и нейния баща, който сега е на 56 години.И макар че това е история, която Марк и Кали познават отлично, те отново са развълнувани от снимките и възкликват, че тази история никога няма да остарее. Двамата наследници на Армстронг гледат с благоговение записа, когато Нийл излиза от лунния модул и изрича думите, останали в историята: \"Това е една малка стъпка за човека и един гигантски скок за човечеството.\"\"Мисля, че баща ми е бил неправилно представен от медиите. Беше замислен, имаше голямо чувство за хумор и беше много музикален. Понякога ходеше по коридора и си пееше“, споделя Марк за баща си. Не бил онзи татковци, които да казват какво да мислиш и какво да правиш. „Имаше по-скоро подход на преподавател, който ще ти покаже различни варианти и ще те подтикне да помислиш внимателно над избора си, за да избереш правилния, точно както през целия си живот той е служил за пример.\"За Кали Нийл е просто „дядо“, който не е говорил много за приземяването на Луната. Но веднъж ѝ казал, че най-дълбок отпечатък у него оставил моментът, в който видял Земята да се издига над лунната повърхност.\"През 1969 г. той погледнал към Земята и я видял от космоса като крехък ресурс, за който се надявал хората да се грижат внимателно\", споделя Кали.Репортерът на Би Би Си разказва и за срещата си с най-големия син на астронавта – Рик Армстронг. Запознават се във Великобритания по време на чествания за кацането на Луната. Сега Рик е софтуерен инженер и споделя, че обича факта, че е син на баща си, но понякога е трудно да се живее с това наследство.„Има много очаквания върху теб. Всеки трябва да бъде приеман според собствените си заслуги, а да бъдеш син на известна личност понякога пречи“, казва Рик.„Много ми се искаше да бъда астронавт, но може би не съм го направил, защото винаги ще ни сравняват“, допълва най-големият син.Запитан какво смята за наследството, което оставя Нийл след себе си, Рик казва: \"Когато говорим за наследство, не мисля за татко. А за програмата „Аполо“, която имаше екип от хиляди хора, ангажирани в една цел. Когато работиш за тази цел, можеш да постигнеш невероятни неща.“Според Рик събитията от 1969-а оставят след себе си много вдъхновение. „Толкова много хора са идвали при мен, за да ми споделят, че онази година ги е вдъхновила да станат учени, инженери, доктори и др. Цената на наследството, оставено след тази мисия, не може да се калкулира.\"„Това беше момент, в който разбрахме, че всичко е възможно и бяхме подтикнати да работим за нашите начинания. За мен най-героичната част от историята на Нийл е, че след като изигра своята роля в тази невероятна културна трансформация на човечеството, той имаше смирението да се отдалечи и да бъде човекът, който винаги е бил: професорът, музикантът, бащата, инженерът - истинският Нийл Армстронг“, завършва своя разказ Палаб Гош.", "date": "2019.07.16", "title": "Да срещнеш Нийл Армстронг"}
{"url": "https://offnews.bg/obshtestvo/iulia-praznuva-imen-den-dnes-707295.html", "text": "Българската православна църква почита днес паметта на Св. мъченица Юлия девица. Имен ден празнуват Юлия и Юли.Света Юлия била родом от Картаген и произхождала от знатен род. Родителите й били християни и й дали християнско възпитание. Когато персийците покорили Картаген, те отвлекли много хора. И малката Юлия била между пленниците. Купил я търговец езичник в Сирия. Много настоявал търговецът да се отрече тя от Христовата вяра и да стане едноверна с него. Юлия не се съгласила и той я оставил на мира.Веднъж търговецът отишъл на остров Корсика по работа, като взел със себе си и Юлия. Жителите на острова имали тогава голям езически празник. Като видели, че Юлия не взема участие в поклонението на идолите, и като узнали, че е християнка, подложили я на ужасни мъки и най-после я разпнали на кръст.На кръста Юлия предала Богу душата си през ІV век.", "date": "2019.07.16", "title": "Юлия празнува имен ден днес"}
{"url": "https://offnews.bg/kultura/samo-10-dni-ni-deliat-ot-sedmoto-izdanie-na-vola-open-air-707319.html", "text": "Остават точно 10 дни до седмото издание на музикалния фестивал , а цената на билета поскъпва с 10лв. и от 18-ти юли става 40лв. Тази година, за първи път събитието на връх Околчица ще продължи цели три дни - 26-ти, 27-ми и 28-ми юли 2019 г. Първият ден ще е зареден с двойна доза хип-хоп. Последният потвърден участник в програмата, който ще подгрее американската легенда Illa J, е белгийският ъндърграунд рапър Killamatic. Вдъхновен от деведесетарския хип-хоп в лицето на Wu-Tang Clan, Cypress Hill, N.W.A, Rakim и много други, той започва да рапира още на 16 годишна възраст. Подгрявал е и е работил с много артисти като Dmx, Chino XL, Keith Murray, Son Doobie, Brett B, Demigodz, Jedi Mind Tricks, Madchild и други.Освен за музикалните изпълнения, организаторите на фестивала са се погрижили и за дневната програма. Всеки гост на фестивала ще може да се включи в разнообразни дневни активности. Цирк „Комбино“ ще представят своята нова концепция \"circus surprise\", 0511 Дизайнс ще посветят желаещите в изкуството на графитите, а за най-малките гости ще се погрижат приятелите от Puzzled. Който пък предпочита релакс, ще може да се отбие за сутрешна йога с Яна, да си направи масаж, а после да се отпусне в хамачената градина. Фестивалът няма как да мине без оригинални хендмейд предмети и техните артисти, които ще имат на разположение собствени творчески шатри.Както винаги, ще има обособена къмпинг зона за посетители, както и разнообразни храни и напитки в трите дни на фестивала. На разположение ще има и дневен бар.Звездите в третото издание на фестивала са холандският дръм'н'бейс продуцент , в компанията на МС , американският изпълнител и продуцент  с проекта ILLA J Live Band, Killamatic и новаторската група DASHE.Другите потвърдени артисти са Божидар Василев - Trombobby заедно с Dessy oт Phuture Shock и Simo, Doroty Takev live band, момчетата от платформата , The Innkeepers Live, KALYAS, базираното във Виена дуо Electricfence, SHADE, Ivan Valchev – Wolfy, LOCONAZ, Vasquez NZ, Paramater & Goldrum, DJ Marcon, DJ ZEE, Selector Stazz, 7 Years Future Sounds Of Sofia Showcase, DJ Skill, DJ Not Easy, Djobry (Sofia Beats), Оnslaught и Unkle Billy.Събитието е подкрепено от фондация „Америка за България“, Община Враца, дирекция на ПП Врачански Балкан и Стройрент.Фондация „Америка за България“ подкрепя Vola Open Air, за да предостави на младите хора на Враца и региона достъп до съвременно културно събитие и възможност за обединяване и ангажираност на общността. Фондация „Америка за България“ и организаторите споделят една обща цел - привличане на туристи от цялата страна, като по този начин Vola Oen Air създава специално значение на един от символите на Врачанския Балкан – връх Околчица.Билети за трите дни на фестивала на цена от 30лв. се продават на интернет страницата на фестивала, както и в мрежата на  до 17-ти юли включително. След тази дата и в дните на фестивала цената ще е 40лв за всички фестивални дни и само на вход ще се продават еднодневни билети, на цена 20лв.Деца до 14 години влизат безплатно, но задължително с попълнена декларация и придружаващ ги родител или настойник. Непълнолетни лица над 14г. ще могат да влязат с пълнолетен придружител и декларация, която може да намерите на нашия сайт: .За повече информация и всички новини около Vola Open Air може да следите страница на фестивала във Facebook:   и интернет страницата:  ", "date": "2019.07.16", "title": "Само 10 дни ни делят от седмото издание на Vola Open Air"}
{"url": "https://offnews.bg/sviat/rumanskiat-premier-poiska-ostavkite-na-vanshnia-i-vatreshnia-ministar-707320.html", "text": "Румънският министър-председател Виорика Дънчила обяви, че ще уволни министърта на вътрешните работи Кармен Дан и външния министър Теодор Мелешкану, защото нямат одобрението на обществото, предаде БТА.Дънчила, която е от управляващата Социалдемократическа партия, не посочи конкретна причина за освобождаването на министрите, но не отправи и обвинения към тях.След разговор с Дънчила Кармен Дан е подала оставка вчера.Рамона Мънеску от коалиционния партньор на СДП - Алианса на либералите и демократите (АЛДЕ), ще бъде назначена за външен министър, а сенаторът от СДП Николае Мога ще поеме вътрешното министерство.ДПА цитира румънски медии, според които министрите на външните и на вътрешните работи са организирали европейските избори на 26 май, които са протекли хаотично на някои места. В редица румънски посолства е имало напрежение, докато служителите са се опитвали да се справят с наплива на голям брой желаещи да гласуват на европейските избори.Дан бе критикувана, след като полицията използва сълзотворен газ, за да разпръсне антиправителствени протести през август.Дънчила се опитва да подобри имиджа на партията си преди президентските избори на 10 ноември, казват румънски политически анализатори, цитирани от ДПА. Партийният лидер Ливиу Драгня бе осъден за корупция през май и е в затвора за 3 години и половина.", "date": "2019.07.16", "title": "Румънският премиер поиска оставките на външния и вътрешния министър"}
{"url": "https://offnews.bg/politika/bsp-iska-nezabavno-izslushvane-na-borisov-marinov-i-goranov-v-ns-zara-707342.html", "text": "БСП поиска председателят на парламента да покани на изслушване премиера Бойко Борисов, вътрешния министър Младен Маринов и министъра на финансите Владислав Горанов заради кризата с изтеклите от НАП данъчно-осигурителни данни.\"След пробива на системата на „Митници”, при който бяха източени милиони левове от българския данъкоплатец, които трябваше да влязат в държавния бюджет, след пробива и разпадането на Търговския регистър, след като се наляха 2 млрд. лева в електронното управление, след като приехме работещ закон за киберсигурност, след като приехте работещ закон за борба с тероризма, днес сме свидетели на най-мощната, най-сериозната хакерска атака спрямо българската държава. Личните данни на стотици български граждани са източени по неизвестен за нас начин\", заяви депутатът от БСП Иван Иванов от името на парламентарната група на червените.\"Нека да дойдат тук и да обяснят на народните представители какво се случва към днешна дата – до каква степен е пробита системата на НАП, има ли опасност да бъдат изнесени данни, които да увредят финансовите интереси на страната. Има ли опасност български граждани да бъдат с източени сметки или на български граждани да бъдат начислени допълнително данъци. Каква е опасността към днешна дата за държавата? Щом тази сутрин се събра Съветът по сигурност към Министерски съвет, в момента е крайно наложително премиерът да дойде тук и даде обяснение пред народните представители, пред най-висшия орган в държавата – какво се случва и до каква степен са увредени обществените интереси\", добави Иван Иванов.Председателят на НС Цвета Караянчева обяви, че на изслушване в парламента ще дойдат Владислав Горанов и Младен Маринов. Министър-председателят има предварително поет ангажимент и няма да се яви.", "date": "2019.07.16", "title": "БСП иска незабавно изслушване на Борисов, Маринов и Горанов в НС заради теча от НАП"}
{"url": "https://offnews.bg/zdrave-i-krasota/koia-shte-e-hranata-na-badeshteto-707298.html", "text": "Към 2050 година насекомите могат да заменят месото в храната на човека. Според научно изследване те са по-полезни от портокаловия сок и зехтина. В цикадите, пеперудите и гъсениците антиоксидантите са два пъти повече, отколкото в тези продукти.В свое изследване, публикувано в научното издание Frontiers in Nutrition, учени от университета в Терамо, Италия твърдят, че мравките, скакалците и копринените буби могат да бъдат здравословна алтернатива на месото, тъй като са отличен източник на белтъчини, полиненаситени мастни киселини, минерали, витамини и фибри.В хода на проучването, учените откриват, че някои членестоноги съдържат антиоксиданти. Във водоразтворими екстракти от скакалци, копринени буби и щурци, антиоксидантите са два пъти повече, отколкото в портокаловия сок. А някои видове червеи могат да бъдат алтернатива на месото.Според данните публикувани в списанието 14,5 % от общото количество вредни емисии се пада на животновъдството. Насекомите, за разлика от животните, потребяват много по-малко вода и храна за развитие на жизнения си цикъл.В условията на активен прираст на населението, тази алтернатива на месото ще позволи да се съхранят селскостопанските ресурси и да се изхранят 9 млрд. души, колкото се очаква да нарасне населението през 2050 г. Ентомолозите вече обявиха началото на „апокалипсиса“ за насекомите.Според изследователите, вече 2 млрд. души, или една четвърт от населението на Земята, консумира насекоми. Най-предпочитани са бръмбарите – 31% от общото потребление. След тях се нареждат африканската гъсеница, пчелите, осите и мравките.В повечето страни в Европа, подобна практика предизвиква отвращение затова, както отбелязва проф. Мауро Серафини, за да преминат към ентомофагия (ядене на насекоми), хората ще имат нужда от насърчаване и подкрепа.„В бъдеще бихме могли да адаптираме режима на хранене към отглеждането на насекоми, за да увеличим съдържанието на антиоксидантите, които са нужни на животните и хората“ – твърди ученият.Междувременно насекомите вече се промъкват в менюто на европейците. Миналата година голяма търговска верига във Великобритания започна да предлага скакалци на скара. Необикновеният деликатес се появи в 250 магазина. Още по-рано, в Швейцария, на клиентите на супермаркетите се предлагаха кюфтета с 30 % „месо“ от червеи.Инициаторите на такива кампании акцентират върху съдържанието на много полезни вещества и екологичния ефект, защото подобно хранене ще съхрани ресурсите на планетата. ", "date": "2019.07.16", "title": "Коя ще е храната на бъдещето?"}
{"url": "https://offnews.bg/obshtestvo/i-dnes-shte-e-hladno-no-ot-utre-valezhite-spirat-707297.html", "text": "Днес до обяд облачността ще е разкъсана, предимно висока. Около и след обяд ще се развиват купеста и купесто-дъждовна. Ще има превалявания от дъжд, основно в Южна България. На места в Рило-Родопската област валежите ще са значителни. Ще духа слаб североизточен вятър. Остава хладно за сезона, с максимални температури между 22° и 27°.Над Черноморието в сутрешните часове ще е предимно слънчево. Около и след обяд облачността ще се увеличи и на места ще превали. Ще духа слаб до умерен вятър от север, след обяд от североизток. Максималните температури ще са между 23° и 26°, близки до температурата на морската вода. Вълнението на морето ще е 2 бала.Над планините ще е предимно облачно. Максимална температура на 1200 метра около 16°, на 2000 метра - около 9°.През следващите дни валежите ще стават все по-редки, а температурите ще се повишат.", "date": "2019.07.16", "title": "И днес ще е хладно, но от утре валежите спират"}
{"url": "https://offnews.bg/kultura/ogranichava-se-dvizhenieto-mezhdu-pamporovo-i-sokolovtci-zaradi-sabora-707314.html", "text": "От 19 до 22 юли се ограничава движението по път ІІ-86 - между к. к. Пампорово и Соколовци по повод събора „Рожен 2019“, съобщава АПИ.Ограничението ще важи от 6 ч. на 19 юли /петък/ до 6 ч. на 22 юли /понеделник/.Алтернативният маршрут за движение на транзитния трафик е Проглед – к. к. Пампорово – Смолян – Соколовци и обратно, За периода от 17-ти до 20-ти юли т. г. отпада забраната за движение на МПС над 3,5 т по път ІІІ-8641 Пампорово – Смолян.Очаква се движението по път II-86 Пловдив – Смолян да бъде натоварено и поради това на шофьорите на товарни автомобили се препоръчва да използват обходни маршрути:• Пловдив – Кричим – Девин – Стойките – к. к. Пампорово – Смолян и обратно;• Пловдив – Кърджали – Ардино – Смолян и обратно.АПИ призовава шофьорите да се движат със съобразена скорост и повишено внимание, спазвайки пътна сигнализация и указанията на контролните органи.", "date": "2019.07.16", "title": "Ограничава се движението между Пампорово и Соколовци заради събора в Рожен"}
{"url": "https://offnews.bg/futbol/mitko-mitkov-veche-e-pistoleta-707305.html", "text": "Младокът от ЦСКА Митко Митков вече си има прякор. 18-годишният футболист от Червен бряг, който вкара страхотен гол от дистанция в мача с Етър (2:2), вече носи прозвището Пистолета.Така се обръщат вече към него всички в ЦСКА. Опитните футболисти се радват изключително много на прогреса на Митко, който се очаква да започне като титуляр тази вечер срещу Титоград.Очакванията са обаче да действа като десен бек, а не по фланга.Не става ясно кой е лепнал прякора на Митков. Капитанът на ЦСКА Николай Бодуров има прозвището Коки Снайпериста, който му беше поставен от Валери Божинов.В случай на отстраняване на Титоград, в което малцина се съмняват след 4:0 в първия мач в София, в следващия кръг ЦСКА ще играе срещу хърватския Осиек.Това ще бъде първи сблъсък на червените със съперник от тази бивша югославска република.", "date": "2019.07.16", "title": "Митко Митков вече е Пистолета"}
{"url": "https://offnews.bg/tenis/simona-halep-shte-e-znamenosetc-na-rumania-v-tokio-2020-707308.html", "text": "Шампионката на Уимбълдън 2019 Симона Халеп ще бъде знаменосец на Румъния по време на откриването на Олимпийските игри през 2020 г. в Токио, съобщи сайтът на Националния олимпийски комитет на Румъния, цитиран от БГНЕС.В събота тенисистката срази Серина Уилямс с 6:2, 6:2 за по-малко от час.Вчера Халеп се прибра в Румъния, а журналистите я попитаха съгласна ли е да носи флага на страната по време на церемонията. “Радостна съм, че се поинтересувахте, тъй като силно желая това. Ще помоля ръководителя на олимпийския комитет Михай Ковалиу, ако не му е трудно да отговори съгласен ли е да ми предостави такава възможност”, отбеляза Халеп.След това бе потвърдено, че Ковалиу официално предлага на Халеп ролята на знаменосец. Олимпиадата в Токио ще се проведе от 24 юли до 9 август.", "date": "2019.07.16", "title": "Симона Халеп ще е знаменосец на Румъния в Токио 2020"}
