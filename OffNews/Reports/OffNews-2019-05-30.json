{"url": "https://offnews.bg/112/arestuvaha-kmeta-na-rajon-severen-v-plovdiv-704369.html", "text": "Служители на Специализираната прокуратура, полицията и представители на антикорупционната комисия КПКОНПИ влязоха в кметството на район \"Северен\" в Пловдив.Задържан е кметът на района инж. Ральо Ралев, съобщи БНР. От районното кметство се изземват документи и се разпитват работещи в него. Пред журналисти Ралев е заявил, че не знае защо е задържан. Заедно с него е арестуван и още един мъж.Адвокатката на Ралев Сузана Алекова също обясни, че не е информирана за причините за задържането. Според нея Ралев вероятно ще остане в ареста за 24 часа.Ральо Ралев е втори мандат кмет на \"Северен\", член на ГЕРБ.", "date": "2019.05.30", "title": "Арестуваха кмета на район Северен в Пловдив"}
{"url": "https://offnews.bg/koloezdene/karapas-zapazi-avansa-si-v-dzhiroto-704383.html", "text": "Еквадорецът Ричард Карапас (Movistar) запази лидерската си позиция в Обиколката на Италия след пробягването на 18-ия етап.Преднината му пред преследвачите Винченцо Нибали от Bahrain–Merida и словенеца Примож Роглич (LottoNL-Jumbo) си остана същата три етапа преди края - 1:54 минути пред италианеца и 2:16 минути пред Роглич.Иначе местният състезател Дамиано Чима от Nippo-Vini Fantini-Faizane завърши пръв 222-километровия етап от Вадаора до Санта Мария ди Сала, като постигна първа етапна победа в кариерата си на такова ниво. Чима беше част от група от трима колоездачи, които се откъснаха рано от колоната, но бяха настигнати в заключителните метри.25-годишният италианец обаче се възползва от спускането и стигна до първото място със силен финален спринт, с което донесе и първа победа за отбора си в историята на колоездачната обиколка на Италия. Паскал Акерман (Bora-Hansgrohe) завърши втори, а трети бе Симоне Консони (UAE-Team Emirates).", "date": "2019.05.30", "title": "Карапас запази аванса си в Джирото"}
{"url": "https://offnews.bg/politika/kristalina-georgieva-otreche-da-ia-gotviat-za-predsedatel-na-evropejsk-704386.html", "text": "Кристалина Георгиева отрече да я готвят за председател на Европейската комисия, съобщи БНР. Тя коментира темата по време на лекция на тема \"Светът и ние\" във Великотърновския университет. „Аз си имам работа, много интересна, много трудна работа. На хипотетични въпроси отговори нямам. Нашата организация по спекулации не коментира“, каза Георгиева.В средата на май \"Блумбърг\" обяви, че европейските лидери са обсъдили възможността следващата Европейска комисия да бъде оглавена от временния изпълнителен директор на Световната банка и бивш еврокомисар. Медията цитира двама неназовани източници, които са запознати с дискусията по темата.Георгиева честити на новите български евродепутати и изтъкна, че вотът е бил спечелен от проевропейските партии. \"У нас българите гласуваха за проевропейските партии. Това е много добре. Предстоят месеци, в които ще трябва да се формира програма, която да обединява проевропейските партии и аз съм убедена, че това ще се случи\", допълни тя.", "date": "2019.05.30", "title": "Кристалина Георгиева отрече да я готвят за председател на Европейската комисия"}
{"url": "https://offnews.bg/112/rezhisiorat-georgi-diulgerov-e-blasnat-ot-kola-704382.html", "text": "Режисьорът Георги Дюлгеров е блъснат от кола на столичния булевард \"Жулио Кюри\".Дюгеров е блъснат, докато карал колело, съобщи bTV.Той е откаран по спешност в болница \"Пирогов\".Дюлгеров има счупване на тазобедрена става и предстои операция.", "date": "2019.05.30", "title": "Режисьорът Георги Дюлгеров е блъснат от кола"}
{"url": "https://offnews.bg/futbol/puskat-biletite-za-macha-s-anglia-utre-ot-10-v-boiana-704372.html", "text": "Билетите за домакинството на българския национален отбор срещу Англия на 14 октомври т.г. ще бъдат пуснати в ексклузивна продажба само в официалния фен-магазин на \"лъвовете\" в Национална футболна база \"Бояна\" в петък, 31 май.Реновираният магазин ще отвори врати в 10:00 ч., като пропуските за най-атрактивния двубой на състава ни през тази година ще се продават на място на цени както следва: Сектори Б и Г - 20 лв., Сектор В - 40 лв., Сектор А - 60 лв., ВИП 2 - 200 лв., ВИП 1 - 400 лв.Специално за привържениците на отбора в продажба ще бъде пусната цялата официална мач-колекция на Joma, а оригинални реплика-фланелки на титулярния и резервния екип на България ще се продават на преференциална цена от 55 лв.Гамата от продукти е обогатена и от фланелки с якичка за свободно време в бял, червен и зелен цвят с коронования лъв, символ на националите.Обновеният фен-шоп предлага и множество различни артикули, посветени на България, в това число топки, ключодържатели, шалове, значки, капитански ленти и прочие сувенири. На място ще могат да се купуват и билети за домакинството с Косово на 10 юни.Празничното събитие ще бъде посетено и от избрани футболисти от селекцията на Красимир Балъков, които ще бъдат на разположение на привържениците за снимки и автографи около 10:30 ч.", "date": "2019.05.30", "title": "Пускат билетите за мача с Англия утре от 10 в Бояна"}
{"url": "https://offnews.bg/temida/vas-otmeni-naredbata-za-globi-za-palatki-na-koral-704384.html", "text": "Върховният административен съд отмени спорната наредба на Община Царево, която изискваше къмпингуващите на плаж \"Корал\" да имат разрешение от архитекта на общината, нотариално заверена декларация от собственика на земята и да предупредят общината 7 дни преди разполагането на палатки и каравани. Отменена е цялата Наредба за опазване на обществения ред и околната среда на територията на Община Царево, а не само частта за къмпингуването, уточняват от прокуратурата в Бургас. Причината за отмяната на наредбата е, че тя не е подложена на обществено обсъждане. Според Сдружение \"Да запазим Корал\" посочват, че десетките глобени по наредбата могат да си потърсят парите обратно. „Ако те са глобени за един минал период, няма как да им бъдат връщани парите. Това е безумие!\", обяснява пък председателят на общинския съвет в Царево Даниел Скулиев, цитиран от bTV.Музикантът Васил Гюров, който беше един от първите глобени, обясни, че все още не е платил глобата си от 300 лева, но мисли и това лято да почива на същото място, на което е глобен.„Не отивам на почивка. Отивам, за да свърша една работа, т.е. да попречим на плановете за застрояване на едно от последните незастроени места”, коментира Васил Гюров.Наредбата вече е качена на сайта на Община Царево, за да бъде подложена на обществено обсъждане.", "date": "2019.05.30", "title": "ВАС отмени наредбата за глоби за палатки на Корал"}
{"url": "https://offnews.bg/medii/otstraniavat-direktora-na-netinfo-704373.html", "text": "Отстраняват изпълнителния директор на Нетинфо и създател на сайтовете Гонг и Вести Христо Христов, става ясно от профила му във Фейсбук. Христов допълва, че такова отстраняване е в нарушение на закона и сключените договори. \"Ники, горните ти действия са грубо нарушение, както на Устава на „Нет Инфо“ АД и на Търговския закон, така и на сключения Договор между акционерите „Нет Инфо“ АД, които изрично предвиждат изисквания, ред и процедура за назначаване на Изпълнителния директор\", посочва той.Христо Христов излезе вчера с позиция по повод решението на журналисти от Gong.bg да напуснат, в която обяви, че от купуването на медиите от Кирил Домусчиев и брат му (в пакет с Нова телевизия) там е започнал да бъде упражняван сериозен натиск върху редакторите и журналистите в сайтовете за публикуване на определен тип новини, които са съмнителни.Той допълни, че като изпълнителен директор и съдружник в Нетинфо остро критикува и се разграничава от случващото се в новинарския отдел на компанията. ", "date": "2019.05.30", "title": "Отстраняват директора на Нетинфо"}
{"url": "https://offnews.bg/leka-atletika/kaster-semenia-nastoiava-az-sam-zhena-704387.html", "text": "Южноафриканската атлетка Кастер Семеня настоява, че е жена и ще обжалва решението на Международната асоциация на атлетическите федерации (IAAF).Според него от 8 май т.г. атлетки с по-високо ниво на тестостерон в организма или с хиперандрогенизъм като нея нямат право да се състезават при жените в дисциплините от 400 метра до една миля, ако не се подложат на хормонално лечение.Двукратната олимпийска шампионка на 800 метра подаде апелация пред Спортния арбитражен съд, но тя беше отклонена. Сега тя ще обжалва това и пред Федералния съд в Швейцария“Аз съм жена и атлетка от световна величина. IAAF няма право да ме тъпче с наркотици и да ме принуждава да бъда нещо, каквото не съм”, каза 28-годишната южноафриканка, която преди две години напук на споровете за пола й си взе булка - Виолет Расебоя, също атлетка от ЮАР. На сватбата Кастер беше по костюм, а избраницата й в рокля.", "date": "2019.05.30", "title": "Кастер Семеня настоява: Аз съм жена"}
{"url": "https://offnews.bg/ikonomika/odit-na-smetnata-palata-razkri-kup-problemi-v-sajtovete-na-darzhavnata-704370.html", "text": "Сметната палата извърши одит на изпълнението доколко публична и прозрачна е дейността на администрацията на централната изпълнителна власт и как се реализира правото на гражданите за достъп до обществена информация, залегнало в чл. 41 и чл. 42 от Хартата на основните права на Европейския съюз (2012/C 326/02).Проверката на практиките в 17 министерства, администрацията на Министерския съвет и Държавната агенция „Електронно управление“ е открила сериозни слабости.Отделни министерства не са осигурили изпълнение на законовите изисквания за публикуване на информация и не е осъществяван мониторинг и контрол за пълнотата и актуалността на информацията, публикувана на интернет страниците, посочват от Сметната палата.Според одита Интернет страниците на голяма част от централните органи на изпълнителната власт не са унифицирани и не осигуряват възможност за равен достъп до информацията за хората с увреждания и гражданите на други държави-членки.Платформата за достъп до обществена информация е в процес на внедряване и не функционира до приключване на одита, посочват още от палатата.Друга констатация е, че от създаването на Портала за консултативните съвети до края на 2018 г. не са извършвани промени в системата, като информацията в него е непълна и неактуална.Освен това Порталът за отворени данни не генерира очакваните ползи поради пропуски в организацията, ограничена функционалност и липса на анализи за обществена значимост и полезност на публикациите.", "date": "2019.05.30", "title": "Одит на Сметната палата разкри куп проблеми в сайтовете на държавната администрация"}
{"url": "https://offnews.bg/gimnastika/doping-skandal-v-hudozhestvenata-gimnastika-izhvarliha-svetovna-shamp-704385.html", "text": "Допинг скандал разтърси художествената гимнастика. Световната шампионка с руския ансамбъл в съчетанието на 3 топки и 2 ленти от 2014 г. и двукратна европейска шампионка (също от 2014 г.) Александра Семьонова е за 2 г. заради употреба на забранени вещества, считано от 12.11.2018 г.21-годишната спортистка отрича да е вземала умишлено забранени препарати. От самата руска антидопингова агенция не уточняват с какво вещество конкретно е била заловена грацията.\"В действията ми няма умисъл или небрежност. Категорично не приемам допинг и напълно съдействах на разследването. Според мен забранените вещества са попаднали в организма ми от хапчета за кръвно налягане\", каза Семьонова, която все още не е решила дали да обжалва в CAS.Това не е първи допинг скандал в руската художествена гимнастика. Преди 18 години с фуросемид бяха хванати тогавашните звезди Алина Кабаева и Ирина Чащина. Фуросемида се използва за изчистване на анаболни стероиди. Тогава не стана ясно за какво им е било необходимо на грациите да приемат стероиди, но те изтърпяха санкцията си от една година и се завърнаха на килима.", "date": "2019.05.30", "title": "Допинг скандал в художествената гимнастика, изхвърлиха световна шампионка за 2 години"}
{"url": "https://offnews.bg/temida/varnaha-marinela-arabadzhieva-v-sofia-video-704375.html", "text": "Съпругата на бизнесмена Ветко Арабаджиев Маринела беше върната в България. Тя е предадена на българските власти днес по обяд в полицейския участък на летище \"Барахас\" в Мадрид. Арабаджиева кацна на Летище София с редовния полет от Мадрид, който закъсня с около 45 минути, съобщи БНТ. Испанските власти връщат Арабаджиева в България 25 дни след съпруга ѝ. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол.МВР разпространи и видео от пристигането на Арабаджиева у нас. Семейството, заедно със сина им Вълчо, е обвинено за участие в организирана престъпна група за пране на пари и данъчни престъпления.Предстои на Маринела Арабаджиева да бъдат повдигнати обвинения. ", "date": "2019.05.30", "title": "Върнаха Маринела Арабаджиева в София (видео)"}
{"url": "https://offnews.bg/futbol/bistrishkite-tigri-otceliaha-v-parva-liga-704388.html", "text": "Свързваният с името на премиера Бойко Борисов отбор на Витоша Бистрица запази мястото си в Първа лига. \"Тигрите\" ще мерят сили в елита и през следващия сезон, след като победиха с 3:0 третия във Втора лига Монтана в баража за оставане/изкачване.Първите 45 минути не предложиха особена интрига, а развръзката настъпи след почивката. Григор Долапчиев (52) изведе Витоша напред в резултата, а опитният Емил Гъргоров (90, 90+2) направи резултата класически.Това беше трети спечелен бараж на Витоша, който и през миналата година трябваше да играе в директен мач за оцеляването си срещу Локомотив (София), а преди това спечели и бараж за влизане в елита.Така съставът на Първа лига за новия сезон вече е окомплектован. Вчера Арда (Кърджали) драматично се наложи с 1:0 над Септември (София) и за първи път в историята си ще играе в елитната дивизия.Отборът на ветераните на Витоша Бистрица, в чийто редици играе Бойко Борисов, имаше повече поводи за радост, тъй като в средата на май постигна четвърта поредна титла. Във финала Витоша победи с 3:1 Лудогорец, а Борисов изведе \"тигрите\" като капитан, но не успя да се разпише.", "date": "2019.05.30", "title": "\"Бистришките тигри\" оцеляха в Първа лига"}
{"url": "https://offnews.bg/tenis/grigor-dimitrov-sreshtu-vavrinka-v-petak-sled-18-chasa-704376.html", "text": "Най-добрият ни тенисист Григор Димитров ще играе мача си от третия кръг на турнира \"Ролан Гарос\" в Париж срещу Стан Вавринка в петък след 18 часа.Двубоят е последен от програмата на корт \"Сюзан Ленглен\", където програмата стартира от 12 часа с мач между Елизе Мертенс и Анастасия Севастова. Следват сблъсък между Роджър Федерер и Каспър Рууд. Непосредствено преди Григор излизат Слоун Стивънс и Полона Херцог.Димитров и Вавринка са играли осем двубоя помежду си, като са си поделили по 4 победи. За последно обаче швейцарецът спечели две победи - на Уимъблъдън и Ю Ес Оуъпън през 2018 година.Добрата новина е, че в мачовете на клей статистиката на Григор срещу Стан е положителна - 2 на 1 победи.", "date": "2019.05.30", "title": "Григор Димитров срещу Вавринка в петък след 18 часа"}
{"url": "https://offnews.bg/politika/hamid-deputat-v-parlamenta-ne-mozhe-da-svarshi-i-stotna-ot-napravenot-704380.html", "text": "Делян Пеевски всеки ден ходи на работа и то при избирателите. Той има много задачи и в своя район, и в страната. Един депутат, който всеки ден е в парламента и послушно натиска копчетата за гласуване, не може да свърши и една стотна от това, което Пеевски върши.Това заяви пред bTV зам.-председателят на парламентарната група на ДПС Хамид Хамид, попитан дали Пеевски ще продължи да ходи на работа в Народното събрание. Вчера и днес Пеевски изненадващо се появи в парламента, където не беше ходил от заклеването си като депутат преди повече от две години. \"Когато Пеевски го няма, журналистите питате защо го няма, като е там, питате защо е там\", коментира Хамид.Той отхвърли твърдението, че отказът на Мустафа Карадайъ и Делян Пеевски да отидат в Европарламента е измама и подмяна на резултатите от вота. По думите му става въпрос за \"сериозно отношение\". \"Излязохме с най-силните кандидати, авторитетите им са високи, хората ги ценят\", каза Хамид и допълни, че Пеевски може да бъде изпратен като евродепутат на следващите избори. Той подчерта, че предложените от Пеевски мерки за намаляване на ДДС на хляба, лекарствата, книгите и отпадането на таксите за детските градини са част от програмата на ДПС. По думите му е организирана среща с асоциации на зърнопроизводителите, хлебопроизводителите, както и с фармацевтични компании, за да се помисли как разликата от това намаление да не остане в джоба на големите компании, а да се отрази реално на джоба на обикновения български гражданин.На въпрос дали ще се търси смяна на управлението Хамид каза, че на хората им е писнало само да сменят партията на власт, за да дойде друго и промяна да няма.Ще искаме всички производители, които се възползват от по-ниските ставки, да декларират техните методи за ценообразуване, за да видим как се отразява намаленото ДДС върху крайната цена, каза той.", "date": "2019.05.30", "title": "Хамид: Депутат в парламента не може да свърши и стотна от направеното от Пеевски"}
{"url": "https://offnews.bg/kultura/provokativniat-film-momiche-kojto-obra-evropejskite-nagradi-tragva-704371.html", "text": "„Момиче” е дълбоко хуманна история за транссексуалната Лара – родена като момче, но със съзнанието на момиче, тя мечтае да бъде най-добрата балерина. Лара се опитва да намери смелостта да бъде себе си, но нейният пол става най-голямата пречка за реализиране тези мечти...Дебютът на белгийския режисьор Лукас Донт, който обра европейските награди, тръгва по кината у нас на 31 май и не се препоръчва за лица под 16 години. Може да го видите в Дом на киното, кино Одеон, Евро синема, Културен център G-8, кино Влайкова, Lucky Дом на киното (Пловдив), Фестивален и културен център (Варна).„Исках публиката да разбере какво е да се родиш в тяло, което не е твое. Мнозина живеят в тяло, с което не се чувстват изцяло свързани. Нужно беше да говоря за това, но също така силно исках да покажа връзката между дете и родител. Конфликтът не е между тях – от гледна точка на бащата няма никакво съмнение какво трябва да направи детето му. Той е подкрепящ персонаж, който дава цялата си любов“, споделя Лукас Донт пред ScreenDaily.Виктор Полстер е изпълнителят на главната роля във филма, който получава награда за най-добър актьор в конкурсната програма „Особен поглед“ на Кан ’18. Той е роден в Брюксел през 2002 година. Записва се на курсове по актьорско майсторство, но впоследствие решава да се посвети на класическия танц и започва да посещава Кралското балетно училище в Антверпен. Виктор участва в музикални клипове, конкурси по танци, получава предложения от Dior и балета Vlaanderen. Ролята му във филма на Лукас Донт е неговият дебют на големия екран.\"Момиче\" печели редица награди, сред които 4 на 71-ия Международен филмов фестивал в Кан филмът - приза за най-добър актьор за Виктор Полстер в конкурсната програма „Особен поглед“, Наградата на ФИПРЕСИ, Златна камера (за дебютна творба от всички конкурсни програми) и Queer Palm, а освен това е отличен в категория „Най-добър филм“ на фестивалите в Сан Себастиан и Цюрих и „Най-добър дебют“ на Европейските филмови награди и филмовия фестивал в Лондон. Виктор Полстер печели наградата за най-добър актьор на престижния филмов фестивал в Стокхолм.", "date": "2019.05.30", "title": "Провокативният филм 'Момиче', който обра европейските награди, тръгва и у нас (видео)"}
{"url": "https://offnews.bg/futbol/mauritcio-sari-specheli-parvia-si-trofej-na-60-godishna-vazrast-704374.html", "text": "По-добре късно, отколкото никога. Така може да се определи снощният триумф на Челси в Лига Европа, който осигури на мениджъра на “сините” Маурицио Сари първи трофей в кариерата му.60-годишният специалист досега имаше едно второ място в Серия А с отбора на Наполи. Във финала на Лига Европа Челси срази Арсенал с 4:1 в Баку. Сари стана първият италианец от 20 години, който покорява втория по сила клубен европейски турнир. За последно Купата на УЕФА спечели Алберто Малезани през 1999 г. с отбора на Парма, който надви Марсилия на “Лужники”.През следващия сезон Челси ще играе в груповата фаза на Шампионската лига, което беше ясно и преди финала в Лига Европа, тъй като \"сините\" завършиха четвърти в Премиър лийг. За Арсенал пък спечелването на трофея щеше да осигури място в мечтания турнир, но това не се случи.Какво е бъдещето на Сари ще стане ясно в близките часове и дни. Той е спряган за нов треньор на Ювентус, където постът беше овакантен от Масимилиано Алегри. Медиите на Острова спекулират, че на Кристиано Роналдо и компания вече е било съобщено, че именно Сари ще бъде новият наставник.", "date": "2019.05.30", "title": "Маурицио Сари спечели първия си трофей на 60-годишна възраст"}
{"url": "https://offnews.bg/tehnologii/vivacom-predlaga-novi-atraktivni-oferti-za-internet-dostap-chrez-satel-704355.html", "text": "Всяка бизнес организация, дори в отдалечени и слабо населени места, може да се възползва от високоскоростен достъп до Интернет със сателитните пакети на VIVACOM. Операторът предлага нови още по-атрактивни пакети без такса за оборудване, активиране и инсталиране.Месечният абонамент също е намален с 30%.В новите оферти интернет трафикът, генериран в часовия диапазон 23:00 ч. – 7:00 ч., e неограничен и не черпи от включената квота мегабайти. Скоростта след изчерпване на квотата мегабайти се увеличава от 64Kbps на 256Kbps. Голямото предимство на услугата е, че тя е достъпна на места като индустриални зони, бензиностанции и заведения, в планински хижи и къмпинги, намира приложение в селскостопански обекти и съоръжения, соларни и ветрогенераторни паркове.Офертите допълват портфолиото на VIVACOM, като предоставят широколентов сателитен Интернет със статичен IP адрес. Пакетите са насочени към компании от всички сегменти с ограничен достъп до кабелната инфраструктура.", "date": "2019.05.30", "title": "VIVACOM предлага нови атрактивни оферти за интернет достъп чрез сателит за бизнес клиенти"}
{"url": "https://offnews.bg/vodni/sarfisti-pochistvat-plazh-ropotamo-704354.html", "text": "С почистване на плаж Ропотамо започва тазгодишната серия от инициативи за по-чисто Черно море на сърфистите от Wind2Win.На 15 и 16 юни десетки доброволци ще се съберат в един от най-красивите заливи по Южното ни Черноморие – Устието на Ропотамо, за да почистят заедно прилежащия плаж. Почистването за втора поредна година се случва навръх Международния ден на сърфа и е част от инициативата WIND2WIN с кауза за чисто Черно море, свободно от пластмаса и други вредни отпадъци. Организатори са сърфистите от сърф училище Акаша Илияна Стоилова и Йоан Колев, които символично са озаглавили събитието Сърф MARмалад (MAR на испански означава море, а malad – е френска дума за болен).Миналата година серията от почиствания стартира на плаж „Перла“, където бяха събрани близо 1000 кг. отпадъци и завърши на варненския плаж „Ветеран“.Междувременно двамата атлети успешно завършиха първото по рода си скоростно преминаване с уиндсърф от най-северната (Дуранкулак) до най-южната точка (Резово) на нашето Черноморие WIND2WIN Challenge.Този юни, за всички, дошли да „излекуват“ морето с чували и ръкавици, инициаторите са подготвили безплатни сърф уроци, а партньорите от Nаtional Geographic ще раздадaт подаръци “с мисия“ за всички записали се във формата за участие . Този жест към участниците е обвързан с тяхната кампания „Планета или пластмаса?“ (Planet or Plastic?), която тази година обединява усилия с WIND2WIN.Един истински шарен мармалад от активности ще се разгърне в рамките на двудневната програма от спортни и образователни активности, посветени на морето, както следва:Денят ще стартира с релаксираща SUP йога сесия на сърф училище Акаша, заедно с Ланетика йога и спа. От Less Plastic, блогът, създаден да мотивира хората в България да ограничат създадения от тях отпадък, ще помагат активно в плажното почистване. Основателят му Никола Бобчев е и един от първите, които правят подробни изследвания на количеството отпадъци по устието на река Ропотамо.Рафтинг дамите от буйните реки на България ще се включат активно в извозването на отпадъците със собствена лодка, като в тази мисия се включва и моторна лодка до пристанището в Аркутино. Eco Switch ще се включат с любопитни истории как можем да switch-нем на друга вълна и да започнем да използваме по-малко пластмаса.Нашумелите в арт и урбанистичните среди с провокативните си инсталации Destructive Creation ще измайсторят нов шедьовър със събраните по време на акцията боклуци. Атрактивното символично произведение от отпадъци ще зарадва всички включили се, които ще могат да го разгледат и се снимат с него.Вечерта ще завърши с кино – всички присъстващи ще могат да гледат документалния филм на National Geographic „Зелените герои на Джеки Чан\".Важно е да се отбележи, че сборен пункт за всички ще бъде на плаж ‚Перла“, при сърф училище Акаша, откъдето до устието на река Ропотамо се стига за 30 мин. общо с автомобил и пеша. С кола се пътува около 10 мин. по път през живописните горички на резерват Ропотамо, характерни за красивия край на Странджа планина, там, където тя се слива с морската синева. Препоръчително е доброволците да са снабдени с автомобили, тъй като от сърф училището нямат възможност да подсигурят транспорт за всички.При достигане на устието на Ропотамо, реката трябва да се прекоси, за да се достигне до самия плаж. Това ще става със сърф бордове, за което разбира се ще има и опитни инструктори, които ще помагат на всички. Гарантирано преходът ще се превърне едно незабравимо приятно приключение.Присъединете се към официланото събитие Сърф MARмалад на  Повече информация за инициативата WIND2WIN:/ / Повече за кампанията „Планета или пластмаса?“: ", "date": "2019.05.30", "title": "Сърфисти почистват плаж Ропотамо"}
{"url": "https://offnews.bg/kultura/radev-udostoi-s-pocheten-znak-pavel-poppandov-704377.html", "text": "Президентът Румен Радев връчи днес почетния знак на държавния глава на Павел Поппандов.Президентът присъства на премиерата на книгата на големия български актьор „Значи съм живял. Автобиография“, която се състоя в рамките на Пролетния базар на книгата в Националния дворец на културата.„Тук съм, за да изкажа своето дълбоко уважение към един голям талант и към гражданин с ясна позиция, съвест и чувство за отговорност към нашето общество“, заяви президентът.Държавния глава посочи, че Павел Поппандов притежава безспорен талант и страст на сцената, с които предизвиква не само любовта на поколения българи, но и уважението на своите критици и опоненти.„Всички ние тук със своето присъствие ти казваме не само, че си живял истински, пълноценно, борбено, всеотдайно. Ти продължаваш да живееш“, заяви президентът.„Пожелавам ти да продължаваш да разказваш приказката за българския талант. За хората, които съзидават, творят и продължават да отстояват истината“, посочи Радев.", "date": "2019.05.30", "title": "Радев удостои с почетен знак Павел Поппандов"}
{"url": "https://offnews.bg/obshtestvo/pargov-upravlenieto-na-gerb-vkara-sofia-v-zadanena-ulitca-704358.html", "text": "Управлението на ГЕРБ вкара София в задънена улица. Това заяви лидерът на БСП - София и председател на групата на социалистите в СОС Калоян Паргов  на първата сесия след евроизборите. Повече от месец Столичният общински съвет не работеше заради кампанията по избор на български представители в Европейския парламент. \"Тактилните ленти на \"Графа\", които водят незрящите в стената, са олицетворение на управлението на ГЕРБ в София, каза още той. Резултатите за столицата на евроизборите ясно показват мнението на софиянци за това, което се случва в града в последната година, а и повече.Сагата около ремонта на \"Граф Игнатиев\" върви към финал, а ние с изненада разбрахме, че гръмките закани за големи санкции от по няколко милиона за некачествено изпълнение на ремонтните работи, всъщност са се смалили само до 106 000 лева. Затова имаме въпрос към кмета Йорданка Фандъкова - така ли управлява парите на столичани? Очевидно и доказано некачествен ремонт за няколко десетки милиона е приет срещу санкция от 106 000 лева?! Това ли е оценката на Столична община за качеството на ремонта на \"Граф Игнатиев\"? Защото оценката на гражданите на София, която всеки ден виждам в медиите и социалните мрежи, е коренно противоположна\".Калоян Паргов призова кмета Йорданка Фандъкова да застане пред столичани и да каже истината за този ремонт. \"И да наложи реални санкции за некачественото изпълнение, както и да настоява за корекции вместо да замазва нещата и тихомълком да се измъква от неудобната ситуация, добави той. - Недопустимо е да се примирим с факта, че плочките са неравни и криви и ще си се спъваме в тях, докато ходим. Когато човек прави ремонт в дома си и види, че изпълнението е некачествено, настоява майсторите да си свършат работата и едва тогава им плаща. Столична община е длъжна да има същото отношение към ремонтите в София. Защото това е нашият дом. Управляващите нямат право да си затварят очите пред некачественото изпълнение и да подминават с \"Айде, карай да върви! Следващият път - по-добре\". Това е скандално безотговорно поведение! Затова ние ще настояваме до последно да си свършат работата. Искаме качество на ремонтните работи, което напълно да отговаря на европейските стандарти\".Лидерът на БСП - София добави, че управляващото мнозинство в столицата очевидно е делегитимирано, предвид резултатите от евроизборите в неделя.\"Ако погледнем числата, разликата между ГЕРБ и БСП в София е едва 15 000 гласа на фона на 1,2 милиона избиратели, коментира той. БСП печели три района, а в дузина разликата в полза на ГЕРБ е само между 100 и 500 гласа. Едно е сигурно - очертава се повече от оспорван местен вот наесен. Затова предлагам на управляващите в София, след всичките тези скандали около ремонтите, до края на мандата този Столичен общински съвет да вземе няколко конструктивни решения, касаещи наболели проблеми в дневния ред, и с това да приключи този мандат. Нека да не се захващат повече с мащабни ремонти и да се излагат още!\".", "date": "2019.05.30", "title": "Паргов: Управлението на ГЕРБ вкара София в задънена улица"}
{"url": "https://offnews.bg/obshtestvo/kam-momenta-nito-zakonite-nito-kpkonpi-nito-prokuraturata-mogat-da-p-704368.html", "text": "Работата на правораздавателните органи в случаи на корупционни престъпления се затруднява от обема и сложността на материята, както и от честите промени в законодателството.Това се посочва в годишния мониторингов доклад „Антикорупционни институции: тенденции и практики“ на Фондация „Антикорупционен фонд“ (АКФ), изготвен с подкрепата на Фондация „Конрад Аденауер“.Докладът оценява дейността на основните антикорупционни институции през 2018 г. – съдилища, прокуратура и новосъздадената Комисия за противодействие на корупцията и за отнемане на незаконно придобитото имущество (КПКОНПИ).В документа е разгледана цялостната законодателна рамка и натрупаните практики по нейното прилагане през предходните години. В резултат на направения анализ и оценка се извеждат проблемни области на прилагане на законодателството. По-конкретно критиките засягат:• Нормативни празноти относно клиентелизъм, непотизъм и корупционно заобикаляне на режима на обществените поръчки, основано на злоупотреба със служебно положение и други нарушения.• Липса на разпоредби за ненаказване или облекчено наказване на лица, дали подкуп, ако те доброволно съобщят за престъплението, както и при особен принос за разкриване и наказване на тежки престъпления.• Практиката неоправдано да се изваждат от подсъдността на специализираните съдебни звена корупционните престъпления на ръководни длъжностни лица от някои институции.• Нискоефективни и разнопосочни практики по събиране на доказателства.• Формализъм на наказателния процес, който не насърчава разследващите към инициативност и изобретателност.• Политизиране на правораздавателния процес в случаи, когато разследваният е политически ангажиран.• Слабости в ресурсната обезпеченост и междуинституционалното сътрудничество.Проблем за българската практика е и честото използване на предварителни проверки, които нерядко се извършват от неопитни и професионално некомпетентни разследващи, дори когато са налице основания за образуване на досъдебно производство.Все още прокурорите не са достатъчно активни, когато става дума за изследване на имущественото състояние на разследвания и близките му и извършване на финансов анализ на активите.Докладът обръща внимание и на практиките на медийно отразяване на корупционни дела с голям обществен интерес. В медиите се изнася значителна информация, която на практика прави разследванията публични и често води до въвличане на широката общественост в кухнята на строго професионални действия. Препоръчва се създаването на обществен стандарт коя информация от и за корупционните разследвания е от интерес за обществото.Механизмите на създаване на новата антикорупционна комисия, която през 2018 г. пое функциите на Комисия за отнемане на незаконно придобито имущество (КОНПИ), Комисия за предотвратяване и установяване на конфликт на интереси (КПУКИ), звено от Сметната палата, БОРКОР и специализирана дирекция на ДАНС, също са обект на разглеждане в доклада.По отношение на работата на новата антикорупционна комисия АКФ отчита съществено разминаване между високите обществени очаквания за противодействие на корупцията и препоръките на Европейската комисия и тяхното законодателно въплъщаване. Анализът показва следните проблеми:• Приетият през 2018 г. закон дефинира корупцията като форма на административно нарушение или на неоснователно обогатяване, а не тежко престъпление, което ерозира самия фундамент на държавното управление.• Антикорупционната комисия трудно би могла да отговори на създадените очаквания поради липсата на разследващи правомощия.• Установената процедура за избор на председател и членове на Комисията – избор с обикновено мнозинство от Народното събрание – позволява съответното управляващо мнозинство да има решаващ глас при формирането на състава на органа.• Механично се съчетават в рамките на една институция твърде различни по естеството си функции и дейности – административно-наказващи, установителни, оперативно-издирвателни, аналитични и превантивни, което влияе негативно върху ефективността на органа и създава възможност КПКОНПИ да се използва за политически мотивирани проверки.• Нов модел за установяване на конфликт на интереси, съчетаващ централизиран и децентрализиран подход, който е вероятно да доведе до непоследователна и противоречива практика.• Случаи на селективно и противоречиво прилагане на закона, които оставят съмнение за политически мотивирани проверки.Възлагането на новия орган на контролни и санкционни правомощия, които съществено засягат правната сфера на личността, изисква да са осигурени гаранции за независимост на институцията, както и съобразяване с принципите на правовата държава, на разделението на властите и конституционното право на защита и правото на собственост.Докладът прави редица препоръки относно структурата и функциите на антикорупционната комисия, както и относно производствата по конфликт на интереси и по отнемане на незаконно придобито имущество.Според АКФ е необходимо да се създадат условия за независимостта на КПКОНПИ, включително с възприемане на различен модел на избор на членовете, включващ наред с Народното събрание и други институции или организации от гражданския сектор, като се дадат по-високи гаранции за публичност на процедурата, политическа неутралност и професионализъм.Важно е да се разшири понятието за свързани лица, пренесено автоматично в новия закон, за да се намалят случаите на заобикаляне на закона и да се улесни доказването на конфликта на интереси.В документа са изведени и препоръки към отговорните институции, сред които:• Да се предвидят гаранции относно независимостта на КПКОНПИ, включително с възприемане на различен модел на избор на членовете, включващ наред с Народното събрание и други институции (президент) и организации (НПО) - като се дават по-високи гаранции за публичност на процедурата, политическа неутралност и професионализъм.• Да се преосмисли възможността за използване от КПКОНПИ на СРС извън целите на наказателното производство.• Да се съобрази уредбата на гражданската конфискация с Конституцията и Европейската Конвенция за Правата на Човека, като се въведат необходимите процесуални способи за гарантиране и защита правото на собственост.• Да се ограничи възможността лицата, заемащи публични длъжности, да получават дарове и облаги във връзка със заемането на съответната длъжност и без непосредствена връзка с упражняването на конкретни властнически правомощия в частен интерес.В доклада се акцентира и на защитата за подателите на сигнали - АКФ призовава да отпадне изискването за посочване на ЕГН в подадените сигнали, както и да се предвиди изрична възможност за граждански организации, осъществяващи дейност по граждански контрол върху институциите, да могат да подават сигнали за предполагаеми корупционни престъпления.", "date": "2019.05.30", "title": "Към момента нито законите, нито КПКОНПИ, нито прокуратурата могат да преборят корупцията у нас"}
{"url": "https://offnews.bg/112/silna-gradushka-udari-triavna-buriata-prekarshi-darveta-i-blokira-vla-704379.html", "text": "Буря с пороен дъжд и градушка се разрази над Трявна. Прекършено от бурята дърво падна върху микробус, превозващ пътници между Трявна и Габрово. При инцидента няма пострадали. Заради паднало дърво на ЖП-линията са спрени влаковете по направлението Горна Оряховица - Стара Загора и Плачковци - Горна Оряховица. Пътниците се превозват с автобуси. \"И на гарата, и на автогарата работят всички екипи. Въобще, всички, които са от \"Гражданска защита\", от общината. Единственият проблем е с падналото дърво. Успяхме да освободим буса, който беше много засегнат от него и той всъщност вече не става въобще - извън движение\", коментира пред БНР зам.-кметът на Трявна Николина Николова.Работи се по отстраняването на щетите от бурята.", "date": "2019.05.30", "title": "Силна градушка удари Трявна, бурята прекърши дървета и блокира влакове"}
{"url": "https://offnews.bg/politika/gen-atanasov-anketna-komisia-da-razsledva-provala-na-mvr-s-ubietca-o-704357.html", "text": "Демократична България настоява в Народното събрание да бъде създадена анкетна комисия, която да изследва причините и условията довели до тежкия провал на операцията на МВР в Костенец завършила с трагични резултати.Това обявиха на пресконференция лидерът на ДСБ Атанас Атанасов и Илия Антонов – експерт по национална сигурност.Според тях в тази комисия трябва да се включат депутати от всички парламентарни групи и е желателно да се председателства от народен представител от опозицията.Парламентарната комисия би следвало да насочи вниманието си на първо място към изясняването на превантивната дейност на местните полицейски служби на МВР, по отношение на поведението на криминално проявения Стоян Зайков.На второ място - абсолютно наложително е да се изясни какви са причините, в хода на самата полицейска операция, при масирано полицейско присъствие в района, криминално проявения Зайков да извърши второ убийство, посочи тъмносиният политически лидер.Според Атанасов на фона на тази обстановка е неизбежно да си зададем въпроса какво е наложило детайлни оперативни данни по случая да бъдат публично, медийно оповестявани и то от ръководството на МВР. Това, естествено води до силно нагнетяване на общественото напрежение, може би с цел всяване на страх в местното население. По всичко изглежда, че такива действия се предприемат са за се създаде положителен публичен образ на МВР.Съгласно Българската Конституция основна функция на държавата е да гарантира живота на българските граждани. Случаят в Костенец показа, че поради нисък професионализъм, спорни управленски решения и е допуснато отнемане на човешки живот, за което трябва да се поеме отговорност на най-високо ниво на МВР. Напомняме непрекъснатото присъствие в този случай на най-високите нива на МВР – главен секретар и министър. Въпреки това тази масирана полицейска акция представлява грандиозен провал. Парламентарната анкетна комисия трябва да разследва и да установи тези факти, за да не се допускат в бъдеще, категоричен е ген. Атанасов.Според него с обилното изнасяне на непотвърдена информация и факти от местопрестъпленията, в това число и за въпросното „самоубийство“ на предполагаемия извършител, се създава предпоставка за опорочаване на разследването.", "date": "2019.05.30", "title": "Ген. Атанасов: Анкетна комисия да разследва провала на МВР с убиеца от Костенец"}
{"url": "https://offnews.bg/zdrave/spirat-protceduri-po-himioterapia-zaradi-limiti-tvardiat-patcienti-704356.html", "text": "Спират процедури по химиотерапия заради лимити, съобщи Дарик, позовавайки се на информация на онкоболни.Цялото отделение по онкология в болница „Сердика” от понеделник не извършва вливания и не е ясно кога процедурите ще бъдат възобновени. „Всички пациенти, които попадат в отделението, просто са оставени, без да знаем кога ще могат да си направят плануваните вливки хората. На всеки човек е планувано лечението. В нашия случай за 14 дни. Той вече пропуска една вливка. Кога ще му бъде отпусната, нямам никаква представа... Докторите не са виновни. Проблемът явно е в Здравната каса”, коментира Даниела Арнаудова, чийто съпруг страда от рак на панкреаса.Според Ани Бонева от Центъра за защита на правата в здравеопазването това се случва заради лимитите, наложени от здравните власти. „Когато има лимити, т.е. ограничения, няма как да се изпълняват регулярно дейности, които няма как един бизнесмен да си ги разсрочи във времето. Болните не могат да се разболяват по график, но по график са техните терапии. И когато даже графикът не може да бъде изпълнен, тогава за какво говорим”, коментира тя. От НЗОК са категорични, че няма основание да се връщат онкоболни и са разпоредили проверка в болницата.", "date": "2019.05.30", "title": "Спират процедури по химиотерапия заради лимити, твърдят пациенти"}
{"url": "https://offnews.bg/obshtestvo/petar-donchev-aap-vsichki-novosti-i-tehnologii-v-prevoza-na-hora-i-t-704276.html", "text": "Остават броени дни до откриването на международното изложение TRUCK EXPO 2019 – най-голямото събитие в сектора на тежката автомобилна индустрия в България. От 6-и до 8-ми юни на Летище Лесново всички водещи автомобилни производители ще покажат най-новите си модели, технологии и оборудване за тежки и лекотоварни автомобили, автобуси и специализирани превозни средства. Организатор на изложението е Асоциацията на автомобилните производители и техните оторизирани представители в България (ААП). Разговаряме с Петър Дончев, управител на Скания България ЕООД – представител на Скания.Г-н Дончев, TRUCK EXPO 2019 вече се утвърди като водещо за сектора изложение в България. Какво да очаква публиката на Летище Лесново тази година?Изложението е витрината на комерсиалните превозни средства. Всички новости, най-нови модели и реално работещи технологии в превоза на хора и товари могат да се видят на TRUCK EXPO 2019. Носителите на престижни световни награди ще бъдат показани и в България.SCANIA е дръзка да представи камиони на газ. Какво опитва шведският лидер – нов сегмент на пазара или последователен еко тренд?SCANIA предлага най-широката гама от товарни автомобили и автобуси, задвижвани с алтернативни горива. От широката палитра ние избрахме да покажем камиони, задвижвани с метан (CNG), защото това е една много добра реално работеща алтернатива за регионални превози. Всеки посетил на практика ще може да се убеди, че съвременните газови двигатели по нищо не отстъпват на дизела, а в същото време отделят по-малко изгорели газове и са икономически изгодни.Акцент в новите модели камиони е разширената видимост, съгласно новите европейски регламенти. Успяват ли гигантите в бранша да догонят регламента за безопасност?Безопасността е тема номер едно в SCANIA и нашите продукти отговарят на всички съвременни изисквания. Камионите за работа градска среда предлагат още повече системи за активна и пасивна безопасност. За първи път на изложението ще има TRUCK TUNING SHOW. Да приемем ли това като доставка на удоволствие за широката непрофесионална публика?Камионът, освен средство за работа, е и възможност за демонстрация на индивидуален стил. Демонстрацията на този стил има зад себе си много отдаденост, страст, време, а в много случаи и доста допълнителни инвестиции. Убеден съм, че изложените тунинговани камиони ще доставят огромно удоволствие на посетителите на изложението. Аз с нетърпение очаквам да разгледам тунингованите машини.Има ли тенденция тежкият автомобилен транспорт да изземе дял от железопътния транспорт на европейския пазар?Пред тежкотоварният автомобилен транспорт има сериозни предизвикателства и нарастващи ограничения, но той остава най-гъвкавият и икономически изгоден вариант за превоз на стоки. Според мен, комбинацията между въздушен, железопътен и автомобилен транспорт е вариант за устойчиво развитие.Входът за TRUCK EXPO 2019 е свободен. Необходима е предварителна регистрация: .---------------", "date": "2019.05.30", "title": "Петър Дончев, ААП: Всички новости и технологии в превоза на хора и товари могат да се видят на TRUCK EXPO 2019"}
{"url": "https://offnews.bg/futbol/levski-shte-igrae-kontroli-i-s-red-bul-brazil-i-tiurkgiudzhiu-ataspor-704361.html", "text": "Отборът на Левски също обяви имената на съперниците си в предсезонните контроли. Към известните вече имена на Зенит Санкт Петербург и Йънг Бойс, бяха добавени нови две - Ред Бул Бразил и Тюркгюджю-Атаспор (Мюнхен).Треньорът на Левски Петър Хубчев събира отбора за първа тренировка на 10 юни 2019 година в 10:00 часа на стадион „Виваком Арена Георги Аспарухов“. След нея тимът заминава за първия си лагер, който ще се проведе в Добринище. За 16 юни е предвидена контрола, като съперникът все още се уточнява и веднага след това играчите се прибират в София.Втората част от предсезонната подготовка стартира на 18.06.2019 година, когато отборът отпътува за Австрия, където ще остане до 02.07.2019.Предвидените контроли на австрийска земя са следните:23.06. срещу Ред Бул Бразил25.06. срещу Зенит (Санкт Петербург)01.07. срещу Тюркгюджю-Атаспор (Мюнхен)02.07. срещу Йънг БойсНа 03.07 тимът се прибира и ще се подготвя в София до началото на официалните срещи.", "date": "2019.05.30", "title": "Левски ще играе контроли и с Ред Бул Бразил и Тюркгюджю-Атаспор (Мюнхен)"}
{"url": "https://offnews.bg/izvan-terena/lindzi-von-spodeli-prezhivianoto-s-grigor-dimitrov-v-parizh-704344.html", "text": "Секссимволът на алпийските ски Линзи Вон проследи с интерес вчерашния епичен петсетов успех на най-добрия ни тенисист Григор Димитров над Марин Чилич във втория кръг на „Ролан Гарос“.Американката, която прекрати активната си състезателна кариера в началото на тази година, бурно подкрепяше българина и на моменти дори се изправяше на крака, за да аплодира някое от майсторските му отигравания.Часове след мача Вон сама сподели за изживените емоции, като пусна стори в Инстаграм, на което е уловила Гришо в гръб. От клипчето си личи, че русата красавица е била на първите редове на новия корт “Симон Матийо”, който наскоро бе официално открит.В Париж Вон не бе сама. Тя зае мястото си на трибуните в компанията на своя приятел - канадският хокеист Пи Кей Сабан. Двамата се държаха непринудено за радост на фоторепорерите, а режисьорът на директното предаване ги показа на няколко пъти. След мача на Григор, двамата проследиха и двубоя на Роджър Федерер, както и на Слоун Стивънс. Вон се похвали с победите и на тримата, на които е стискала палци с публикация в Туитър.Димитров и Вон се познават добре. През март двамата си организираха импровизирано състезание по улиците на Монако. Григор шофираше Ламборгини, а Вон се опитваше да го настигне с колело.", "date": "2019.05.30", "title": "Линдзи Вон сподели преживяното с Григор Димитров в Париж"}
{"url": "https://offnews.bg/politika/tcvetanov-obmisliah-ostavkata-dostatachno-dalgo-sled-razgovor-s-bori-704341.html", "text": "Цветан Цветанов остава редови член на ГЕРБ. Това заяви председателят на парламентарната група на ГЕРБ Даниела Дариткова в кулоарите на Народното събрание по повод оставката на зам.-шефа на партията Цветан Цветанов. Зам.-председателят на ПГ на \"Обединени патриоти\" Искрен Веселинов коментира, че човек може да реши да спре да се занимава с политика. Не ме изненадва, от началото на сагата с \"Апартаментгейт\" такава развръзка беше очаквана\", посочи той. Според Александър Симов от \"БСП за България\" има процес на замитане на следите в ГЕРБ. \"Няма как да заличиш мазните отпечатъци от местопрестъплението, дори и да накараш Цветанов да емигрира\", посочи той, цитиран от Дарик. ДПС никога не е коментирала и не се е намесвала във вътрешните работи на нито една партия и няма да го направи, заяви заместник-председателят на ПГ на Движението Хамид Хамид. На страницата си във фейсбук Цветанов заявява: Скъпи приятели, днес подадох оставка от заеманите от мен ръководни позиции в ПП ГЕРБ. Искам сърдечно да ви благодаря за тези 13 години съвместна работа в ГЕРБ. Изградихме един функциониращ и работещ политически модел, който винаги се е водил само от обществените интереси на всяко едно населено място, на всяка община, на всеки регион, на България и нашите съграждани. Доказахме го с нашата силна евролиста, с чиято победа допринесохме за силна и обединена Европа.След разговор с лидера на ПП ГЕРБ Бойко Борисов прецених, че по-правилното е да подам оставка. Обмислях това решение достатъчно дълго, но го правя днес, защото за мен ГЕРБ е на всички членове и симпатизанти. За мен беше важно да запазя хладнокръвие и мълчание по време на кампанията, защото изборната победа беше общата ни морална удовлетвореност от съвместната ни работа през годините.", "date": "2019.05.30", "title": "Цветанов: Обмислях оставката достатъчно дълго, след разговор с Борисов я подадох"}
{"url": "https://offnews.bg/futbol/tcska-shte-igrae-kontroli-s-tri-natcionalni-shampiona-v-avstria-704351.html", "text": "Вицешампионът ЦСКА обяви имената на всички съперници, които ще срещне по време на подготвителния лагер в Австрия. Прави впечатление, че отборът от Борисовата градина ще се изправи срещу три национални първенеца в алпийската държава.Така този лагер може да се определи като една мини Шампионска лига.\"ЦСКА започва с проверките на 24 юни срещу чешкия ФК Прибрам, а на 27-и противник ни е унгарският шампион Ференцварош. Три дни по-късно, на 30 юни, червените се изправят срещу украинския гранд и първенец Шахтьор Донецк.Както вече бе обявено, на 3 юли е последният спаринг на австрийска земя срещу местния шампион Ред Бул Залцбург. Допълнително ще бъдат обявени началните часове и стадиони, на които ще се играят срещите\", пишат в официалния сайт на ЦСКА.В същото време от клуба официално опровергаха появилата се информация, че бившият колумбийски футболист на ЦСКА Густаво Кулма е пред завръщане на \"Българска армия\".", "date": "2019.05.30", "title": "ЦСКА ще играе контроли с три национални шампиона в Австрия"}
{"url": "https://offnews.bg/dw/tcvetanov-si-otiva-a-borisov-shte-stava-oshte-po-bial-704360.html", "text": "Цветан Цветанов подаде оставка от всички постове в ГЕРБ. Коментарът му се съдържаше в прощално изявление във Фейсбук, а коментарът на Бойко Борисов - в прессъобщение на партията. Цветанов благодари на съпартийците си, а Борисов благодари на Цветанов. И така след 13 години работа политическата му кариера набързо приключи, след като заседна в асансьора на „Апартаментгейт“. Именно с това ще бъде запомнен - с шестте апартамента и с асансьора до мезонета, купен на съмнително ниска цена.Оттеглянето му бе очаквано, но ако се беше случило преди европейските избори, щеше да има дестабилизиращо влияние върху партията и резултатите ѝ. В известна степен Цветанов го намеква в прощалното си изявление:Разните приноси на ЦветановВ политическия некролог за Цветанов трябва да се каже, че именно той е човекът, организирал структурите на ГЕРБ. Цветанов пътуваше непрекъснато из страната, срещаше се с партийния апарат и сглобяваше машината, без която не биха били възможни серията победи и трите мандата на ГЕРБ. Извън партийните акламации обаче трябва да се припомни и друго: той бе един от помагачите за овладяване на съдебната система чрез монтиране на зависими и некомпетентни хора. Не само заради „семейната приятелка“, оглавявала преди време Софийския градски съд. И не само заради една реплика на медиен бос от запис, изтекъл през 2012 година: „От него (от Цветанов - б.а.) зависи кой ще остане в прокуратурата, кой ще напредне нагоре и кой ще си отиде\". Напускането му обаче не означава, че домогванията срещу Темида ще секнат.Неизбежно е сравнението с Христо Бисеров, който през 2013 година подаде оставка като зам.-председател на парламента и като депутат от ДПС, за да не се върне никога повече в политиката. Макар че де юре вече е невинен - оправдан е по всички обвинения: за укриване на данъци, за валутни престъпления и за недекларирани пред Сметната палата пари по сметки в Швейцария. Заради привидно доброволното си оттегляне същата индулгенция ще получи вероятно и Цветан Цветанов. Още повече, че вече бе многократно оневиняван - след разследването за незаконното подслушване в МВР, след отказа за прилагане на СРС срещу приближен антимафиот, след пълната данъчна ревизия от НАП за ония апартаменти.Краят на една ераНяма да е пресилено да се каже, че с оттеглянето му от политиката за ГЕРБ приключва една ера. Рекапитулацията показва, че Борисов навлиза в нов етап на политическата си кариера, в която значителна част от съратниците му в първите години вече ги няма. Всеки, чието име публично бе замесено в скандал, бе принуден да се оттегли. В това лидерът на ГЕРБ е наистина последователен. И го повтаря още от първия си мандат - всеки, допуснал грешка, която партията не може да понесе, си отива. А досега партията понесе доста „цветановщини\", измежду които „шестте апартамента“, оправдани с пари от тъста и тъщата, са само щрих. Онези акции на Цветанов като вътрешен министър още се плащат с парите на данъкоплатците заради присъдите на Европейския съд по правата на човека. Като добавим и платените със същите тези пари часове работа на полицията и прокуратурата плюс последвалите съдебни процеси, завършили с оправдателни присъди, ще се окаже, че ни е струвал доста скъпо. А „октоподите\" така и не бяха сразени.Вторият човек в ГЕРБ винаги е бил държан под око от Първия - за да не натрупа твърде голяма преднина. Едни телефонни записи по време на първия кабинет на ГЕРБ показаха нездрав интерес на тогавашния вътрешен министър Цветанов към контрабандните канали и конфликт с шефа на митниците, но кой ги помни? Пък и записите не удрят по рейтинга. Ето няколко примера: разговорите, които направиха достояние хомофобски реплики на Борисов, признанията, че е обещал да не закача „Мишо Бирата“, подхвърлянето за главния прокурор: „Ти си го избра\".Оттук нататъкОставката на Цветанов няма да доведе до възникване на групи за съпротива, чиито опити за домогване до лидерския пост да ерозират партията. Засега Борисов държи здраво и юздите, и шпорите.И така излиза, че като един фараон, като един арбитър от последна инстанция Бойко Борисов никога не греши - просто е бил подвеждан от хора, на които е имал прекалено голямо доверие. Постистина, да. И явно върши работа, след като направи възможна алиенацията на Борисов от Цветанов в публичния им образ. Така е, когато вярваме на очите и ушите си.Сега ще последват типичните клетви във вярност към Борисов и грамада от камъни върху лошия Цветанов. В резултат от което Борисов ще става още по-бял.А Томислав Дончев сигурно вече загрява край стартовата линия за зам.-председателското място.Б. ред. - Коментарът е от ", "date": "2019.05.30", "title": "Цветанов си отива. А Борисов ще става още по-бял"}
{"url": "https://offnews.bg/politika/1-9-miliona-sa-glasuvalite-s-hartiena-biuletina-158-hil-probvaha-mas-704345.html", "text": "158 967 избиратели са гласували машинно на европейските избори на 26 май. експериментално машинно гласуване за пръв път бе въведено в толкова голям брой секции - 3000.1 936 604 избиратели са упражнили правото си на глас с хартиена бюлетина.Общо в избирателните списъци при предаването им на СИК имаше 6 288 656 души.Избирателите, вписани в допълнителните страници (под чертата) на избирателните списъци в изборния ден са били 90 038.", "date": "2019.05.30", "title": "1,9 милиона са гласувалите с хартиена бюлетина, 158 хил. пробваха машинното"}
{"url": "https://offnews.bg/politika/iznenada-dps-nastapva-kam-sofia-vze-2000-glasa-poveche-ot-2014-704350.html", "text": "Движението за права и свободи е увеличило гласовете в подкрепа на своите евродепутати в София в сравнение с изборите за ЕП през 2014 г., показва сравнение на резултатите на страницата на ЦИК. ДПС е на плюс с общо 2074 гласа в трите столични района. Най-голяма подкрепа Движението получава в 24 МИР - където се включват \"жълтите павета\" на София (обхваща районите Възраждане, Искър, Кремиковци, Оборище, Подуяне, Сердика, Слатина и Средец) - ДПС има 2990 гласа срещу 1399 през 2014 г. В 25 МИР ДПС има 2502 срещу 1770 гласа преди пет години, а в 24 2990 срещу 1399 гласа през 2014 г. Според неофициална информация ДПС е използвало евроизборите като своеобразен тест за местния вот наесен, а пълзящото увеличение на броя на подкрепящите Движението има за цел в СОС да се появи общински съветник от ДПС. В София област подкрепата за ДПС се е увеличила с 2400 гласа за пет години, показват още данните. На евровота сега ДПС е трета политическа сила в 26 МИР 9168 гласа срещу 6767 през 2014 г. ", "date": "2019.05.30", "title": "Изненада: ДПС настъпва към София, взе 2000 гласа повече от 2014"}
{"url": "https://offnews.bg/sviat/turisticheski-korab-potana-v-budapeshta-pone-7-dushi-sa-zaginali-704349.html", "text": "Седем туристи са загинали при потъване на туристическо корабче в Дунав в Будапеща. Още 21 души все още не са издирени.Жертвите са граждани на Южна Корея. На борда е била група от 30 южнокорейски туристи и екипаж от двама унгарци.Инцидентът е възникнал при сблъсък с друг плавателен съд около 21 ч местно време в сряда.Седем души са спасени. В момента тече спасителна операция, която е затруднена от дъждовете и придошлите води.Корабчето е потънало близо до сградата на парламента. Трагедията е станала за около седем секунди, показва записи от камери за наблюдение.", "date": "2019.05.30", "title": "Туристически кораб потъна в Будапеща, поне 7 души са загинали"}
{"url": "https://offnews.bg/zvezdi/ajran-mejdan-sadiat-kompania-za-videoigri-za-2-miliona-dolara-704363.html", "text": "Английската хеви метъл банда „Айрън Мейдън“ (Iron Maiden) съди компанията за видеоигри 3D Realms заради играта Ion Maiden, която според музикантите е „невероятно безочливо“ нарушение на тяхната търговска марка, съобщи в. „Гардиън“, цитиран от БНР.Съдебният иск е на стойност 2 млн. долара за нанесени щети заради преднамерено „объркване на потребителите“ и опит за печалба за сметка на известността на групата.Името на главния герой в играта Шели Харисън наподобява това на басиста Стив Харис, а изображение на череп е сходно с култовото чудовище на „Айрън Мейдън“ Еди. Освен това играта била сходна със собствената игра на групата „Наследството на Звяра“.В сходен случай по-рано през май рокаджиите „Гънс Ен Роузис“ заведоха дело срещу канадска пивоварна, която пусна бира с името „Гънс Ен Роуз“.", "date": "2019.05.30", "title": "Айрън Мейдън съдят компания за видеоигри за 2 милиона долара"}
{"url": "https://offnews.bg/sviat/napadateliat-ot-lion-dejstval-ot-imeto-na-isliamska-darzhava-704378.html", "text": "Извършителят на атаката в Лион е направил пълни самопризнания, като е заявил, че е действал от името на \"Ислямска държава\", съобщи френската телевизия Бе Еф Ем, цитирана от БТА. Информацията е потвърдена от съдебен източник, цитиран от Ройтерс.При бомбената атака на пешеходна улица в центъра на Лион бяха ранени 13 души.24-годишният алжирец Мохамед Хишем М., студент по информатика, признал, че е направил и заложил бомбата пред кафене. Алжирецът и още трима заподозрени във връзка с нападението бяха задържани в понеделник.", "date": "2019.05.30", "title": "Нападателят от Лион действал от името на Ислямска държава"}
{"url": "https://offnews.bg/futbol/manchestar-iunajted-se-pohvali-s-dimitar-berbatov-video-704367.html", "text": "В официалният профил в Инстаграм на Манчестър Юнайтед се появи любопитно видео с бившия нападател на тима Димитър Бербатов.Българинът, който за последно игра за индийския Керала Бластърс, демонстрира небрежно уменията с топката, които му спечелиха името на един от най-елегантните и технични футболисти в Англия.Той поема топката идеално, макар и да е по чорапи, без усилие жонглира няколко пъти, след което с външната част на глезена я насочва право между краката на масичката.\"Бербо прави Бербо нещата\", написаха от Юнайтед.Дали публикацията не ни подсказва едно завръщане на българина на \"Олд Трафорд\" на ръководен пост. Самият Бербатов в началото на май си предложи услугите за технически директор.\"Преди седмица спрягаха Рио Фърдинанд. На следващата Дарън Флетчър. Защо никой не се сети за Димитър Барбатов? Все пак имам диплома по спортен мениджмънт и треньорски лиценз\", каза тогава Бербо.", "date": "2019.05.30", "title": "Манчестър Юнайтед се похвали с Димитър Бербатов (видео)"}
{"url": "https://offnews.bg/futbol/bozhinkata-izbuhna-a-levski-koga-704359.html", "text": "Казват, че всичко е добре, щом свърши добре. Но ФК Левски отдавна не се вписва в никакви постулати и народни поговорки. На \"Герена\" никога денят не си личи от сутринта, а на сърдиткопетковците торбата им никога не е празна, все има нещо вътре, като в повечето случаи това е в достатъчно големи количества.Централната избирателна комисия още не бе обявила окончателните официални резултати, когато Левски чрез балотаж успя да влезе във футболния Европарламент. Пак с клизма, пак с триста зора, пак с последния възможен влак.Близо 7 хиляди ентусиасти станаха живи свидетели на тези импровизирани избори. И цяло полувреме, дори до средата на второто, се чудеха как пък така винаги пред очите им се случват едни и същи събития. Миналата година по това време Левски пак игра бараж, но вкара цели 4 гола на традиционно трудния Черно море. Състоянието на тима и тогава не бе добро, финансовото състояния още по-зле, а треньор бе дефанзивният майстор Делио Роси. Сега сините направо измъчиха и топката, и зрителите си. Куриозното е, че сегашната формация на Левски след Роси бе водена от откровено офанзивния Славиша Стоянович, от разнообразния Гошо Дерменджиев и от изключителния мотиватор и ценител на сините юноши Георги Тодоров. А на сцената резултатът в края на сезона е един нищо неиграещ и неставащ за гледане отбор.Друг куриоз - Етър на Краси Балъков, който се водеше по-затворен треньор, си игра своя си стил. Виолетовите само малко бавиха любезните си домакини, да видят да не би сините да са се променили коренно за няколко дни. Жалко е наистина за Етър, че Балъков отива в националния, този тим заслужаваше да бъде развит, да помъдрее още и догодина да играе по-сериозна роля в първенството. Дано Станислав Генчев да бъде достоен продължител на идеите на именития си досегашен старши. В моментите, в които Левски опитваше да прави преса във виолетовата (в случая бялата) половина, хората на Балъков за миг не се огънаха, не се опитваха да кюскат топката в реката, или пък просто да я разкарат напред, а опитваха с подавания да изнесат играта напред. Етър бе сериозен опонент и игра по-правилен и стойностен футбол. Гостите търсеха своето, на моменти дори трайно държаха топката и с постепенни атаки опитваха да стигнат до удари към Николай Михайлов. Само че нямаха Валери Божинов.Божинката отново е тук. Когато вкара гол, секунди след появяването си на терена, той в яда си сякаш искаше да изкрещи, че мястото му изобщо не е на резервната скамейка. И това е един от проблемите на сините, ако догодина по това време не искат да им напомняме още от същото. Генерално погледнато, за да е успешен следващият сезон за Левски, в тима трябва да има нападател, който да е класа над Станислав Костов, а Валери Божинов да избухва в ето такива специални и извънредни случаи. И когато на \"Герена\" има по един такъв с класа отгоре във всяка линия, включително и вратар, ще може до края на първенството да е в битката за титлата (купата е друга бира), пък накрая каквото сабя (в случая съдия) покаже. Няма как, вечният съперник се скъсва да представя нови играчи, докато ти още играеш бараж и нямаш развитие по селекцията. За разградския съперник е още по-ясно, там организационно и структурно, и спортно-технически са доста напред с материала.Божинката каза, че иска да остане тук. Ясно е, че той и следващият треньор трябва да спрат да си спомнят за минали събития и фрази. Както е ясно, че Божинката, в каквато и да е роля, с какъвто и да е статут, трябва да остане тук. Това момче, когато говори за Левски и особено за публиката на Левски, му треперят челюстите, очите му се присвиват, личи си, че не го прави от куртоазия и в думите му няма и минимална доза показност. Хубаво е в клуба да помислят по въпроса, независимо каква е заплатата на резервата Божинов. Той си изкара парите само с този гол срещу Етър, без появата му се очертаваше сериозна вероятност Левски да гледа Европа през онзи, кривия, макарон.В задачата се пита: Ами ако Божинката не бе тук? В края на мача, като се замисли човек, Левски нямаше видими перспективи да отърве дузпите. Божинката се появи на точното място в точния момент и избухна така, както той си може. Въпросът от тук насетне е Левски кога ще избухне. Някак си не вярваме, че това ще се случи скоро, но пък нали в края на всеки сезон тези, които напускат стадиона, си казват, че следващия път, като дойдат, ще има нови играчи, по-добър отбор и лека-полека всичко ще се оправи. Така беше и миналата година. А имаше времена, вече станаха 10 години, когато в края на сезона публиката пълнеше стадиона, за да присъства на награждаване, да пее шампионски песни, да пусне една сълза и едва тогава си тръгваше.", "date": "2019.05.30", "title": "Божинката избухна. A Левски кога?"}
{"url": "https://offnews.bg/obshtestvo/fandakova-zadarzha-polovinata-ot-garantciata-za-remonta-na-grafa-704365.html", "text": "Гаранцията на ремонта на ул. „Граф Игнатиев\", площадите „Славейков\", „Гарибалди\" и градината на „Св. Седмочисленици\" е 8 години. За първи път кметът на София удържа половината от гаранцията за ремонта в бюджета на Столичната община. Това заяви председателят на групата на ГЕРБ в Столична община Малина Едрева по повод Няма никакъв риск общината да плаща от собствения си бюджет за ремонт в гаранционния период, уточни тя. Фирмата изпълнител има ангажимента да отстранява всички дефекти по извършената дейност, допълни Едрева. Тя припомни, че проектът с пет вида павета на настилките беше избран на конкурс, в който като жури участваха представители на всички национално представени организации с отношение към архитектура и благоустройство.„Защо този проект беше избран това е друг въпрос. Но не го е избрал кметът или СОС\", подчерта Едрева.", "date": "2019.05.30", "title": "Фандъкова задържа половината от гаранцията за ремонта на Графа"}
{"url": "https://offnews.bg/futbol/antonio-konte-goni-ikardi-ot-inter-zaradi-morala-704366.html", "text": "Италианският Интер ще има нов треньор и това ще бъде бившият наставник на Ювентус Антонио Конте, който е без работа, откакто беше освободен от Челси. Днес клубът обяви раздялата си с Лучано Спалети, който изпълни задачата си да класира \"нерадзурите\" в Шампионската лига.49-годишният Конте ще подпише за три сезона, а заплата му ще бъде твърди 9 милиона на година плюс бонуси при постигане на определени резултати.Според информация на \"Гадзета дело Спорт\" едно от първите искания на Конте е било нападателят Мауро Икарди да бъде продаден, защото не влиза в плановете му. Прочутият специалист не иска аржентинеца не защото му липсват качества, а заради житейските ценности и морала.Конте не иска да работи с играч, който развали хармонията в отбора през миналия сезон заради лични капризи. Припомняме, че Икарди не игра два месеца и беше лишен от капитанската лента, след като със съпругата си и негов агент Уанда Нара влязоха в конфликт с ръководството заради новия му договор.Мястото му на върха на атаката ще заеме белгийският национал Ромелу Лукаку, който е привлечен от Манчестър Юнайтед.", "date": "2019.05.30", "title": "Антонио Конте гони Икарди от Интер заради морала"}
{"url": "https://offnews.bg/politika/kornelia-ninova-ochakvahme-pobeda-izpitah-razocharovanie-704327.html", "text": "Очаквахме да победим на евроизборите и изпитах разочарование от резултатите, призна в интервю за сутрешния блок на  председателят в оставка на БСП Корнелия Нинова.Лидерът на левицата подаде оставка на 28 май след изборната загуба на евровота. Предстои оставката ѝ да бъде гласувана от партийния конгрес на 16 юни, който да даде старт на процедура по избор на нов председател. За пръв път той ще се избира пряко от партийните членове.\"Подадох оставка веднага, за да няма спекулации, че ще подготвя правила за избор на нов председател в своя полза\", поясни Нинова в интервюто. По думите ѝ много от съпратийците ѝ са я разубеждавали за оставката.Корнелия Нинова коментира, че въпреки загубата БСП е единствената партия, която е повишила доверието и има един депутат повече спрямо предишните евроизбори. Има и победа в 63 общини, в които управлява ГЕРБ, както и в три района в София – „Изгрев”, „Красна поляна” и „Младост”.От 16 юни до избора на нов председател партията временно ще се управлява от един от заместниците ѝ – Стефан Данаилов, Кирил Добрев, Деница Златева и Владимир Москов, който тя посочи. Още не съм решила кой ще е, когато реша, ще го обявя, заяви тя.", "date": "2019.05.30", "title": "Корнелия Нинова: Очаквахме победа, изпитах разочарование"}
{"url": "https://offnews.bg/tehnologii/telenor-poiska-ot-krs-chestoti-za-test-na-5g-mrezha-704343.html", "text": "Теленор подаде в Комисията за регулиране на съобщенията заявление за временно ползване на спектър за тест на 5G технологията. Това заяви по време на среща с медии Джейсън Кинг, главен изпълнителен директор на телекома. Компанията планира да направи тест на новата технология след разрешение от регулатора и да демонстрира приложението ѝ по иновативен начин в различни области от реалния живот. Тази стъпка е част от усилията на Теленор да посрещне непрекъснато повишаващите се очаквания и нужди от висококачествена и бърза мобилна връзка от страна на потребителите и бизнеса.Въвеждането на нови технологии и дигиталната трансформация е един от основните приоритети както на Европейския съюз, така и на българското правителство – амбиция, която се споделя и от телекомуникационния сектор в страната. Според общите цели на ЕС за широколентов достъп още през 2020 г. всяка държава-членка трябва да има поне един град с цялостно/пълно 5G покритие, а до 2025 г. - 5G покритие във всички градове, както и по главните пътни артерии и железопътни линии.Той допълни, че в България вече са достигнати границите на възможностите на настоящите технологии и спектър и че за да продължи развитието на мобилния пазар, операторите трябва да обединят усилия с правителството и регулатора.Сред основните предизвикателства пред телеком операторите в България са: освобождаването на спектър и ефективното му използване, значително намаляване на цените на спектъра и съществено облекчаване на разрешителния режим за изграждане на телекомуникационно оборудване.България все още се бави с освобождаването и разпределянето на спектър във всички честоти - ниски, средни и високи. А той е жизненоважен за предлагане не само на 5G-базирани услуги, но и за осигуряване на капацитет за висококачествена и високоскоростна връзка и за покритие в отдалечени райони. България е единствената държава от ЕС, която не е освободила напълно спектъра за 4G в 800 MHz. Другият нискочестотен спектър – този в 700 MHz, e също частично блокиран, а той е ключов за изграждането на мобилна мрежа от пето поколение. Същото е валидно и за 3,6GHz – свободният ресурс към момента не е достатъчен за нуждите на сектора.Според него оптимизирането на цените на радиочестотния спектър е важно условие за повече инвестиции в сектора на мобилните комуникации, което от своя страна ще повиши конкурентоспособността на страната. Според Михаела Калайджиева, главен директор „Корпоративна политика“, цените на спектъра трябва да отразяват българските пазарни условия и да съответстват на средноевропейските нива. Към момента те са непропорционално високи. Така например, еднократната такса за използване на спектър в 800 MHz е 2,5 пъти по-висока от средноевропейската, а годишната такса е двойно по-скъпа.Още една пречка пред дигиталното бъдеще на България е режимът за изграждане и подмяна на телеком оборудване. Според последния сравнителен анализ на GSMA, в който се разглеждат строителните изисквания за мобилни мрежи в Европа, България е сред малкото останали страни, в които е запазен сложният и бавен разрешителен режим за технологично обновяване на базови станции.В повечето държави това отдавна се прави без строителни разрешения. Последно облекчения в тази посока бяха извършени в законодателствата на Сърбия, Румъния и Северна Македония.", "date": "2019.05.30", "title": "Теленор поиска от КРС честоти за тест на 5G мрежа"}
{"url": "https://offnews.bg/futbol/tcska-obiavi-razdiala-s-dvama-704332.html", "text": "Столичният гранд ЦСКА днес обяви раздялата с двама футболисти. Това са хърватският страж Данте Стипица и роденият в Холандия, но представляващ Кабо Верде защитник - Стивън Перейра.Съобщението на официалния сайт на \"червените\" гласи:\"Армейци, хърватският вратар Данте Стипица и холандският бранител Стивън Перейра занапред няма да са част от отбора. Техните договори с клуба изтекоха и те ще продължат кариерите си в други шампионати.Благодарим им за професионализма и всеотдайната работа и им пожелаваме много успехи за в бъдеще!\"Стипица премина в тима от \"Борисовата градина\" през миналото лято от Хайдук Сплит, но така и не успя да измести от титулярното място Витаутас Черниаускас и изигра едва две срещи в Първа лига. Стивън Перейра също не показа с нищо, че заслужава да остане на \"Българска армия\" след трансфера си от холандския Маастрихт и след едва осем мача в шампионата, в които ще се запомни с автогола си срещу Левски в едно от дербитата през сезона, се разделя с отбора.", "date": "2019.05.30", "title": "ЦСКА обяви раздяла с двама"}
{"url": "https://offnews.bg/112/pian-mazh-nasochil-pistolet-sreshtu-sasedka-i-deteto-%d1%9d-v-stara-zagora-704335.html", "text": "46-годишен мъж е арестуван в Стара Загора за заплаха за убийството на жена и дете.Той размахал пистолет и заплашил, че ще убие 14-годишно дете, като опрял в главата му законно притежаван пистолет Ekol Majol, 9-милиметров. Четири дни по-рано насочил оръжието към главата и гърдите на майката и отново заплашил с убийство.Случилото се разиграло в блок, където жената наела апартамент и пренасяла багажа си. Мъжът направил скандал след употреба на алкохол. Преди да се нанесат в блока, той не е познавал потърпевшите.Според прокуратурата заканване би могло да възбуди основателен страх за осъществяването на намеренията на задържания.Обвиняемият Д.М. е криминално проявен, конфликтен, с агресивно поведение спрямо съседите си и извършител на други противообществени прояви. Престъпленията, за които е привлечен в качеството на обвиняем и задържан Д.М., се наказва с лишаване от свобода до шест години.Районен съд – гр. Стара Загора е преценил, че от събраните по делото доказателства може да се направи обосновано предположение, че Д.М. е извършил престъпленията, за които са привлечен като обвиняем и съществува реална опасност да се укрие или да извърши друго престъпление.", "date": "2019.05.30", "title": "Пиян мъж насочил пистолет срещу съседка и детето ѝ в Стара Загора, арестуван е за заплаха за убийство"}
{"url": "https://offnews.bg/obshtestvo/sanktciite-za-stroenite-s-evropari-kashti-za-gosti-ostavat-za-smetka-n-704334.html", "text": "Наложените санкции по ПРСР остават за сметка на нарушителите, съобщават от Държавен фонд \"Земеделие\" по повод решение на Върховния административен съд, който обяви за нищожна методиката за определяне на санкциите по програмата за селските райони. Чрез нея се съставяха глобите за финансови нарушения по европейски проекти, сред които и тези за къщите за гости.Методика за определяне на санкциите след плащане по проекти по ПРСР 2007 – 2013 г. е . Основанието за налагане на санкции е нарушение на договорни и нормативни задължения и произтича пряко от прилагането на Регламент 1306/2013 на ЕС. В тази връзка наложените санкции по проекти няма да бъдат отменени, същите остават за сметка на нарушителите. ДФ „Земеделие“ ще изпълни решението на ВАС, като приведе Методиката за определяне на санкциите след плащане по проекти по ПРСР 2007 – 2013 г. съобразно окончателното решението на петчленния състав на съда.", "date": "2019.05.30", "title": "Санкциите за строените с европари къщи за гости остават за сметка на нарушителите"}
{"url": "https://offnews.bg/112/politcejska-aktcia-v-montana-sreshtu-grupa-za-reket-704331.html", "text": "Специализираната прокуратура и ГДБОП провеждат операция по неутрализиране на група за принуда и рекет в Монтана и региона, съобщи тази сутрин МВР.Престъпленията на групата са били извършвани чрез нанасяне на телесни повреди, палежи, взривявания.Претърсват се различни адреси в града, има няколко задържани.На входовете и изходите на Монтана има засилено полицейско присъствие.", "date": "2019.05.30", "title": "Полицейска акция в Монтана срещу група за рекет"}
{"url": "https://offnews.bg/futbol/noviat-trenior-na-levski-petar-hubchev-po-malko-haho-hihi-704337.html", "text": "Днес ръководството на Левски свика пресконференция, на която представи Петър Хубчев като новия старши треньор на клуба. Бившият наставник на националния отбор говори за раздялата с \"лъвовете\" и за всичко предстоящо с Левски.“Бих си позволил да споделя няколко неща по друга тема. Става въпрос за работата, която имахме преди това. Официалното изявление от футболния съюз беше, че съм раздвоен. Това не е истина. Бях твърдо убеден, че както се развиваха събитията, няма как да работя повече там. Хората го знаят. Не е било на Великден, а много преди това. За мен нещата приключват. Ще ви помоля повече да не говорим за това, тъй като нищо добро няма да излезе. Желая успех на Балъков и два пъти повече на момчетата, с които работихме две години. Не искам да отварям тази рана. Те знаят моето мнение. Ако някои от хората във футболния съюз иска да коментира темата, нека да го стори”, каза Хубчев, а след това продължи да говори за новия си отбор.“Знаем или поне аз знам много ясно къде сме дошли. Знам какво се очаква от мен и екипа ми. Наясно съм с напрежението. Не е нужно всеки ден или час някой да ме пита нещо. Знам какво трябва да направим. Ще действаме според нашите виждания. Ръководството е запознато с тях и ги е приело. Искам да кажа, че няма да изневерим на принципите си. Няма да се кланяме на този или онзи, за да угодим на трети или пети. Най-важното е да убедим футболистите в нашите методи. Ако успеем, ще е успех за нас”, заяви Петър Хубчев, отказвайки да назове имената на футболистите, с които Левски води преговори.\"Селекцията е отворен процес. На мен ми беше казано, че визията на клуба е 5-6 много класни чужденци. Или футболисти с по-голям опит, по-различно мислене като професионалисти. Поведение в личния живот, храна отношение...Ако намерим такива хора, нашата задача е да вкараме колкото се може повече юноши. Адски съм благодарен на Георги Тодоров, който използва точно такива момчета. Те показаха, че имат място в този отбор. Стратегията е такава. Дай, Боже да намерим истинските момчета. По-малко хахо-хихи на тренировка и в личния живот, да не говорим за официалните мачове\", добави Хубчев.На брифинга присъстваше и изпълнителният директор Павел Колев, който заяви, че клуба има принципна уговорка с Николай Михайлов да остане за още две години, но това не е крайно решение. Той изрази оптимизъм за следващия сезон и добави, че към момента има конкретен интерес към играчи на Левски, но не и оферта с финансови параметри.", "date": "2019.05.30", "title": "Новият треньор на Левски Петър Хубчев: По-малко хахо-хихи"}
{"url": "https://offnews.bg/ikonomika/nablizhava-krajniat-srok-benzinostantciite-da-obnoviat-softuera-na-kas-704333.html", "text": "Наближава крайният срок, в който бензиностанциите трябва да сменят електронните си системи с фискална памет, напомнят от НАП. Според Наредба Н-18 до 30 юни е необходимо търговците на горива да съобразят фискалния си софтуер с изискванията на наредбата.Само няколко месеца по-късно – от 30 септември - всички бензиностанции ще трябва да издават касови бележки, в които е изписан брутният им марж, т.е. разликата в покупната и продажната цена. Търговците на горива са задължени да включат и информация за размера на ДДС и акциза.Наближава краен срок и за онлайн търговците, стартирали дейност преди 29 декември 2018 г. До 29 юни те ще трябва да обявят своите електронни магазини, напомнят още от НАП. До момента над 12 000 вече са декларираните електронни магазини, отчитат от приходната агенция. Подаването на данните става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е. не засяга гражданите, които инцидентно са продали свои лични вещи, допълват от приходната агенция. Допълнителна информация може да се получи на телефона на Информационния център на НАП 0700 18 700.", "date": "2019.05.30", "title": "Наближава крайният срок бензиностанциите да обновят софтуера на касовите си апарати"}
{"url": "https://offnews.bg/medii/semejstvo-pasi-osadi-paparatcite-na-nikoleta-lozanova-704336.html", "text": "Семейство Паси е осъдило на първа инстанция папараците на едноименното предаването на bTV, съобщи Гергана Паси в профила си във фейбук.През 2015 г. тя публикува там снимки на автомобил и мъж, за който разказа, че следи семейството ѝ от месец. Споделяйки, че е истински притеснена за причината, тя попита дали някой го разпознава.Оказа се, че става въпрос на екип на светското предаване \"Папараци\", чийто водещ тогава бе Николета Лозанова.Семейство Паси подава жалба в МВР и завежда съдебно дело срещу предаването.Съдебното решение на първата инстанция вече е факт и отсъжда в полза на правото на неприкосновеност на личния живот. Според съдията изваждането на факти от личния живот на публични личности не е оправдано, ако не е налице съответният обществен интерес. А сам по себе си фактът, че става въпрос за популярни личности, не оправдава навлизането в личния им живот. Днес Гергана Паси разказа от първо лице какво е да те преследват папараци, какви тревоги е донесло това на семейството ѝ и защо смята, че съдебната практика трябва да стъпи на решението на Софийския районен съд:", "date": "2019.05.30", "title": "Семейство Паси осъди папараците на Николета Лозанова"}
{"url": "https://offnews.bg/obshtestvo/stolichna-obshtina-dava-204-500-lv-za-remont-na-tcarkvi-704339.html", "text": "204 500 лв. от бюджета на Столичната община за изграждане и поддръжка на четири столични храма дава СОС, реши днес Столичният общински съвет. 78 000 лева се отпускат за храм-ротонда \"Св. Георги Победоносец\" за реставрация и консервация. 50 000 лв. са за довършителни работи на новия храм \"Св. Благовещение\" в жк \"Дружба 2\", който се изгражда от 2012 г. насам с решение на Светия синод. 40 000 лв. отделя Столичната община за Арменската апостолическа православна църква \"Св. Богородица\" в район Красно село. За храм \"Успение богородично\" в кв. Курило са предвидени 36 500 лв. за ремонт на стени, смяна на дограма, подмяна на таван, изграждане на нова електрическа инсталация и изработка на иконостас. Храмът се намира в гробищния парк на Курило.", "date": "2019.05.30", "title": "Столична община дава 204 500 лв. за ремонт на църкви"}
{"url": "https://offnews.bg/futbol/spas-delev-e-pred-zavrashtane-v-tcska-704330.html", "text": "Ръководството на ЦСКА планира да върне Спас Делев на \"Армията\". След като вече си осигуриха услугите на четирима футболист, \"червените\" са на път да привлекат и българския национал, съобщава полското издание pogonsportnet.plСпоред информацията, преговорите са към своя край и най-вероятно Делев ще подпише още до края на седмицата. Смята се, че договорът му ще бъде за период от две години.С отбора от \"Българска армия\" вече подписаха Петър Занев, Диего Фабрини, Тони Уот и Денис Давидов. Съвсем скоро се очаква завръщането на Густаво Кулма, а по всичко личи, че и Делев скоро ще облече екипа на \"армейците\".За последно крилото бе част от полския Погон Шчечин. Контрактът му обаче изтече с края на сезона и още тогава от ръководството на Погон намекнаха, че Спас Делев ще се завърне в ЦСКА. По време на зимната пауза също се появи информация, че тогавашния треньор на \"червените\" Любослав Пенев желае национала.", "date": "2019.05.30", "title": "Спас Делев е пред завръщане в ЦСКА"}
{"url": "https://offnews.bg/politika/shampioni-na-preferentciata-glasovete-za-gabriel-i-joncheva-sa-pochti-704322.html", "text": "С обявяването на окончателните резултати от евроизборите ЦИК публикува и пълен списък на преференциалните гласове.Ето как изглеждат те в листите на първите пет партии, които ще изпратят свои представители в Европейския парламент. Най-много преференциални гласове е събрала водачката на листата на ГЕРБ Мария Габриел, а на второ място с почти идентичен резултат е номер 1 в листата на БСП Елена Йончева. Двете са получили съответно 82 536 и 82 009 гласа.Листата на ГЕРБ не се размества и макар че седмата поред Лиляна Павлова получава най-много преференции след Габриел, те не успяват да я придвижат напред. Засега ГЕРБ изпраща 6-има души в Брюксел: Мария Габриел, Андрей Ковачев, Андрей Новаков, Ева Майдел, Асим Адемов и Александър Йорданов (СДС). Много вероятно е обаче Габриел отново да стане еврокомисар и тогава Павлова ще влезе на нейното място.Пренареждане има с листата на \"БСП за България\". Там петият Сергей Станишев отива на второ място заради висок брой преференции - 30 268. Така депутатите на БСП ще са Елена Йончева, Сергей Станишев, Петър Витанов, Цветелина Пенкова и Иво Христов. Съвсем малко гласове не са достигнали на Велизар Енчев от гражданската квота също да стане евродепутат. Той е получил 20 986 преференции. Ако Енчев бе взел още 2722 гласа, то той щеше да пътува за Брюксел вместо бившия президентски съветник Иво Христов.При ДПС пренареждане няма, но първите двама - Мустафа Карадайъ и Делян Пеевски - обявиха, че се отказват. Евродепутати стават Илхан Кючюк, Искра Михайлова и Атидже Алиева-Вели.Избирателите на ВМРО също пренаредиха листата и освен първия Ангел Джамбазки в Брюксел ще замине и номер 4 в листата - режисьорът Андрей Слабаков.От Демократична България за Брюксел заминава водачът на листата Радан Кънев, който е събрал 34 735 преференциални гласа. Втори е Стефан Тафров с 13 794 гласа. ", "date": "2019.05.30", "title": "Шампиони на преференцията: Гласовете за Габриел и Йончева са почти равни"}
{"url": "https://offnews.bg/futbol/kosovski-natcional-fintira-levski-i-premina-v-standart-liezh-704323.html", "text": "Националът на Косово Мергим Войвода финтира Левски. \"Сините\" са имали думата на футболиста, както и на агента му, че Войвода ще премине на \"Георги Аспарухов\" като свободен агент през лятото. Вместо това обаче десният защитник предпочете да остане в Белгия, сменяйки Мускрон със Стандард Лиеж.Лично новият треньор на Левски - Петър Хубчев е гледал изявите на косовара. Хубчев дори е разговарял с 24-годишният футболист, който е одобрил офертата на 26-кратните шампиони, но впоследствие се отказал.През този сезон Войвода има 29 мача в белгийския елит и е отбелязал 5 гола. Бранителят записа и 2 срещи за страната си, една от които срещу България. Точно в този двубой Хубчев е имал най-преки наблюдения върху качествата му, защото все още водеше представителния ни тим.", "date": "2019.05.30", "title": "Косовски национал финтира Левски и премина в Стандарт Лиеж"}
{"url": "https://offnews.bg/112/mvr-ne-sme-streliali-sreshtu-zajkov-zagradihme-go-v-poleto-704325.html", "text": "Полицията не е употребявала оръжие или физическа сила при акцията по залавянето на издирвания на две убийства в Костенец Стоян Зайков, заяви директорът на ОД ВМР-София комисар Николай Спасов.Снощи бе съобщено, че след 20-дневно издирване МВР е открило беглеца в района на Долна баня, а по време на полицейската акция той се е самоубил. При полицейска операция е бил обграден от сили на Специализирания отряд за борба с тероризма, Главните дирекции „Гранична полиция\" и „Национална полиция\", Жандармерия и отряда „Кобра\" при СДВР, , като при опит да бъде задържан е открил огън срещу полицаите. Те са отговорили с предупредителна стрелба, според инструкциите. Чул се е изстрел, с който най-вероятно Зайков е отнел живота си, обяви снощи вътрешният министър Младен Маринов.\"Това, което мога да кажа със сигурност е, че за първото убийство в Костенец на 9 срещу 10 май е извършител и е повдигнато обвинение на Стоян Зайков\", заяви на брифинг комисар Николай Спасов.Сигналът за местоположението на издирвания не е подаден от граждани. Открит е бил благодарение на работата на полицията. \"От анализа, който направиха колегите от психоинститута към МВР, се установи, че той се е придвижвал\", каза комисар Спасов. По думите му Зайков е бил постоянно в движение, изминавал е около 20 км на ден. Няма данни дали е имал помощници.Как е бил открит?Снощи полицията забелязала лице, което отговаря на описанието. След това предприемат действия да го заградят, но в този момент се чули изстрели от полето. Полицаите също са произвели предупредителни изстрели. По-късно открили, че издирванията се е самоубил - най-вероятно със самоделно оръжие.  На този етап не може да се каже дали то е същото, с което е убит и съседа на Зайков.Стоян Зайков бе издирван за убийството на 38-годишната му бивша жена Милена Шишкова, която бе открита мъртва на 9 май в Костенец. Пет дни по-късно бе намерен убит и съсед на Зайков. В продължение на 20 дни МВР издирва заподозрения, а негови близки бяха евакуирани от Костенец от съображение за сигурност.", "date": "2019.05.30", "title": "МВР: Не сме стреляли срещу Зайков, заградихме го в полето"}
{"url": "https://offnews.bg/politika/chudo-vtori-poreden-den-peevski-dojde-na-rabota-704321.html", "text": "Депутатът от ДПС Делян Пеевски дойде на работа в Народното събрание за втори пореден ден. , за да съобщи, че се отказва от мандата си в Европейския парламент, тъй като е \"по-нужен в България\".Това е едва третата му поява в парламента за този мандат - първата бе при конституирането на 44-тото Народно събрание през април 2017 г., когато се закле като народен представител.Както и вчера, Пеевски прекара известно време в стаята на ДПС и напусна Народното събрание малко след началото на пленарното заседание. Пред журналистите той коментира само, че парламентарната група подготвя законопроекти за ДДС на хляба, но е редно да се обърнем към колегите му за повече информация.След тримесечен бойкот днес в парламента дойдоха на работа и депутатите от БСП. След загубата на европейските избори Националният съвет на партията отчете напускането на Народното събрание като грешка и взе решение за завръщането на парламентарната група.От левицата призоваха за оставката на финансовия министър Владислав Горанов, който според тях е виновен за неправомерното раздаване на над 6 млн. лева от държавния бюджет като партийни субсидии.", "date": "2019.05.30", "title": "Чудо! Втори пореден ден Пеевски дойде на работа"}
{"url": "https://offnews.bg/gimnastika/katrin-taseva-specheli-zlato-v-izrael-gratciite-ni-si-tragvat-s-osem-704328.html", "text": "Българските гимнастички завоюваха осем медала от Гран При и последващия международен турнир по художествена гимнастика в израелския град Холон.Катрин Тасева спечели златния медал на бухалки, не оставяйки никакви шансове на съперничките си и с невероятните 22.750 точки заслужи първото място.Другата ни представителка в този финал Невяна Владинова изпусна бухалка и се нареди на шеста позиция с оценка от 19.850 точки.Тасева грабна още един медал, този път във финала на обръч. В него тя отново изигра силно съчетание и оценката от 20.950 ѝ отреди третото място в крайното класиране.Капитанът на национален отбор жени индивидуално Невяна Владинова се добра до бронза на лента с оценка от 19.150, но нелепа грешка на топка я лиши от място на почетната стълбичка във финала на този уред. Тя остана четвърта с оценка от 20.500.На международния турнир Татяна Воложанина стигна до второто място в многобоя, спечели златото на бухалки, а на обръч, топка и лента също извоюва сребърни отличия.Така грациите ни си тръгват с общо осем медала от Израел - два златни, четири сребърни и два бронзови.", "date": "2019.05.30", "title": "Катрин Тасева спечели злато в Израел, грациите ни си тръгват с осем медала"}
{"url": "https://offnews.bg/politika/peevski-da-pomislim-za-bezplatni-detski-gradini-704326.html", "text": "Мислим да внесем законопроект за сваляне на ДДС на хляба на 5%, за лекарствата, да помислим и за безплатни детски градини и за книгите.Това заяви депутатът от ДПС Делян Пеевски в парламента пред журналисти. Днес е едва третото му посещение в Народното събрание по време на този мандат. Той обаче отказа да коментира повече.\"Колегите ще ви разкажат и ще се видим скоро. Ще търсим подкрепа от всички\", допълни Пеевски, докато напускаше сградата на Народното събрание малко след началото на днешното пленарно заседание. Зам.-председателят на парламентарната група на ДПС Йордан Цонев разясни, че става въпрос за комплект законодателни инициативи, които групата подготвя, за промяна в ДДС на хляба, лекарствата, книгите и за строителство на безплатни детски градини. Той обаче наблегна, че не става въпрос за популистки ход, а за обмислен такъв.\"Ще проведем обаче срещи с хлябопроизводителите, зърнопроизводителите, ще проведем срещи с бранша, с фармациите, защото не е еднозначно - не искаме да бъдем популисти\", коментира Цонев.Той допълни, че от партията искат да са напълно сигурни, че това е разумен ход на действие преди да го предприемат, за да не доведе до обратния ефект. Цонев още акцентира върху предложението за строителство детските градини с големи ресурси от бюджета.\"За да може майките да се реализират и да работят - огромен проблем в цялата страна, не само в София\", допълни той.Той още заяви, че в бъдеще от партията предвиждат следващ пакет, който да спомогне за увеличаването на бизнеса в държавата и \"скъсяване пътя на инвестицията\". На въпрос дали това е подготовка за изборите, Цонев отговори: \"Няма отношение към изборите - никой веднага след изборите не прави това. Нарочно го правим веднага след изборите, за да видите, че не е популистко\", допълни той.", "date": "2019.05.30", "title": "Пеевски: Да помислим за безплатни детски градини"}
{"url": "https://offnews.bg/medii/nova-otreche-obvineniata-za-redaktorska-namesa-v-gong-i-novinite-na-ne-704324.html", "text": "Нова телевизия разпространи позиция, с която отхвърля обвиненията за редакторска намеса в спортния сайт \"Гонг\" и новините на \"НетИнфо\". Сайтовете са част от Нова броудкастинг Груп, а ръководителите на екипите им последователно обявиха, че си тръгват заради намеса на новите собственици в редакционната политика, с която не са съгласни.Публикуваме позицията на NOVA:", "date": "2019.05.30", "title": "NOVA отрече обвиненията за редакторска намеса в Гонг и новините на НетИнфо"}
{"url": "https://offnews.bg/obshtestvo/chestit-imen-den-na-emilia-svetitcata-ni-pripomnia-milosardieto-704315.html", "text": "Църквата почита днес паметта на Света Емилия. Имен ден празнуват всички, които носят имената Емилия, Емил, Емилиан, Емилиана, Ема и Емили. Името произлиза от латинската дума aemilius и означава \"съперничка\". Хората с това име празнуват и на 8 август, когато почитаме св. Емилиян изповедник.Света Емилия произлиза от благороднически род и е майка на светците Василий Велики и Макрина, тя е имала още пет дъщери и трима синове. Двама от братята на светицата - епископите Григорий Нисийски и Петър Севастийски, също са канонизирани като православни християнски светци. След като отгледала децата си, повечето от тях напуснали дома ѝ, като останала само най-голямата дъщеря на светицата, която заедно с майка си основава първия девически манастир.Още приживе Емилия разделя цялото си имущество на равни части, които разпределя на децата си, като освобождава всички роби и робини. Много от освободените приемат християнството и заживяват заедно със светицата и най-голямата ѝ дъщеря в манастира. Света Емилия е доживяла до дълбока старост, а след смъртта си е погребана в малък семеен параклис близо до съпруга и синовете си, каквото било и нейното желание.На днешния ден традицията е хлябът на трапезата се раздели на равни части между близките, за да няма скандали между тях и всички да си припомнят милосърдието между хората.", "date": "2019.05.30", "title": "Честит имен ден на Емилия, светицата ни припомня милосърдието"}
{"url": "https://offnews.bg/zdrave/inteligentno-lechenie-na-rak-704230.html", "text": "Напредъкът в медицината създава интелигентни разработки, които увеличават успеха на диагностиката и лечението на рака. Започват да придобиват значение все по-персонализирани и целенасочени терапии спрямо генетиката на раковите клетки, вместо традиционните подходи към заболелия орган.Интелигентни биопсииНапредъкът в биопсията води до прецизна диагностика и комфорт за пациента. Например, с методът MR-Trus Fusion едновременно се откриват раковите огнища в простатата и се взема биопсия. Друга интелигентна биопсия е CTC метода. С кръвен тест молекулната структура на тумора може да бъде открита по циркулиращите в кръвта ракови клетки, и в много ранен стадий може да бъде приложено лечение.Таргетни терапии Вече се използват таргетни терапии, които заглушават генетичната мутация, причиняваща болести. Проф. д-р Неждет Юскент, директор на отделението по медицинска онкология и координатор по онкологични науки в Анадолу Медицински Център, посочва първия пример за таргетно медикаментозно лечение на хронична миелоидна левкемия, което измества необходимостта от трансплантация на костен мозък.Друг пример е разработването на таргетна терапия за мутация на ALK, което е ефективно при недребноклетъчен рак на белия дроб и дава изключително успешни резултати дори при пациенти с рак на IV етап. Освен това, за разлика от химиотерапията, тези медикаменти могат да заобикалят мозъчния филтър и да унищожат метастазите в мозъка, без да го увредят.Доц. Д-р Емануел Антонаракис, специалист по медицинска онкология към Университета Джон Хопкинс, допълва: Учените изследват как се формира рака и резултатите им се внедряват в таргетните терапии. Например, открито е, че има много различни междинни стъпки между сигналите, които командват деленето и размножаване на раковата клетка. С това откритие, медицинският свят вече е започнал да разработва лечения, които могат да спрат развитието на рака.Революционни стъпки в радиотерапиятаРолята на радиационната онкология при лечението на рак също претърпя революционно развитие, споделя проф. д-р Хале Башак Чаглар, директор на отделението по радиационна онкология в Анадолу Медицински Център. Радиохирургията е в състояние да унищожи целево тумор в прецизно дефинирани граници, с много силна радиация, за много кратко време, без да уврежда здравите тъкани. Радиотерапията, която се използваше за намаляване на оплакванията на онкоболните, днес играе напълно терапевтична роля в поне 70% от всички процеси при почти всички диагностицирани с рак пациенти.С новите устройства в радиационната онкология можем да видим малки клетъчни области в органите, да изчислим моментното изместване на тумора при дишане и да насочим радиационния лъч в най-точната точка. Такива интелигентни апарати Discovery RT за планиране на лечението и Varian Edge, Cyberknife M6 и Radixact за самото лечение се ползват в Анадолу Медицински Център.Какъв е приносът на интелигентните разработки?• По-кратко лечение - времето на лечението се намалява с методи, фокусиращи се върху природата на тумора • По-успешно лечение – лимфом и левкемия могат да бъдат излекувани при 70-80%, понякога 90% от случаите според вида.• По-комфортно лечение - всички тези подобрения повишават качеството на живота на пациентите в процеса на лечение и след него• По-дълга преживяемост - при рак на гърдата и рак на дебелото черво преживяемостта почти се е утроила през последните 10 години.Визията на Анадолу Медицински Център да бъде референтен център в онкологията се основава на използването на фундаментални иновации в диагностиката и лечението на рак. Не случайно през тази година, Центърът бе класиран на второ място в ТОП 10 болници в света.За повече информация за Анадолу Медицински Център: ", "date": "2019.05.30", "title": "Интелигентно лечение на рак"}
{"url": "https://offnews.bg/politika/okonchatelnite-rezultati-ot-evroizbori-2019-gerb-6-bsp-5-dps-3-vmr-704318.html", "text": "ГЕРБ печели евроизборите с 31.07%, а БСП остава втора с 24.26%. Това показват окончателните резултати от вота миналата неделя, обявени от ЦИК.16.55% от гласувалите са предпочели листата на ДПС, водена от лидера Мустафа Карадайъ и Делян Пеевски. И двамата вече се отказаха да заминат за Брюксел, предпочитайки да останат да работят на роден терен.Висок резултат постига и листата на ВМРО, която събира подкрепата на 7.36%. Петата политическа сила, която изпраща свой представител в ЕП е Демократична България. За листата на ДСБ, Зелено движение и Да, България получените гласове са 6.06%.Под чертата остават марешката партия Воля, а след нея, двама от независимите кандидати - Десислава Иванчева и Минчо Христов.Разпределението на мандатите е следното: ГЕРБ-6, БСП-5, ДПС-3, ВМРО - 2, ДБ-1.Така евродепутати от партията на Бойко Борисов стават Мария Габриел, Андрей Ковачев, Андрей Новаков, Ева Майдел, Асим Ахмед Адемов и Александър Йорданов от СДС.БСП ще бъде представена от Елена Йончева, Сергей Станишев, Петър Витанов, Цветелина Пенкова и Иво Христов.От листата на ДПС най-вероятно ще влязат третия, четвъртия и петия в листата - Илхан Кючук, Искра Михайлова и  Атидже Байрямова Алиева-Вели.Евродепутатите на ВМРО ще са Ангел Джамбазки и Андрей Слабаков, а Демократична България ще бъде представена от Радан Кънев.", "date": "2019.05.30", "title": "Окончателните резултати от евроизбори 2019: ГЕРБ-6, БСП-5, ДПС-3, ВМРО - 2, ДБ-1"}
{"url": "https://offnews.bg/futbol/pavel-kolev-obiavi-imenata-na-tcial-otbor-napuskashti-levski-704342.html", "text": "Изпълнителният директор на Левски Павел Колев обяви имената на напускащите футболисти, които са почти цял отбор. За повечето от тях се знаеше, че договорите им няма да бъдат продължени, а единствената новост е свързана със Седрик Унтонджи. Колев говори и за обстоятелствата около убеждаването на Петър Хубчев да приеме треньорския пост на \"Герена\", като разговорите по темата са стартирали през март.\"Аз лично се чувствам удовлетворен, че този треньорски щаб може да бъде представен официално в Левски. Познавам ги много добре от съвместната ни работа в националния ни отбор. Спокоен съм, че могат да отговорят на стандарта и целите, които Левски би трябвало да отговаря. Знаят колко труден път ни чака, но и знаят как да го извървят успешно. Убеден съм за двама от тях, че знаят какво означава Левски - Георги Донков е израснал на този стадион, а пък Хубчев е печелил трофеи в един от най-силните отбори на тима в историята. Няма какво повече да се каже на този етап.Имат подкрепата на клуба и ще им бъде оказано цялото необходимо съдействие, за да се извърши тази реформа. Трябва да върнем стандарта на това какво значи да бъдеш футболист на Левски.Защо се налагаше до последно да отричаме за Хубчев? Цяла Италия знае, че от 6 месеца Лучано Спалети ще напусне Интер и ще бъде заменен от Конте. Не съм чул обаче някой от шефовете на Интер да говори нещо по темата. Когато дойдох на работа тук, Георги Дерменджиев беше треньор на Левски. Подкрепял съм го във всичко. Направих каквото е по силите ми. Играчите, които той искаше се озоваха в Левски. Когато един треньор има контракт с клуба, за мен това е достатъчен мотив да го браня до края. Най-лошото беше да сринем тотално авторитета на клуба и треньора. Не знам дали това ви удовлетворява.Първи контакт с Хубчев осъществихме броени дни преди мачовете на националния отбор през март. Тогава говорихме по телефона за възможността да поеме Левски след края на сезона. Преговори не е имало, камо ли подписване на договор. Договорите на Кабрал, Яблонски и Цветкович няма да бъдат подновени. Вашчук ще бъде върнат в Латвия. На Унтонджи няма да бъде предложен нов договор.Преди няколко дни по взаимно съгласие прекратихме договорите на Антони Белмонт, Буш и Нганиони. Предстоят ни разговори със Сейдахмет, последната дума за неговото оставане ще бъде на Хубчев. С Ники Михайлов водихме няколко разговора. Той беше изключително конкретен, утре ще се срещнем, за да изчистим някои неща. Ако го удовлетворяват нашите условия, той ще остане още две години в Левски. В момента усилено търсим вратар. Искаме Ники Михайлов да има сериозна конкуренция и на него му е казано.Той няма да има гарантирано титулярно място. На Луан Виана няма да му бъде предложен нов договор. С Нашименто и Ривалдиньо търсим решение за тях и няма да идват за началото на подготовката\", каза Колев.", "date": "2019.05.30", "title": "Павел Колев обяви имената на цял отбор напускащи Левски"}
{"url": "https://offnews.bg/futbol/pocheten-znak-i-100-000-leva-ot-obshtinata-za-futbolistite-na-arda-704340.html", "text": "Под знака на футбола премина днешната сесия на Общинския съвет в Кърджали. Вчера местният Арда се класира за първи път в историята си в елитната ни група, което предизвика еуфория в спортните фенове в южния град.Днес отборът беше поканен на сесията, а съветниците посрещнаха играчите на Стамен Белчев с шалчета на Арда.С пълно единодушие членовете на разпоредителния орган подкрепиха предложението на кмета Хасан Азис футболистите да получат Почетен златен знак на Общината и парична награда от 100 000 лева.От ръководството на Арда 1924 изразиха надежда спортният министър Красен Кралев да удържи на думата си и да бъдат отпуснати средства за осветление на клубния стадион, ако отборът влезе в елита.", "date": "2019.05.30", "title": "Почетен знак и 100 000 лева от общината за футболистите на Арда"}
{"url": "https://offnews.bg/obshtestvo/vremeto-dnes-dazhd-viatar-gramotevitci-i-gradushki-704316.html", "text": "Днес ще се развива купеста и купесто-дъждовна облачност. На много места ще има краткотрайни валежи от дъжд с гръмотевици и временно усилване на вятъра, показва прогнозата за времето на НИМХ. Ще има условия за градушки. Ще духа слаб до умерен вятър от запад-северозапад. Максималните температури ще са между 25 и 30 градуса.По Черноморието ще преобладава слънчево време. Максималните температури на въздуха ще са между 22 и 25 градуса. Температура на морската вода е 16-20 градуса. Вълнението на морето ще е около 2 бала.Максималната температура на височина 1200 метра ще е около 19 градуса, на 2000 метра - около 11 градуса.", "date": "2019.05.30", "title": "Времето днес: Дъжд, вятър, гръмотевици и градушки"}
{"url": "https://offnews.bg/obshtestvo/stolichani-za-sofia-dovolni-sme-che-zhiveem-tuk-drazniat-ni-prenase-704317.html", "text": "Жителите на София определят като най-големи предимства на града възможностите за културен живот, образование и работа, метрото и факта, че е административен център на държавата. В топ 5 на недостатъците на столицата са подредени задръстванията, мръсният въздух, пренаселването, презастрояването и чистотата. Това сочат данните от представително социологическо проучване сред над 2500 столичани, проведено от “Алфа рисърч”, като част от инициативата “Визия за София”, чиято цел е да очертае как би трябвало да се развива градът до 2050 г. Най-разпространеният начин за отопляване сред домакинствата в София е ТЕЦ. Двама от трима анкетирани заявяват, че използват парно в отоплителния сезон. Всяко пето домакинство (19%) ползва само електричество. Общо 15% от домакинствата използват твърдите горива, сочени за един от основните замърсители на въздуха в София – изцяло или използвани в комбинация с електричество. Ако трябваше наново да изберат с какво да се отопляват в зимните месеци, софиянци отново биха избрали основно ТЕЦ (60%) и електричество (18%). Удовлетвореността от качеството на топлоподаването сред жителите на столицата е високо – 70% от тях заявяват, че са напълно или отчасти удовлетворени от него. Едва 5% са недоволни – най-вече живеещите в квартал Дружба. Мнозинството от софиянци (56%) плащат до 800 лева през целия отоплителен сезон, друга 1/3 – между 801 и 1500 лева, а 9% от домакинствата имат разходи за отоплителен сезон над 1500 лв. Софиянци прекарват най-често между 30 минути и 1 час дневно в придвижване – 37%. За всеки четвърти това време e от 1 до 2 часа, а за още 22% – до половин час. Най-много време (над 2 часа дневно) в движение прекарват около 14% от столичани. Най-много време средно на ден в движение прекарват живеещите в източните квартали. Най-често използваният градски транспорт е автобусът (58%), метро използват 42%, а в трамваи и тролеи се движат 20-23% от столичани. На един от трима анкетирани не се налага да се прекачва между различни транспортни средства при нормалното си придвижване в града. Значителен дял (40%) го правят веднъж, а 28% два или повече пъти.Мненията на столичани относно това, какво трябва да се развива приоритетно в града – пътни артерии или пешеходни пространства, са поляризирани. С лек превес (51% спрямо 48%) надделява мнението, че това трябва да са пътните артерии. Мнозинството от софиянци (68%) смятат, че изградените велоалеи не са достатъчни и трябва да се изградят още, но не и по начина, по който са били изграждани до сега – за двама от трима анкетирани това трябва да стане по нов модел.71% от домакинствата в София имат автомобил, а поне един велосипед има във всяко трето. 73% притежават 1 кола, а всяко четвърто - 2. Малцина имат 3 и повече коли - 2%. По 1 колело имат 43%, 2 - 44%, а 3 или повече - 13%.При оценяването на чистотата в София, данните показват неудовлетвореност от 71% и позитивни нагласи на едва 28% от анкетираните. Едва 16% от столичани споделят, че събират и изхвърлят боклука си разделно винаги, а на 34% това се случва понякога. Основополагаща предпоставка за разделното събиране и изхвърляне на отпадъци от домакинствата е наличието на такива контейнери в близост до жилищата. Затова не е изненадващо, че 97% от извършващите тази дейност ежедневно и 66% от онези, които го правят понякога са с такива контейнери в близост. ", "date": "2019.05.30", "title": "Столичани за София: Доволни сме, че живеем тук, дразнят ни пренаселването и трафикът"}
{"url": "https://offnews.bg/futbol/braziltci-iskat-as-na-ludogoretc-704319.html", "text": "Бразилският Гояс е направил предложение на една от звездите на Лудогорец - Вандерсон, съобщават медии. Отборът е член на първото ниво в страната - Серия \"А\" и има високи цели за този сезон. За да успее да ги изпълни обаче ще им трябват опитни футболисти и халфът на шампионите се вписва идеално в търсения профил.Ако се стигне до трансфер Вандерсон ще стане вторият футболист на \"орлите\" преминал в Гояс след нападателя Жуниор Брандао, който е под наем до края на годината. Той записа силни мачове през есента, вкарвайки голове както срещу ЦСКА и Левски, така и в Европа. През пролетта обаче формата му спадна и той не бе чак толкова убедителен.Договорът на полузащитника е до края на следващия сезон, като в Лудогорец разчитат сериозно на него. Той не взе участие в последните няколко мача на отбора поради контузия, получена в последния мач с ЦСКА, но се очаква да е готов за лятната подготовка.", "date": "2019.05.30", "title": "Бразилци искат ас на Лудогорец"}
{"url": "https://offnews.bg/obshtestvo/na-pet-mesta-v-sofia-bez-voda-v-chast-ot-malinova-dolina-za-12-chasa-704314.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение до бл. 313 в жк „Надежда“ 3 налага спиране на водоподаването от 9:00 до 18:00 ч. на ул. „Танкист“ и района между ул. „Кумановски бой“, ул. „Хан Кубрат“, ул. „Любородие“, ул. „Магнолия“, ул. „Христо Силянов“ и ул. „Царевец“.Инвестиционен проект за подмяна на уличен водопровод на бул. „Св. Климент Охридски“ в местност „Малинова долина“ налага спиране на водоподаването от 9:00 до 21:00 ч. на  бул. „Св. Климент Охридски“, ул. „Георги Кьосеиванов“, ул.7-ма и ул. „Инж. Стоимен Сарафов“, бул. „Св. Климент Охридски“ от № 86 до № 128 и от № 61К до № 105.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода”, живеещи в района, ще почувстват значително подобреното качество на предоставяните услуги.Изграждане на сградно водопроводно отклонение на бул. „Цариградско шосе“ в кв. „Полигона“ налага спиране на водоподаването от 9:00 до 17:00 ч. в района на бл. 1, бл. 2, бл. 3, бл. 31, бл. 57, бл. 55, бл. 56, бл. 40, бл. 43, бл. 44, бл. 45, бл. 12, бл. 13 , офис сграда зад бл. 4.Във връзка с изграждане на сградно водопроводно отклонение на ул. „Акад. Сандерс“ в кв. „Драгалевци“ се налага спиране на водоподаването от 9:30 до 19:30 ч. по ул. „Акад. Сандерс“ от ул. „Хилендарски манастир“ до ул. „Крайречна“, ул. „Григорий Мних“, ул. 321, по ул. „Ген. Ковачев“ от №8 до №22, ул. „Проф. Тодор Боров“ и ул. „Василий Врач“ от ул. „Змей Горянин“ до ул. „Проф. Тодор Боров“, ул. 406, ул. „Наум“, ул. „Св. Ангеларий“, ул. „Акад. Сандерс“.", "date": "2019.05.30", "title": "На пет места в София без вода, в част от Малинова долина за 12 часа"}
{"url": "https://offnews.bg/futbol/tcska-shte-napravi-opit-da-varne-kolumbietc-v-parva-liga-704320.html", "text": "ЦСКА следи внимателно ситуацията около бившия футболист на Литекс - Данило Асприля, пише \"Тема Спорт\".Колумбиецът игра в България преди две години, носейки екипа на ловчанлии от началото на 2014 г. до края на 2015 г. За този период крилото изигра общо 60 мача в елита, в които се отчете с 23 гола и 11 асистенции. Асприля остави страхотни впечатления и е считан за един от най-добрите чужденци играли в родината ни. Негов треньор в Литекс бе Люпко Петрович, който сега изпълнява ролята на консултант в ЦСКА, а в последните кръгове помагаше на Добромир Митов с треньорските задължения.В началото на 2016-а Асприля бе продаден в Ал Аин (ОАЕ), където остана за два сезона, отчитайки се със 7 гола в 26 мача. През лятото на 2017-а саудитския Ал Фейха взе под наем колумбиеца, където отново е сред ключовите играчи. В Саудитска Арабия Асприля е изиграл 51 мача и е реализирал 23 гола, като статистика му през този сезон е 28 мача и 15 гола.Медиите в арабската страна съобщават, че през идната кампания от услугите му ще се възползва друг елитен тим - Ал Шабаб. Според запознати обаче в ЦСКА следят изкъсо какво се случва с колумбиеца. Самият Люпко Петрович настоява да се направи опит за трансфер на крилото. От \"Българска армия\" обаче трудно биха могли да си осигурят подписа на Асприля предвид високото възнаграждение, което получава в Саудитска Арабия.", "date": "2019.05.30", "title": "ЦСКА ще направи опит да върне колумбиец в Първа лига"}
{"url": "https://offnews.bg/politika/tcvetanov-podava-ostavka-ot-vsichki-postove-704329.html", "text": "Цветан Цветанов подава оставка от всички ръководни постове на ГЕРБ, съобщи преди минути пресцентъртът на управляващата партия.Решението бе съобщено след разговор между председателя на ПП ГЕРБ Бойко Борисов и Цветан Цветанов,Оставката вече е депозирана и приета от председателя на ГЕРБ Бойко Борисов.Борисов благодари на Цветан Цветанов за свършената работа през годините, завършва съобщението.", "date": "2019.05.30", "title": "Цветанов подава оставка от всички постове"}
{"url": "https://offnews.bg/nashite-avtori/kiselo-sledizborno-grozde-704297.html", "text": "Изборите свършиха. Алилуя. Кой пуснал бюлетина, кой топнал гагата в морето – който както предпочита. Но какво видяхме на другия ден.Видяхме, че при социолозите работата не е чиста. Картел ли да го наречем, масова грешка или остър предизборен пристъп на масова тъпота. Знам ли? Грешката е дразнеща. Сигурно е в рамките на социологическата, ама прекалихте. Агенциите са като в онзи докторски виц: Колега, пристъпваме към ампутация на ляв крак… Казах ляв… Казах крак…Грешно и смешно.Видяхме преференции като отчет за купен вот. Някак мило да ти стане. Преференциално.Нямаше феноменът 15-15. Най-накрая добре измислена бюлетина. Противоидиотна, така да се каже.Видяхме някакъв клет продавач на гласове, с четири гласа оборот. Хванат и наказан. По-добре да не го бяхте хващали. Най-тъжния и тъп опит за замазване очите на обществото след фарса Иванчева.Видяхме репортажи с хора, които гласуват без да знаят за какво.Видяхме екскурзианти гласоподаватели.Видяхме предизборен контейнер в махалата.Видяхме, че няколко стотици хиляди преференции липсват. Бе, няма ги и това е. И в чувала не са, и в урната…Видяхме, че в момента имаме народни представители, които в момента всъщност не представляват никого.Видяхме покойници в избирателните списъци. Несъответствие между население и гласоподаватели.Видяхме цигански вот. Разпределен цигански вот. Добре разпределен.Видяхме, че ДПС могат да изберат когото си поискат. Избраха го.Видяхме, че БСП вече се пързаля по пързалката. Май безвъзвратно и все надолу.Видяхме, че ГЕРБ не мърда дори и да ги обвинят в атомна авария.Видяхме разпада на патриотичната коалиция. Всъщност това още не сме го видели. Има шанс да са толкова безпринципни, че пак да се сдушат.Видяхме победители. Всички са победители.Видяхме независими представители с по-добър вот от парламентарнопредставени партии.Видяхме, че Марк Твен е прав. „Ако изборите променяха нещо, щяха да бъдат забранени.“", "date": "2019.05.30", "title": "Кисело следизборно грозде"}
{"url": "https://offnews.bg/tehnologii/litespeed-ueb-sarvar-za-barzi-sajtove-ot-ns1-704305.html", "text": "За да имате бърз и ефективен сайт са необходими няколко основни елемента, а един от тях е използваният уеб сървър. Наред с популярните решения Apache и Nginx, хостинг компанията NS1 предлага и LiteSpeed Enterprise, който се отличава с по-голяма бързина, сигурност и ефективно използване на ресурсите на сървъра.Ако не сте сигурни кое от гореспоменатите предложения е подходящо за вас, NS1.bg може да предложи консултация и персонална конфигурация в зависимост от нуждите ви.Но да се върнем на LiteSpeed Enterprise, той е напълно съвместим с най-популярното решение Apache, което го прави лесен за внедряване. Благодарение на по-малкото използвани процесорни ресурси и оперативна памет, решението е изключително ефективно, обслужвайки хиляди заявки към вашия сайт едновременно, спестявайки пари за хостинг и сървъри.Сред другите му предимства са по-бърза обработка на статично съдържание и най-бързото изпълнение на PHP скриптове. За разлика от безплатните уеб сървъри, LiteSpeed има поддръжка, която е на ваше разположение 24 часа в денонощието и има вградена DDoS защита.LiteSpeed е максимално ефективен при обслужването на един изключително натоварен уеб сайт. Ако сайтът ви е базиран на някоя от популярните платформи като WordPress например, можете да го направите много по-бърз чрез преместването му на собствен сървър с LiteSpeed.NS1 предлага безплатно LiteSpeed за 1 сайт при поръчката на сървър с до 2GB RAM, който ще е напълно достатъчен за обслужването на десетки хиляди посетители дневно. LiteSpeed е интегриран в контролния панел разработен от NS1.bg, който спестява таксата от 30 лева на месец на всеки собственик на уеб сайт използващ собствен сървър.Единственият недостатък на LiteSpeed е, че ако имате нужда да добавите допълнителни сайтове на същия сървър, ще трябва да преминете към платена версия или да имате отделен сървър за всеки сайт. Това от друга страна ще подобри сигурността - ако един сайт бъде компрометиран, хакерът няма да може да го използва, за да атакува останалите сайтове на сървъра ви.Повече за уеб сървъра LiteSpeed можете да !", "date": "2019.05.30", "title": "LiteSpeed уеб сървър за бързи сайтове от NS1"}
