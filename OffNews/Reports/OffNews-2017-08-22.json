{"url": "https://offnews.bg/politika/smeniat-shefa-na-agentciata-za-podslushvaniata-663436.html", "text": "Шефът на агенцията за подслушванията - Държавна агенция \"Технически операции\", Цветан Китов ще бъде сменен на утрешното заседание на Министерския съвет, става ясно от дневния ред на заседанието. Вносител на точката е премиерът Бойко Борисов, който отговаря за работата на агенцията. С точката на президента Румен Радев се предлага да издаде указ за назначаване на нов председател на агенцията. Китов е шеф на агенцията от октомври 2013 г., а преди това е бил неин зам.-директор, като тя не е имала титуляр. Китов става служител на ДАНС през 2008 г., където до юни 2013 г. е директор на специализирана дирекция „Оперативни технически операции”. За момента не е ясно кой ще наследи Цветан Китов на поста. Смяната на Китов се извършва в контекста на отнетия допуск за достъп до класифицирана информация на заместник-председателят на Бюрото за контрол на Специалните разузнавателни средства Георги Гатев и твърденията на председателя на Бюрото за допуснати нарушения от службите при приложение на системите за проследяване на съобщение и телефонни разговори, пише БГНЕС.", "date": "2017.08.22", "title": "Сменят шефа на агенцията за подслушванията"}
{"url": "https://offnews.bg/istoria/iz-misterioznite-podzemni-tcarkvi-na-etiopia-galeria-663421.html", "text": "Силата на християнската вяра в етиопския град Лалибела е голяма. Официално християнска от 330 г., Етиопия претендира, че е най-старата християнска държава. И въпреки че е опустошена от бедността, вярата на хората остава през вековете, а доказателство за това са средновековните и подземни църкви. Всяка от 11-те монолитни структури се слива с пейзажа в страната, а основите на всяка от подземните постройки се намират на 40-50 метра под земята, пише Би Би Си.Има няколко теории за създаването на тези необикновени места за поклонение.Някои смятат, че са били издълбани от рицарите тамплиери, които през 13 век, когато са създадени църквите, са били на върха на своята власт. Тази теория обаче не може да се докаже с конкретни факти.Най-силно разпространената хипотеза - и тази, разпространявана от малкия музей, посветен на църквите, е, че са били изсечени по заповед на крал Лалибела, владетел на Етиопия през 12 и началото на 13 век, за който се твърди, че е посетил Йерусалим през 1187 г. пр. Хр. - непосредствено преди Свещения град да падне пред мюсюлманската сила.Крал Лаалибела построил тези църкви около района на река Йордан (местна) в Етиопия, а целта му била да посреща молещите се в \"Нов Йерусалим\", разказва историята.Въпреки че е най-силно разпространената, тази хипотеза също не е доказана. Строителните инструменти от времето на краля, изложени в музея, наподобяват брадва, която въпреки че е устояла на вековете, изглежда би помогнала повече за скубане на плевели, отколкото за издълбаване на скали.Част от хората вярват, че крал Лалибела е бил подпомогнат от армия от ангели, които са издълбали единадесетте църкви за една нощ. Посещенията на туристи са регламентирани и се извършват в точно определени часове между молитвените сесии, за да могат поклонниците да останат с Бог необезпокоявани. В уникалните подземни църкви могат да се видят ликовете на много християнски светци, издълбани в скалите.Тесни пътеки и тунели отвеждат посетителите на \"Новия Йерусалим\" от църква в църква. Една от тях обаче се отличава от останалите.Тя е с кръстообразна форма, заровена в скала, покрита с гравиран коптски кръст. Чистите стени на храма носят бронзов цвят. Въпреки че стои отворен за туристи и поклонници, храмът е безупречно запазен.Не всички църкви обаче са така съхранени. Някои имат пукнатини, части от други пък са покрити с ламарини, целящи да ги запазят за по-дълго.Тези намеци за разпадане хвърлят някои съмнения относно божествения произход на църквите, тъй като, ако бяха сътворени от ангели, надали щяха да се поддадат на времето. Но въпреки това не подлагат под въпрос красотата им. ", "date": "2017.08.22", "title": "Из мистериозните подземни църкви на Етиопия (галерия)"}
{"url": "https://offnews.bg/izvan-terena/hakeri-otkradnaha-intimni-snimki-i-na-nikol-shertcinger-663417.html", "text": "Сайтът Hot Celebs Home \"ужили\" и половинката на Григор Димитров - Никол Шерцингер, публикувайки голи снимки на певицата.Предупреждаваме, сайтът не е за хора под 18 години. В него има още интимни кадри на всевъзможни известни личности от всякакви сфери.Hot Celebs пусна няколко снимки на певицата, която по всичко личи, че се е снимала сама. Виждат се гърдите на певицата, както и дупето. Е, поне го няма Григор.Сред тях има и такива, които вече са публикувани на страниците й в социалните мрежи, което подсилва автентичността и на останалите.Припомняме, че по-рано днес друг сайт извади голи снимки на куп знаменитости, сред които голфърът Тайгър Уудс и скиорката Линдзи Вон.Тайгър вече е наел прочутия адвокат Майкъл Холтц, който прати писмо до сайта да изтрие моментално съдържанието. Очаква се Шерцингер да предприеме подобно действие срещу зловещите натрапници.", "date": "2017.08.22", "title": "Хакери откраднаха интимни снимки и на Никол Шерцингер"}
{"url": "https://offnews.bg/medii/koshlukov-ustoiavam-na-natisk-shte-pazia-demokratciata-i-v-bnt-663419.html", "text": "Удържам на натиск и пазя демокрацията. Доказал съм го неведнъж в кариерата си. Ако бъда избран за генерален директор на БНТ, ще гарантирам пълна редакционна и продуцентска независимост.Това заяви на няколко пъти по време на представянето си пред СЕМ кандидатът за директор на националната телевизия Емил Кошлуков. Той бе един от шестимата допуснати до финала на конкурса.В началото на своето изложение политикът журналист коментира, че е работил с всички големи телевизии у нас през последните 12 години и това му дава основание да се чувства достатъчно подготвен за поста на \"Сан Стефано\" 29.В концепцията си той акцентира на новите технологии и мултимедийното съдържание и разпространение на БНТ, тъй като по думите му телевизията с модела \"всички пред екрана\", каквато я познаваме, вече е отживелица. Днес всеки гледа на отделен екран и БНТ трябва да се адаптира към новата реалност. Затова БНТ трябва да присъства в популярните интернет платформи като например Фейсбук и Инстаграм, да налага марката и съдържанието си и там, посочи той.Емил Кошлуков направи подробен анализ на спецификата на БНТ като обществена медия и предизвикателствата пред нея в среда, изпълнена с комерсиални медии. Изрази убеждение, че със своя ресурс медията може да произвежда по-красиво, интелигентно и интересно съдържание, което да е по-гледано. В тази връзка предвижда да се създаде дирекция \"Мултимедия\" с кросмедиен нюзрум и редактори за мултимедийните платформи. Друга стратегическа реформа е отдел за анализи и проучвания, който да задава новите тенденции, да насърчава добрата реализация и да определни еталони за заплащането. Според него сега заплатите в БНТ са ниски и телевизията няма как да запази кадрите си, ако не действа в посока увеличаване.Кошлуков предвижда и по-достъпно съдържание за незрящите и глухонемите, повече авторска продукция за деца.Запитан за липсата на конкретни програмни предложения в концепцията, той отговори: \"Правил съм вероятно най-много предавания от всички кандидати и не си представям, че ще дойда тук с конкретни предавания, ще кажа кое пада и кое остава\". Това според него трябва да се направи след анализ, не може с лека ръка да се говори за сваляне на програми и цели канали. Той бе и сред малкото кандидати, които не предлагат преформатиране на профилираните канали на БНТ, а обяви, че ще работи за тяхното развитие в сегашния им профил. Идеята за приемственост е залегнала в цялата ми концепция, отбеляза кандидатът.ТВ Алфа в биографиятаКошлуков коментира и дискусионната тема, че е работил в партийната ТВ \"Алфа\". По думите му там е отговарял само за програмирането, не е произвеждал продукция. Не е и не е бил член на партия \"Атака\", чиято собственост е телевизията, и дори често бил критикувал тяхното публично говорене. Той посочи, че в кариерата си на водещ е бил достатъчно обективен, за да няма сега съмнение относното независимостта му като генерален директор. За пример даде трите години, в които е водил \"Факторът Кошлуков\". Тогава много по-често му гостувал опозиционният лидер Сергей Станишев отколкото премиерът Борисов. \"Редакционната независимост е жизнено важна. Свидетел съм как една добре позиционирана телевизия се срина, когато започна да обслужва партийни интереси\", коментира още той, визирайки периода си в ТВ7. Но отбеляза, че дори тогава Николай Бареков му гостувал само веднъж. \"Аз самият съм страдал от липса на свобода на словото\", каза той предвид присъдата си по време на режима. И обеща пълна независимост на БНТ.Утре в 11 ч членовете на СЕМ ще гласуват кой да оглави националната телевизия за следващите три години.", "date": "2017.08.22", "title": "Кошлуков: Устоявам на натиск, ще пазя демокрацията и в БНТ"}
{"url": "https://offnews.bg/futbol/berbo-shte-poluchava-v-india-tcial-slon-natovaren-s-rupii-663422.html", "text": "Димитър Бербатов отива в Керала Бластърс, макар че все още няма потвърждение от индийския клуб. Това не пречи на тамошните медии да извадят заплатата на нападателя.Според Sportkeeda бившият голмайстор на Манчестър Юнайтед ще стане третият най-високоплатен играч в историята на индийския футбол и вторият по заплата от действащите футболисти. Твърди се, че Бербо ще получи около 75 милиона рупии за целия сезон, който ще продължи близо 5 месеца.Според сегашния курс това са 994 500 евро. Българинът ще отстъпва по възнаграждение единствено на бившия си съотборник в Тотнъм Роби Кийн, който подписа с шампиона Атлетико де Колката. Ирландецът може потенциално да получи до 92 млн. рупии, или 1 219 920 евро, твърди Sportkeeda.Най-високата заплата, давана някога в индийския футбол, пък е взимал Алесандро дел Пиеро, който през 2014 година игра за Делхи Дайнамос. Легендата на Юве е получил около 1 336 608 евро (по сегашния курс) за един сезон в Индийската Суперлига.Сезонът започва на 17 ноември, като през тази година в елита ще участват два отбора повече. Именно поради тази причина кампанията ще бъде малко по-дълга от обичайното - пет месеца, вместо стандартните до момента четири.", "date": "2017.08.22", "title": "Бербо ще получава в Индия цял слон, натоварен с рупии"}
{"url": "https://offnews.bg/sviat/diplomaticheskiat-skandal-mezhdu-sarbia-i-makedonia-se-razrastva-663420.html", "text": "Дипломатическият скандал между Македония и Сърбия се разраства, след като Белград изтегли дипломатите си от посолството в Скопие. Според Сърбия против нейни институции е извършена разузнавателна дейност и затова дипломатите от посолството трябва да бъдат изтеглени, обяви президентът Александър Вучич. Той подчерта, че отношенията между двете страни не са замразени, а Белград в момента се нагажда към ситуация, която не е била позната преди няколко месеца. По думите му все пак има няколко причини за решението за изтегляне на дипломатите. \"Ще чакаме какво ще кажат албанците за Косово в ЮНЕСКО и ще чакаме какво ще каже Скопие за това. Ние трябва да се подготвим и да съумеем да отговорим. Да защитим нашата дейност от влиянието на външни фактори и действия\", каза Вучич, цитиран от \"Танюг\".Частната агенция \"Макфакс\" съобщи, позовавайки се на свои източници, че Македония се готви да предложи приемането на Косово в агенцията на ООН.По този повод сръбският външен министър Ивица Дачич обяви, че ако това се случи, Сърбия може да промени отношението си за името на Македония - залог за бъдещето на страната в ЕС. През юни медии цитираха документи на македонското контраразузнаване, според които в продължение на десетилетие руски и сръбски шпиони са организирали активни мероприятия за провокиране на раздори в Македония, за да я отдалечат от НАТО.Според документите Горан Живалйевич, съветник в сръбското посолство в Скопие и офицер на директно подчинение на специалните служби в Белград, е сред първите, влезли в македонския парламент в нощта на погрома на 27 април тази година.Очаква се изтеглените дипломати да се върнат в Скопие следващата седмица. Развихрилият се скандал обаче продължава. В сръбските медии се появиха редица публикации, уличаващи разузнавателните служби на Македония в незаконно подслушване и дори сплашване на дипломатите на Белград в Скопие.Според някои от твърденията обект на шпионаж от страна на македонските служби е бил и президентът Александър Вучич.В същото време македонският външен министър Никола Димитров обяви, че Скопие не е упражнявало разузнавателни дейности срещу Сърбия, нито пък е имало намерение за такива.„Спекулациите могат само да ни навредят. Трябва да отворим пряк диалог”, каза Димитров, цитиран от БГНЕС.Той припомни, че Македония иска приятелски отношения със Сърбия, добавяйки, че утре ще разговаря по телефона със сръбския си колега Ивица Дачич.С изявление излезе и македонското правителство.\"Новото правителство на Македония е категорично посветено и предприема интензивни мерки по посока на решаване, а не създаване на проблеми, насърчавайки добросъседството, сътрудничеството и партньорството със Сърбия, както и с другите държави от своето обкръжение\", се казва в съобщението.", "date": "2017.08.22", "title": "Дипломатическият скандал между Сърбия и Македония се разраства"}
{"url": "https://offnews.bg/obshtestvo/novo-20-smetka-za-nishto-1-chas-663423.html", "text": "Заведение в град Харманли си навлече гнева на клиент, който твърди, че е получил сметка за престой без консумация. Според сигнала, подаден до Министерство на туризма, на 15.08.2017 година, посетителят е платил 5.00 лв. за „нищо - 1 час“, както е отбелязано на касовата бележка, приложена към сигнала.От сметката се вижда, че от кафе-сладкарница „Оскар“ са поискали сумата в 22.25 часа, пише се в прессъобщение от Министерство на туризма. Министерство на туризма незабавно е сезирало Комисията за защита на потребителите и Национална агенция по приходите за последваща инспекция на заведението.", "date": "2017.08.22", "title": "Ново 20: Сметка за \"нищо - 1 час\""}
{"url": "https://offnews.bg/ikonomika/vreme-e-dds-da-bade-namalen-663418.html", "text": "Продължава намаляването на чуждестранните инвестиции в България. За първите 6 месеца на 2017 г. те се свиват с почти 50% спрямо и без това лошата 2016 г.Намалява реинвестираната печалба на тези, които вече са инвестирали в България.Редукцията за първото полугодие на 2017 г. е с 1/3 в сравнение със  същия период на миналата година.Проблем, с който се сблъскват инвеститорите, е намирането на квалифицирани кадри. На много места в България са останали само хора, които нямат квалификация, а и нямат желание за работа.Недостигът на преки инвестиции пречи на икономиката да се развива, а поради неблагоприятната демография и лошото образование, изпитваме дефицит на кадри.Има опасност икономиката на България да се забави заради спада на чуждестранните инвестиции.Не е късно обаче да се вземат конкретни мерки, които могат да стимулират бизнеса да инвестира:1. Намаление на ДДС и въвеждане на диференцирано ДДС. Фискалните стимули са един от начини за стимулиране на инвеститорите и предприемачите – чуждестранни и местни.2. Въвеждане на нулева ставка на данък дивидент за определен период от време.3. Намаление на бюрократичните пречки и ограничаване на лицензионните режими, като се прилага мълчаливото съгласие за всички регистрационни режими. Въвеждане на бърза фирмена регистрация чрез Интернет и намаляване на регистрационните такси на фирмите.4. Реформиране на образователната система и насърчаване на конкуренцията между учебните заведения. Финансиране на училища и университети според качеството на образованието, което предоставят.5. Защита на правата на собственост и осигуряване на равнопоставеност на всички пред закона и установените правила.Друг път няма, защото с намаляващо население и с малко инвестиции не можем да развиваме ускорено икономиката на България.", "date": "2017.08.22", "title": "Време е ДДС да бъде намален"}
{"url": "https://offnews.bg/sviat/turski-sad-ne-pozvoli-na-mira-iashar-da-napusne-stranata-663414.html", "text": "Българката от кюрдски произход Мира Яшар не може да напусне Турция, постанови днес съдът в Айдън. Българката беше арестувана заедно с майка си и приятеля си - британският гражданин Джоузеф Робинсън, в края на юли. Съдът отхвърли искането за промяна на мярката на неотклонение на Мира от \"подписка\" на \"парична гаранция\", съобщи БНР. Мира Яшар е обвинена в пропаганда на терористични организации. Според турските власти тя е подкрепяла кюрдските \"Отряди за народна защита\".За делото срещу нея все още няма насрочена дата. Мира е от кюрдски произход, баща ѝ е роден в Битлис, в северната част на Кюрдистан.С приятеля ѝ Джо се запознават във Фейсбук, тъй като и двамата симпатизират на кюрдите. Той е бивш пехотинец от британската армия. През 2012 г. става доброволец в борбата срещу „Ислямска държава” на страната на кюрдските сили в Сирия. Майката на Мира също беше арестувана, но по-късно беше освободена без обвинение. Българските дипломатически представителства в Турция следят развитието на процеса и са готови да окажат необходимата помощ, съобщи МВнР.", "date": "2017.08.22", "title": "Турски съд не позволи на Мира Яшар да напусне страната"}
{"url": "https://offnews.bg/112/psihichno-bolen-chuzhdenetc-napadna-sofijskata-dzhamia-663425.html", "text": "През нощта на 21 срещу 22 август 2017 година за пореден път Софийската джамия \"Кадъ Сейфуллах Ефенди\" (Баня Башъ) стана обект на посегателство и вандализъм, съобщиха от Главното мюфтийство.От вероизповеданието изрично подчертават, че вандалският акт е дело на \"мъж, който по първоначална информация не е български гражданин и има психични отклонения\".Чужденецът е разбил входната врата, след което е счупил още няколко прозореца на джамията, разбил е дървени парапети и е унищожил религиозни книги и Коран-и Керим.Благодарение на органите на реда и тяхната адекватна и навременна реакция, мъжът е задържан и е предотвратен цялостен погром в джамията, уточняват от Главното мюфтийство.Районно мюфтийство – София остро осъжда това деяние и се надява извършителят да бъде подведен под отговорност.Също така изказваме сърдечна благодарност и признателност към органите на реда, които са показали професионализъм и са задържали извършителя, се казва още в съобщението.", "date": "2017.08.22", "title": "Психично болен чужденец нападна софийската джамия"}
{"url": "https://offnews.bg/sviat/zaloviha-5000-tabletki-ekstazi-s-lika-na-tramp-663426.html", "text": "Полицията в Германия залови 5000 хапчета екстази, които носят лика на президента на САЩ Доналд Тръмп.Хапчетата са намерени в кола в провинция Долна Саксония, съобщава германската полиция, цитирана от Си Ен Ен.\"По време на претърсването на автомобила полицията е открила около 5 000 таблетки екстази с портрета на американския президент, а стойността от продажбите на хапчетата възлиза на приблизително 39 000 евро\", се казва в изявлението.51-годишен мъж и неговият 17-годишен син са задържани в ареста.", "date": "2017.08.22", "title": "Заловиха 5000 таблетки екстази с лика на Тръмп"}
{"url": "https://offnews.bg/zvezdi/populiarnostta-na-printc-charlz-padna-riazko-predi-godishninata-ot-sma-663409.html", "text": "Само няколко дни преди отбелязването на 20-годишнината от смъртта на принцеса Даяна рейтингът на принц Чарлз сред британците падна главоломно, показва проучване на YouGov, цитирано от Mirror.Една трета от анкетираните смятат, че той е безполезен за монархията и не допринася по някакъв начин за нейното добро. За сравнение, преди 4 години 60% от населението на Великобритания подкрепяше принца.Едва 8% от участниците в анкетата смятат, че Чарлз е в полза на монархията, а 9% - че действа изключително негативно.В същото положение се намира и Камила – втората жена на принца. По-малко от 15% желаят да я видят като кралица след смъртта на кралица Елизабет Втора. 30% смятат, че въобще не бива да бъде титулувана, а малко под 40% мислят, че заслужава да бъде титулувана само като принцеса-консорт.Останалата част от кралското семейство се ползва доста повече със симпатиите на британците, сочи проучването. Принц Уилям е подкрепян от 78% от анкетираните, принц Хари - от 77%, а Кейт - от 73%. Принцеса Даяна загина в автомобилна катастрофа на 31 август 1997 година в Париж.", "date": "2017.08.22", "title": "Популярността на принц Чарлз падна рязко преди годишнината от смъртта на Даяна"}
{"url": "https://offnews.bg/politika/planirat-dunav-most-3-do-ruse-663430.html", "text": "България и Румъния планират да бъде построен Дунав мост 3 до Русе заради постоянно увеличаващия се трафик през сегашното съоръжение. Предвижда се Дунав мост 3 да бъде на около 3 км от Дунав мост в посока Силистра, отново между Русе и Гюргево. Представители на местната и държавната власт от двете страни обсъдиха на работна среща възможните варианти за изграждането на моста, съобщи БНТ. Една от възможностите е мостът да бъде само за автомобилен трафик, а друга е да е комбинира - за автомобилен и жп транспорт. Областният управител на Русе Галин Григоров коментира, че очакванията Дунав мост 2 между Видин и Калафат да облекчи трафика по моста при Русе не са се оправдали, а напротив - трафикът през Русе се увеличава и в момента е два пъти по-голям в сравнение с миналата година. От Областното пътно управление в Русе вече са готови с техническите параметри на новия мост.Изграждането на Дунав мост 3 ще бъде обсъдено отново в началото на октомври, като този път се очаква на работната среща да присъстват еврокомисарите на двете страни, министри и други представители на държавната власт. ", "date": "2017.08.22", "title": "Планират Дунав мост 3 до Русе"}
{"url": "https://offnews.bg/futbol/ludogoretc-se-pritceli-v-golmajstor-struvasht-5-miliona-evro-663427.html", "text": "Лудогорец вдигна високо летвата при селекцията. Шампионите се прицелиха в словенският нападател на Сент Етиен Роберт Берич. Поне така твърди френското издание leprogres.fr.Интерес към голаджията има още от отбори от Англия, Германия, Испания и Австрия, твърди медията. Ръководството на френския тим предпочита да продаде Берич, а не да го преотстъпва.Според наши източници Берич наистина е е желан от доста отбори и цената му гони 5 милиона евро. Нападателят реализира едва 6 гола с екипа на \"зелените\" през миналия сезон, тъй като скъса кръстни връзки. Това е притеснителният момент при иначе доказания голмайстор.Иначе 26-годишният национал прави звездния си сезон през 2014-15 година в Рапид Виена. Берич бележи 30 гола за австрийски гранд и завършва на 11-а позиция за Златната обувка.Берич има сходни качества с Клаудио Кешеру, твърдя спецове. Ако словенецът пристигне в Разград, което на този етап е малко вероятно, то означава, че румънецът е пред продажба.", "date": "2017.08.22", "title": "Лудогорец се прицели в голмайстор, струващ 5 милиона евро"}
{"url": "https://offnews.bg/koloezdene/mateo-trentin-zapisa-unikalen-hettrik-663428.html", "text": "Матео Трентин от Quick-Step Floors взе днешния четвърти етап от Вуелтата. Така италианецът записа уникално постижение от победи на трите големи Обиколки. Той има две на Тур дьо Франс, една на Джирото, а вече една и в Испания.Трентин показа отново, че е блестящ спринтьор. Той изчака търпеливо атаката на Хуан Лобато от LottoNL-Jumbo, но в последните метри буквално отвя испанеца.Трети по 192-километровото трасе  до Тарагона остана Том Ван Асброк от Cannondale-Drapa. Всички фаворити финишираха с времето на победителите. Имаше два опита за откъсване, но 8 километра преди края колоната погълна ентусиастите. Така промени в генералното класиране няма. Води Крис Фрум, асът на Sky, а на две секунди са Давид де ла Крус (Quick-Step Floors) и Никълъс Роуч (BMC Racing Team).\"Страхотна работа на отбора ми. След второто място онзи ден реших, че е време да спечеля. Изведоха ме отлично\", каза Трентин, \"Хубаво е да запиша победи и в трите големи състезания. И то точно с този отбор, тъй като от новия сезон го сменям \".", "date": "2017.08.22", "title": "Матео Трентин записа уникален хеттрик"}
{"url": "https://offnews.bg/sviat/avstralijskata-armia-tolerirala-seksualnia-tormoz-nad-novobrantci-tva-663429.html", "text": "Австралийската армия е толерирала нееднократно сексуалния тормоз над новобранци в юношеска възраст.Това сочи доклад на разследваща комисия, цитиран от Ройтерс и БТА.Високопоставени фигури от сферата на отбраната съзнателно са позволявали новобранци, дори на 15-годишна възраст, да бъдат унижавани при практики, известни като ритуали за посвещаване, се посочва в доклада.Според данните това се е случвало поне от 60-те години на миналия век. През 70-те и 80-те години новобранци са били подложени на тежък сексуален и физически тормоз от по-стари войници, а ръководството не е успяло да се справи със създалата се култура на упражняване на тормоз.Случаи на тормоз са установени и в рамките на програма за кадети, в която кандидати се приемат от 13-годишна възраст. От 2001 г. са установени 154 случая на тормоз. Докладът е публикуван от комисия, занимаваща се с реакцията на различни институции срещу тормоз над деца.На въпроси на Ройтерс програмата за прием на кадети на австралийската армия посочва, че е реформирала мерките си за гарантиране сигурността на младежите и че се проявява нулева толерантност към случаи на тормоз.От програмата обаче не коментират данните в доклада.", "date": "2017.08.22", "title": "Австралийската армия толерирала сексуалния тормоз над новобранци, твърди доклад"}
{"url": "https://offnews.bg/politika/radan-kanev-pravitelstvoto-da-zashtiti-makedonia-v-skandala-sas-sarbi-663424.html", "text": "Радан Кънев отправи критики към правителството за липсата на реакция на дипломатическия скандал между Македония и Сърбия. Кънев призова правителството да защити \"безспорните си постижения в отношенията с Македония\" и да \"изрази загриженост и ясно неодобрение към агресивната сръбска акция\". \"ГЕРБ и БСП се занимават с махленско заяждане, докато външният министър на Сърбия, комунистът Ивица Дачич, ясно намеква за връзка между скандала със Скопие и договора между Македония и България\", написа той във Фейсбук. Ето целия му коментар:", "date": "2017.08.22", "title": "Радан Кънев: Правителството да защити Македония в скандала със Сърбия"}
{"url": "https://offnews.bg/kultura/balgarskiat-film-bezbog-nominiran-za-nagradata-na-evropejskata-filmova-663398.html", "text": "В селекцията за 2017 година на Европейската филмова академия присъства един български филм – „Безбог” на Ралица Петрова, и още три копродукции, в които участва България – „Реквием за госпожа Й.” на Боян Вулетич, „Синът на София” на Елина Псику и „Уестърн” на Валеска Гризебах.Част от филмите, номинирани от ЕФА, бяха включени в програмата на 21-вия София Филм Фест и някои могат да се видят на кино в киносалоните на страната – като „Другата страна на надеждата” на Аки Каурисмаки, друга част ще могат да бъдат видени в програмата на 22-рия София Филм Фест през март 2018.Филмите, селектирани за наградата \"Лукс\" на Европейския парламент, които присъстват в номинациите на ЕФА, ще бъдат представени на Филмовите дни \"Лукс\" през декември, а част от заглавията очакват своите премиери през есента – като най-новата творба на Франсоа Озон „Франц” и разтърсващата, поетична история от Втората световна война „Рай” с подписа на Андрей Кончаловски.Сред продуцентите на филмите могат да бъдат изброени 31 държави – поредно доказателство за огромното разнообразие и богата палитра на европейското кино.В предстоящите седмици над 3000 членове на Европейската филмова академия ще гласуват за филмите, които според тях са достойни за номинации в различните категории – за Европейски филм, режисьор, актьор, актриса и сценарист.Номинациите ще бъдат обявени на 4 ноември на Европейския филмов фестивал в Севиля, Испания.Раздаването на наградите на Европейската филмова академия ще се случи за 30-та поредна година – денят е 9 декември, мястото – Берлин.", "date": "2017.08.22", "title": "Българският филм Безбог номиниран за наградата на Европейската филмова академия"}
{"url": "https://offnews.bg/sviat/edin-ot-arestuvanite-za-atentata-v-barselona-prizna-za-gotvena-po-goli-663432.html", "text": "Един от четиримата живи арестувани за атентатите в Каталуния - Мохамед Хули Шемлал, призна, че терористичната клетка е планирала атентат с по-голям мащаб.Шемлал потвърди признанията си пред съдия. 21-годишният Шемлал беше заловен в къща в Алканар, където имаше взрив, при който той беше ранен. По думите му експлозията е станала, докато терористите подготвяли бомба за голям атентат в Барселона. Нападенията в каталунската столица и град Камбрилс са били извършени заради провала на първоначалния план, който терористите подготвяли няколко месеца, посочи той, цитиран от Франс прес и БТА.Прокуратурата поиска Шемлал да остане в ареста, без право на освобождаване под гаранция. Съдът ще се произнесе по този въпрос, след като и останалите трима арестувани дадат показания. Шемлал е единственият, за когото е сигурно, че е бил в къщата в Алканар и може да разкаже какво се е случвало там. В къщата бяха открити 120 газови бутилки и следи от взривни вещества. ", "date": "2017.08.22", "title": "Един от арестуваните за атентата в Барселона призна за готвена по-голяма атака"}
{"url": "https://offnews.bg/temida/ubietcat-na-11-godishnoto-momiche-v-burgas-ne-mozha-da-posochi-motivi-663416.html", "text": "15-годишният Иван, обвинен в убийството на 11-годишно момиче в бургаският комплекс „Меден рудник“ не можел да посочи причина за престъплението. Това поясни неговият служебен адвокат Камен Кънев, след мярката за неотклонение на момчето. Бургаският окръжен съд го остави за постоянно в ареста. Прокурорът по делото бе лаконичен, защото процесът се гледаше при закрити врата, тъй като обвиняемият е непълнолетен. Поясни само, че има събрани достатъчно доказателства. Според адвокат Камен Кънев, момчето има проблеми:„, каза Кънев. Спорът за това къде да се пуши наргиле е един от мотивите, поясни адвокатът. На обвиняемия е взета проба за наркотици, резултатите от нея все още не са ясни. Мярката подлежи на обжалване.15-годишният Иван запази мълчание при влизането си в съдебната зала. Неговите родители също не присъстваха на делото.", "date": "2017.08.22", "title": "Убиецът на 11-годишното момиче в Бургас не можа да посочи мотиви за убийството"}
{"url": "https://offnews.bg/temida/majkata-na-15-godishnia-ubietc-ot-burgas-toj-niama-nozh-i-dori-ne-moz-663433.html", "text": "15-годишният Иван, който е обвинен в убийството на 11-годишно момиче в Бургас, няма нож и дори не може да реже с нож и да използва вилица и лъжица.Това заяви майката на момчето Донка Петрова пред bTV. По-рано днес съдът остави в ареста Иван. Прокурорът по делото обясни, че има събрани достатъчно доказателства срещу него. Самият Иван не успя да обясни мотива си за убийството и защо е носел нож, а адвокатът му Камен Кънев обяви, че момчето има проблеми и очаква психиатрична експертиза да даде повече информация.Това е била първата среща на Иван и убитата Никол, а спорът за това къде да се пуши наргиле е един от мотивите за убийството, поясни адвокатът.От прокуратурата обясниха, че Никол е имала 3000 контакта в социална мрежа и няколко профила. С Иван са били много активни и се познавали оттам, но в деня на убийството се видели за първи път на живо.Близките на 15-годишния Иван твърдят, че той никога не е проявявал агресия. По информация на родители на негови съученици Иван е бил на индивидуално обучение, бил е дете със специални образователни потребности и е ползвал ресурсен учител. ", "date": "2017.08.22", "title": "Майката на 15-годишния убиец от Бургас: Той няма нож и дори не може да реже с нож"}
{"url": "https://offnews.bg/futbol/barselona-sadi-nejmar-za-8-5-miliona-evro-663435.html", "text": "Барселона даде на съд бившия си футболист Неймар, който направи рекорден трансфер в ПСЖ за 222 милиона евро. Каталунците искат от бразилеца да им върне 8,5 милиона евро.Става въпрос за бонус, платен от Барса, когато Неймар подписа новия договор за 5 години. Направи го точно 9 месеца преди да потегли към Париж. Според каталунците техничарят ще връща парите, защото не е изпълнил контракта.В допълнения испанският гранд иска 10 процента отгоре заради забавяне. Искът е направен на 11 август в каталунски трибунал.Барса вече заяви, че си удържа бонус от 26 милиона евро за лоялност, който също се полага на мениджъра му. Да припомним, става въпрос за бащата на Неймар.Може би това е причината бразилецът да разкритикува ръководството на бившия клуб след успеха 6:2 над Тулуза. \"Прекарах хубави години в Барса. Но не и с Борда на директорите. Някои хора нямат място в ръководството на Барселона\", каза Неймар.Той ще получава 30 милиона евро на година в ПСЖ. И малцина знаят още колко бонуси чрез катарски фондове в сметки по незнайни точки на света. Също и татко му, разбира се.", "date": "2017.08.22", "title": "Барселона съди Неймар за 8,5 милиона евро"}
{"url": "https://offnews.bg/ikonomika/tianvanskata-aetc-poluchi-razreshenie-za-zarezhdane-na-iadreno-gorivo-663408.html", "text": "На 9 август 2017 г. бе издадено официално разрешение от Националната администрация по ядрена безопасност на Китай (NNSA) за зареждане на ядрено гориво в реактора на Трети енергоблок на Тянванската АЕЦ. Енергоблокът се изгражда в китайската провинция Дзянсу със съдействието на Групата компании ASE. Разрешението бе получено след подробно разглеждане на подготвения преди това Окончателен отчет на обосновката за безопасност (FSAR) и провеждането на три кръга преговори с надзорния орган на Китай. Общо в реактора предстои да се заредят 163 топлоотделящи сборки.„Целият комплекс от дейностите по проектирането на Трети енергоблок на Тянванската АЕЦ бе завършен в средата на 2016 г. Сега руските специалисти осъществяват надзор върху изграждането на обекта като контролират всеки етап от предстоящото пускане на Трети енергоблок. До края на 2017 г. ни предстои да включим енергоблока към енергосистемата и да продължим дейностите по въвеждане в експлоатация на Четвърти енергоблок на Тянванската АЕЦ“, разказа заместник-директорът на АО „АТОМПРОЕКТ“ Валерий Кедров.Тянванската АЕЦ е най-големият обект на руско-китайското икономическо сътрудничество. През 2007 г. успешно бе завършено строителството на Първи и Втори енергблок с мощност по 1000 мегавата всеки. Сега завършва строителството на Трети и Четвърти енергоблок също с реактори ВВЕР-1000.Началото на търговската експлоатация на Трети енергоблок на Тянванската АЕЦ е планирано за 2018 г.", "date": "2017.08.22", "title": "Тянванската АЕЦ получи разрешение за зареждане на ядрено гориво"}
{"url": "https://offnews.bg/sviat/18-mesetca-zatvor-za-avstrietc-napravil-natcistki-pozdrav-po-vreme-na-663402.html", "text": "Привърженик на австрийския футболен клуб \"Рапид\" (Виена) бе осъден на 18 месеца затвор, защото изпънал ръка в нацистки поздрав по време на футболен мач в столицата на страната, предаде Франс прес, цитирана от БТА.На 39-годишния мъж незабавно е била наложена забрана да посещава стадиони след постъпката му от 13 август 2016 г.Запалянкото, който носи татуировка с числото 88, означаващо \"Хайл Хитлер\", вече е бил осъден през 2013 г., защото честитил рождения ден на Хитлер във Фейсбук и пуснал химна на нацистката партия.От 1947 г. в Австрия е в сила закон, който забранява всякакви вдъхновени от нацизма изказвания или действия и е един от най-строгите по този въпрос в Европа.", "date": "2017.08.22", "title": "18 месеца затвор за австриец, направил нацистки поздрав по време на футболен мач"}
{"url": "https://offnews.bg/sviat/politciata-imala-signali-za-radikalizatcia-na-napadatelia-ot-finlandia-663403.html", "text": "Финландската полиция и разузнаването получили още в началото на годината сигнали, според които извършителят на атентата в Турку Абдул Рахман Мешках се е радикализирал и се интересува от екстремистки идеологии. Полицията обаче не е получавала информация, че той готви атентат, съобщи ТАСС, цитирана от БТА. Финландски съд постанови днес, че нападателят Мешках трябва да бъде задържан под стража по подозрения в убийство и опит за убийство по терористични подбуди.Мешках е в болница, след като беше прострелян от полицията след атаката. Той чу решението на съда чрез видеоконферентна връзка. Абдул Рахман Мешках е на 18 години и е кандидат за убежище от Мароко. Той е пристигнал във Финландия миналата година. В края на 2015 г. и началото на 2016 г. той е бил в Германия, но според германското вътрешно министерство не е кандидатствал за убежище там.Мешках се призна за виновен в убийството на две жени и раняването на шест жени и двама мъже. Той обаче отрича нападенията му да са били мотивирани с тероризъм, съобщи адвокатът му Каарле Гумерус, цитиран от Ройтерс.Ако бъде потвърдено, че нападението е терористично, това ще е първи такъв случай във Финландия.Според разследването мароканецът целенасочено е избирал жени за свои жертви.Освен Мешках полицията арестува още трима души. Те отричат да са замесени в атаката.Един от тях беше освободен. По-късно днес съдът ще се произнесе дали останалите ще останат в ареста. ", "date": "2017.08.22", "title": "Полицията имала сигнали за радикализация на нападателя от Финландия преди месеци"}
{"url": "https://offnews.bg/futbol/zvezdite-ot-premiarship-se-drusat-s-kokain-i-ekstazi-663401.html", "text": "Руската хакерска дружина Fancy bears разкри нови документи за потреба на допинг и дрога в елитния спорт. Деветима футболисти, играещи в Англия, са се провалили на тестове през 2015 година.Петима от тях са заловени с кокаин и екстази. Това лични от медицинските досиета, хакнати от \"Мечките\". Маниаците се кълнат, че искат да изчистят спорта от допинг, но определено прилича на отмъщение за непрекъснатите атаки срещу руския спорт.От направените тестове само три са извън състезание. Тоест, футболистите са се зобили специално за мачове.Нито едно от имената още не е видяло бял свят. Може би в списъка е Джек Ливърмор от Уест Бромич. Той беше хванат с кокаин и опростен, тъй като беше взел наркотика непосредствено след смъртта на новороденото му бебе.\"Мечките\" разкриха, че и някои национали са взимали допинг с разрешение на медицинските комисии на своите федерации и и на ФИФА, тъй като лекуват заболявания. Дирк Кайт, Габриел Хайнец и Карлос Тевес са играли напълно легално назобени на Мондиал 2010.", "date": "2017.08.22", "title": "Звездите от Премиършип се друсат с кокаин и екстази"}
{"url": "https://offnews.bg/izvan-terena/falkao-stana-gord-bashta-na-treto-momiche-663395.html", "text": "Нападателят Монако Радамел Фалкао вече си има трета рожба. Колумбиецът има късмета всичките му деца да са момичета.Непосредствено преди мача на \"монегаските\" с Ница съпругата на Ел Тигре роди малката Анет Гарсия Тарон, а Фалкао я поздрави с победен гол за отбора си.След попадението нападателят захапа пръст като биберон, а след това бързо се отправи към болницата при любимите си жени и веднага се похвали в социалните мрежи.Фалкао успя да запази семейството си, въпреки че преди няколко години се замеси в два сексскандала. Първият от тях бе по времето, когато половинката му Лорелей бе бременна с първото им дете. Тогава името на футболиста бе забъркано в афера с Лина Посада. Дали изневярата е била факт, остана загадка.Наскоро пък колумбийският модел Наталия Велес обиколи медиите с твърдения, че също е спала с Тигъра. Тя дори обяви, че двамата са си направили порноклип. Според мнозина обаче палавата Наталия иска единствено да си направи реклама покрай името на Фалкао.", "date": "2017.08.22", "title": "Фалкао стана горд баща на трето момиче"}
{"url": "https://offnews.bg/obshtestvo/500-dushi-s-adresna-registratcia-v-15-kashti-v-kv-zaharna-fabrika-663394.html", "text": "15 незаконни постройки са премахнати в кв. \"Захарна фабрика\" в столицата по време на акция.Акцията стартира рано сутринта в столичния квартал със засилено полицейско присъствие. На мястото не е имало напрежение.Според адресните регистрации, в 15-те къщи са живели близо 500 души. Част от тях - основно майките с деца, имат право да бъдат настанени за срок от три месеца в дом \"Света София\" или в дом в ж. к. \"Люлин\", където ще получат помощ при намиране на жилище под наем или получаване на общинско, предаде .Другата част от хората ще бъдат поканени да се върнат в родните си места.Заповедта за премахване на незаконни ромски постройки обхваща 143 бараки и шест къщи. Те ще бъдат съборени, когато на всички живущи в тях се намери място за настаняване.", "date": "2017.08.22", "title": "500 души с адресна регистрация в 15 къщи в кв. Захарна фабрика"}
{"url": "https://offnews.bg/obshtestvo/zatvoriha-i-chast-ot-solunska-novi-promeni-zaradi-remonta-na-dondukov-663393.html", "text": "До 2 септември се забранява влизането на пътни превозни средства през западната част на кръстовището бул. „Княз Ал. Дондуков” и ул. „Г. С. Раковски”, съобщи Столична община. Променя се маршрутът на тролей №9 - от надлез „Надежда“ по действащия временен маршрут до кръстовище бул.“Сливница\" – ул.“Г.С.Раковски“, надясно по бул.“Сливница“, надясно по бул.“Васил Левски“, по бул.“Патриарх Евтимий“ и по действащия временен маршрут до надлез „Надежда“. Закриват се спирки ул.“Тимок“, ул. Дунав, пл. Сточна гара; „Ул.Поп Богомил“, „ул.Искър“, „пл.Ал.Невски“, “Сатиричен театър“; “Първа градска болница“. Тролейбусите ще спират на всички съществуващи спирки в променения участък. Ремонт на уличен канал пък затваря \"Солунска\" между „Цар Самуил“ и „Княз Борис I“ до 15 септември. Закриват се и местата за почасово платено паркиране в участъка.  ", "date": "2017.08.22", "title": "Затвориха и част от Солунска, нови промени заради ремонта на Дондуков"}
{"url": "https://offnews.bg/lajfstajl/riadkost-v-avstralia-se-rodi-biala-koala-663396.html", "text": "В австралийската зоологическа градина в Куинсланд се роди бяла коала, съобщи AFP. Роденото през януари животно е с бяла козина заради рецесивен ген, наследен от майка му.„В областта на ветеринарната наука това е често срещан случай, който се нарича „сребърен ген“ - животните се раждат с бяла или много бледа кожа и точно като бебешките зъби, в крайна сметка косъмът на животното пада и израства козина в нормален за вида цвят“, каза директорът на зоологическата болница Роузи Бут.Бут обясни, че ако в природата се роди такъв вид коала, то тя няма да оцелее, тъй като цвета й ще я издава непрестанно.Козината на коалата варира от светло сиво до кафяво, в зависимост от околната среда. Животните в южната част на Австралия са с по-дебела и по-тъмна козина от тези на север.Любимата на Австралия коала е под непрестанна заплаха през последните десетилетия, заради загуба на местообитания, болести и намеси на човека в природата.", "date": "2017.08.22", "title": "Рядкост: В Австралия се роди бяла коала"}
{"url": "https://offnews.bg/futbol/levski-otnese-globa-niki-mihajlov-si-prizna-663404.html", "text": "Дисциплинарната комисия към Българския футболен съюз наложи санкция в размер на 1300 лева на Левски. \"Сините\" са глобени заради нерегламентираното използване на факли и бомбички от страна на техните фенове при победата с 3:0 като гост на Пирин Благоевград. В същото време вратарят Николай Михайлов заяви, че може да се върне в родния си клуб Левски. Той вече е говорил с боса на \"сините\" Спас Русев. До дни ще има пълна яснота дали отново ще защитава емблемата и цветовете на своя роден клуб.\"Да, говорил съм с господин Спас Русев, който ми се обади веднъж. Това, което сме коментирали, остава между нас. Отново започнах да чета по мой адрес страхотни спекулации и фантасмагории, че съм щял да взимам невероятни пари, ако се върна на \"Герена\".Въобще не сме говорили на тази тема. На този етап не искам да коментирам, докато няма нищо официално. Той знае моето виждане, нека да видим в следващите дни как ще се развият нещата\", сподели Михайлов.Вратарят в момента е свободен агент, след като се раздели с Мерсин. Именно поради тази причина е аут за световните квалификации с Швеция и Франция.\"Напълно нормално е да не получа повиквателна, след като нямам отбор, а също така не съм водил нормална подготовка. Говорил съм с Петър Хубчев и всичко е точно и ясно. Пожелавам успех на момчетата, като вярвам, че ще се представят достойно. Дано повторим играта и победата от мача с Холандия\", каза стражът.", "date": "2017.08.22", "title": "Левски отнесе глоба, Ники Михайлов си призна"}
{"url": "https://offnews.bg/politika/ninova-dava-na-sad-borisov-i-vsichki-svarzali-imeto-%d1%9d-s-tcankov-kama-663399.html", "text": "Чрез случая с „Цанков камък“ беше важно да се омаловажат усилията ни в битката с паралелната държава, да се отклони вниманието от нейните действия в този момент и от нейните кражби; да ни се отнеме правото да претендираме, че автентично и истински искаме да се справим с нея. Това заяви председателят на БСП Корнелия Нинова на пресконференция в централата на партията. Според нея чрез въвличането на нейното име, има опит да се удари БСП. Тя припомни публично заявените от нея три действия. „Първо – писмо до главния прокурор, с което питам: „Във връзка с всички направени досега предварителни проверки, досъдебни производства, експертизи на документи, разпити на свидетели по какъвто и да е повод и начин, някъде излиза ли моето име? Получих отговора от прокуратурата, специализирано звено „Антикорупця” - че нямам нищо общо с този случай, подчерта Нинова и допълни, че пристъпва към второто действие.„Всички, които си позволиха да свържат моето име и БСП с „Цанков камък“, отиват на съд – от министър-председателя Бойко Борисов до подгряващата група говорители“, категорична бе тя. По нейните думи това е опит, освен да се промени политиката на прехода, да се промени и стилът. „Да се разбере, че в тази държава, когато кажеш нещо, направиш нещо и вземеш решение, ще носиш отговорност и за думите си, и за действията си“, каза още председателят на БСП.Като трето действие Нинова припомни, че е изпратила писмо до австрийския посланик. „Припомних фактите, че проектът е финансиран от австрийски банки, проектиран, строен и контролиран от австрийски фирми и го помолих за съдействие - австрийската страна да се произнесе по твърдението на българския министър-председател участвали ли са австрийски фирми в корупционни сделки в България и с кои политици“, обясни тя. Нинова уточни, че в писмото е декларирала и, че БСП настоява за пълната истина по този проект, независимо кои политически сили и кои политици са замесени в него.Получих отговор от австрийския посланик, в който се казва, че „следствените дейности по съдебно-наказателни деяния в Австрия се извършват от прокуратурата по компетентност и по следващо коректно правораздаване. Благодаря Ви за писмото от 15.08.2017 г. относно проекта „Цанков камък“ и мога да Ви уверя, че съм информирал по въпроса австрийските служби“, допълни лидерът на левицата. Според Нинова не може в политиката, за да отклоняваш вниманието от себе си, за да омаловажаваш политическия опонент, да хвърляш димки, а след това по някакви причини да се мълчи. „Защо мълчат сега? Надявам се министър-председателят сега да отговаря на въпроси – какво имаше предвид и кого, когато говореше за корупция в „Цанков камък“?, попита тя. Нинова е на мнение, че тази политика на прехода и този стил – да излизаш и да хвърляш нещо за корупция и после никакъв резултат, е довело до чувството за несправедливост у всеки български гражданин. „Ние искаме да променим този стил и да започнем от „Цанков камък“, коментира Нинова.ГЕРБ ги е страх от антикорупционния закон на БСП, но той ще влезе в НС през септемвриКорнелия Нинова подчерта, че действията на управляващите говорят за уплаха от антикорупционния закон на БСП. Тя заяви, че левицата е поела ангажимент за такъв закон и той вече е факт. Лидерът на БСП уточни, че той първо е бил изпратен на партийните структури за обсъждане, становище и предложения за допълнения и промени, а след това е предоставен за обществено обсъждане и е достъпен на сайта на партията. Тя поясни, че сега започва обсъждането и с професионалните гилдии – четвъртък (24.08.2017) със Съюза на съдиите; понеделник (28.08.2017) с Висшия адвокатски съвет; сряда (30.08.2017) с Върховния административен съд; четвъртък (31.08.2017) с главния прокурор и прокуратурата. Председателят на БСП допълни, че предстои да бъдат уточнени датите с Върховния касационния съд и с Академичната общност на юридическите факултети. „Финалната среща ще бъде с президента Румен Радев. След това, в началото на септември, на заседание на Националния съвет на БСП, окончателно ще бъде одобрен проектът, с направените предложения допълнително от обществените обсъждания и след това ще го внесем в Народното събрание, обясни Нинова. Според нея трябва да има алтернатива, а не само критика и за това, освен че БСП е заявила критиките си по проекта на правителството, е представила и свой законопроект. „Нека българските граждани, професионалните гилдии да преценят кое е по-добро. Важно е да има алтернатива и свободен избор, но целта да е да се приеме такъв закон, който наистина да доведе до съществена битка с корупцията, а не до илюзорна такава, на каквато сме свидетели във всичките години на прехода”, заключи Корнелия Нинова.", "date": "2017.08.22", "title": "Нинова дава на съд Борисов и всички, свързали името ѝ с Цанков камък"}
{"url": "https://offnews.bg/drugi/rodopite-se-prostiha-sas-svoia-iunak-velichko-cholakov-663410.html", "text": "Легенди на българските щанги се събраха просълзени, за да изпратят Величко Чолаков. Смолян се прости днес с щангиста шампион, който почина внезапно на 35-годишна възраст след кардиологични проблеми. Поклонението пред Величко Чолаков бе в Спортната зала в града, за която кметът Николай Мелемов предлага да носи името на тежкоатлета. Хиляди преминаха през залата, за да се сбогуват с Величко.Сред известните имена в спортните среди, които почетоха паметта на големия Величко, бяха Веселин Маринов, Стефан Топуров, Пламен Аспарухов, Златан Ванeв, Кристияна Колева, Румяна Петкова, Йорданка Апостолова, Валентин Сяров и Недко Карамбиков от Смолян. Пламен Аспаруховq който беше треньор на националния отбор по щанги по време на Олимпиадата в Атина.Единственият треньор на Величко - Костадин Грозданов от Смолян, беше сред най-неутешимите, както и спортистите от родопския град, които са и негови приятели.\"Смолян загуби един голям мъж, отдаден на спорта и семейството си. У него нямаше злоба, нямаше лошо, беше най-добрият човек, когото познавам\", така го описа треньорката по щанги Кристияна Колева.В Смолян днес е обявен ден на траур в памет на Величко Чолаков. Исполинът с голямо добро сърце, шампионът, който гледаше с великодушна усмивка над дребните неща. Така го запомни Смолян. Спомените на приятели, съмишленици, съотборници и треньори повториха единодушно една и съща фраза: \"изключително добър човек\".Величко Чолаков е роден на 12 януари 1982 г. в Смолян. Участва на олимпийските игри в Атина през 2004 г. и печели бронзов медал в категория над 105 кг. Той е единственият български щангист с медал от Олимпиада в най-тежката категория. В същата категория става световен шампион във Ванкувър и европейски в Украйна. През януари 2006 г.Исполинът на Родопите привлече интереса на Арнолд Шварценегер, който го покани да участва в турнира „Арнолд Класик“ в САЩ. Почетен гражданин на Смолян и община Неделино, женен с две деца. През октомври 2013 г. Чолаков прекрати кариерата си и се захвана веднага с треньорска дейност, а миналата година бе неговият бенефис.", "date": "2017.08.22", "title": "Родопите се простиха със своя юнак Величко Чолаков"}
{"url": "https://offnews.bg/kultura/spektakal-posveten-na-mohamed-ali-stava-chast-ot-one-dance-week-663406.html", "text": "Спектакъл, вдъхновен от боксовата легенда Мохамед Али, ще стане част от чешкия фокус на фестивала Оne Dance Week – \"Сheck the Czechs\".\"Сheck the Czechs\" е специалната програма в рамките на 10-то юбилейно издание на фестивала, която ще постави във фокус чешката съвременна сцена.Модулът \"Check The Czechs\" ще представи общо три спектакъла – \"Гайд\" на 24 септември от 19:30 часа, \"Разказвачката\" на 8 октомври от 16:30 часа и \"Стъпка преди края\" на 8 октомври от 20:00 часа.Всички представления от програмата на фестивала ще бъдат представени в Дом на културата \"Борис Христов\" в Пловдив.Неповторимият Мохамед Али ще оживее в спектакъла \"Стъпка преди края\". Историята на боксьора – от възхода на ринга до угасването на една легенда, покосена от болестта на Паркинсон, е всъщност историята на всеки, който някога е понасял ударите на живота.Сцената е превърната в боксов ринг, където, също както в живота, се редуват победи и загуби, а съдбата води безмилостен дуел срещу отказа да се предадеш.С бързи и насечени движения, със скоростно въртене до замайване, Маркета Ваковска (танцьор на годината – Чехия, 2013) бродира с напрежение сцената, докато музиката и вокалите на Ленка Дусилова подсилват още повече емоцията на изпълнението.\"Стъпка преди края\" дебютира през 2012 г. в Трутнов, Чехия, за да спечели година по-късно Herald Angel Award на британския вестник “The Herald”, обирайки овациите на Fringe Festival в Единбург.Юбилейното 10-то издание на фестивала започва на 23 септември в Дом на културата „Борис Христов“ - (Пловдив) и ще продължи до 15 октомври. Специалната програма предлага на зрителите завладяващи спектакли от три континента. Ще видим съвремието като дует на човек и робот от Тайван, битката със съдбата през историята на Мохамед Али, технологичната зависимост и още завладяващи спектакли, вплели нишки към съвременния живот.В продажба вече е Фестивалният билет на стойност 45 лв. Бройката е ограничена, а след 31 август цената ще стане 55 лв. В продажба са и билетите за \"Стъпка преди края\" на цени от 10 и 15 лв.", "date": "2017.08.22", "title": "Спектакъл, посветен на Мохамед Али, става част от Оne Dance Week"}
{"url": "https://offnews.bg/ikonomika/otnemaneto-na-litcenza-na-zk-nadezhda-niamalo-da-oshteti-sluzhitelite-663411.html", "text": "Правата на застрахованите в ЗК „Надежда“ АД военнослужещи и цивилни служители няма да бъдат засегнати заради отнемането на лиценза на дружеството от Комисията за финансов надзор, обявиха от МО.Именно в тази компания са застраховани служителите на отбранителното ведомство. Отнемането на лиценза на застрахователна компания „Надежда“ АД, с която Министерството на отбраната има сключени договори не освобождава дружеството от задълженията по вече сключени договори, обясниха от министерството.Според МО няма да бъдат засегнати правата на застрахованите лица (военнослужещи и цивилни служители на Министерството на отбраната, структурите на пряко подчинение на министъра на отбраната и Българската армия), тъй като те се ползват с всички средства за защита съгласно българското законодателство.От министерството посочиха още, че са сключили пет застрахователни договора със ЗК „Надежда“ АД: договор с предмет „Застраховане със застраховка „Професионална отговорност“ на служители на МО при изпълнение на служебните им задължения по кадастъра“, сключен на 13 февруари 2017 г., на стойност 97,92 лева; договор с предмет „Застраховане със застраховка „Щети на имущество“ на геодезически инструменти, собственост на МО“, сключен 22 февруари 2017 г. на стойност 2 326,17 лева; договор с предмет „Застраховане със застраховка „Гражданска отговорност“ на длъжностите за военнослужещи и цивилни служители от МО, БА и структурите на пряко подчинение на министъра на отбраната за причинени при или по повод изпълнение имуществени и неимуществени вреди и щети на трети лица“, сключен на 22 февруари 2017 г. на стойност 7222,11 лева; договор с предмет „Застраховане със застраховка „Злополука“, настъпила при или по повод изпълнение на служебните задължения, на цивилните служители от МО, БА и структурите на пряко подчинение на министъра на отбраната“, сключен на 9 юни 2017 г. на стойност 8133,81 лева и договор с предмет „Застраховане със застраховка „Злополука“, настъпила при или по повод изпълнение на служебните задължения, на военнослужещите от МО, БА и структурите на пряко подчинение на министъра на отбраната“, на стойност 75000,00 лева.И петте договора са със срок на изпълнение до края на февруари 2018 г. Действащите застрахователните договори са сключени след проведени открити процедури за възлагане на обществени поръчки по Закона за обществени поръчки.За случаите, в които Застрахователна компания „Надежда“ отказва да изплати дължимото обезщетение за временна загуба на трудоспособност на застраховани лица поради „подценяване на опасността“ и „проявяване на невнимание“, Министерството на отбраната е сигнализирало Комисията за финансов надзор с писмо от 17 юли 2017 г., с молба за съдействие за детайлно разглеждане на всички откази, касаещи застраховани лица от Министерството на отбраната, структурите на пряко подчинение на министъра на отбраната и Българската армия.", "date": "2017.08.22", "title": "Отнемането на лиценза на ЗК Надежда нямало да ощети служителите на МО"}
{"url": "https://offnews.bg/futbol/streliaha-po-naj-silnia-chovek-v-harvatskia-futbol-663413.html", "text": "Неизвестни стреляха по Здравко Мамич, най-влиятелният човек в хърватския футбол и неформален бос на Динамо Загреб. От години той върти всички големи сделки заедно с брат си Зоран.Мамич е подсъдим по дело за корупция, е бил прострелян днес от неидентифициран нападател, съобщи местната телевизия ХРТ.Той е ранен в крака, а нападението е станало в Томиславград в съседна Босна и Херцеговина. От местната болница заявяват, че няма опасност за живота му, като отказват да дадат повече детайли.Здравко, Зоран и двама други са обвинени в източване на 19 млн. долара от трансфери на играчи и укриване данъци. През последните години Динамо успя да изтъргува десетки свои звезди за чудовищни суми.В Хърватия се отбелязва, че преди месеци Мамич е бил атакуван отново и ударен по главата с тежка чанта. Футболният бос пострадал, но заявил, че е случаен инцидент.Здравко е мразен от феновете на Динамо. Той се забърква постоянно в скандали, като личи от клипчето, грам не обича журналистите.", "date": "2017.08.22", "title": "Стреляха по най-силния човек в хърватския футбол"}
{"url": "https://offnews.bg/tenis/lopes-za-komplimenta-na-grigor-ti-si-vtoriat-krasavetc-663397.html", "text": "Фелисиано Лопес отговори на Григор Димитров подобаващо, след като талантът от Хасково провъзгласи испанеца за най-красивия тенисист.На пресконференция преди финала на турнира от сериите \"Мастърс 1000\" на АТР в Синсинати българинът, който след това спечели и трофея, побеждавайки Ник Кирьос, разкри, че смята именно испанецът за най-секси сред своите колеги.\"Винаги съм харесвал Фели! Много е спретнат - тази коса, тази брада. Искам да имам неговите крака! Тези прасци! Винаги под душовете го карам да ми ги показва\", сподели Димитров.Лопес отвърна на комплимента на българина с публикация в социалната мрежа Туитър, в която ясно се вижда, че думите на Григор сериозно са го разсмяли.И след като си изясниха набързо кой е красив и кой не, за двамата тенисисти предстоят сериозни турнири. На 28 август започва Откритото първенство на САЩ, където Григор ще бъде поставен под номер 7 в основната схема.", "date": "2017.08.22", "title": "Лопес за комплимента на Григор: Ти си вторият красавец"}
{"url": "https://offnews.bg/obshtestvo/puskat-dvizhenieto-po-chast-ot-severnata-skorostna-tangenta-663412.html", "text": "От 1 септември ще бъде пуснато движението по южното локално платно на Северна скоростна тангента в участъка от бул.\"Рожен\" до бъдещия пробив \"Рожен\", съобщи Столична община.Днес кметът на София Йорданка Фандъкова провери изпълнението на обекта заедно със заместник-кмета по направление транспорт Евгени Крусев. Изграждат се нови пътни платна с циментова стабилизация, нови бордюри, тротоари и осветление.След 1 септември работата ще продължи в следващите планирани участъци. Локалното платно на Северната тангента осигурява връзка със северните територии на София като кв.\"Требич\", с.Мрамор.Кметът Фандъкова провери и изпълнението на бул.\"Монтевидео\" в кв.\"Овча купел\". Продължава изграждането на 1.3 км нов булевард, като се изпълнява канализация и водопровод, както и сградни отклонения за ВиК мрежата.Едновременно с това се работи и по изграждане на ново улично осветление, тръбна мрежа за подземни комуникации. Ще се изграждат нови пътни платна, тротоари и велоалея. Обекткът се изпълнява по график и се очаква да завършидо средата на ноември.Кметът Фандъкова поиска от изпълнителя да осигури пешеходен достъп до спирката на градския транспорт. ", "date": "2017.08.22", "title": "Пускат движението по част от Северната скоростна тангента"}
{"url": "https://offnews.bg/analizi/lazhat-strah-gi-e-pri-tova-mnogo-663405.html", "text": "Нападението в Барселона отключи ново цунами от ислямистки терор. Джихадисти от цяла Европа се хвърлиха отново да колят, газят, мачкат, мушкат, ръгат клети европейци. Въобще – да изразяват своите най-светли интеграционни чувства към прелюбезните си домакини. И желанието си да наложат шериат, чрез джихад на територията на континента, който те наричат Аврупа. Да наложат начина си на живот и племенните си традиции. Като например – правото на мъжа да убие жена си, ако е нещо нервен, традицията изнасилена жена да бъде убивана с камъни, рязането на глави с меч на площада по различни поводи – от пушене на цигара, до каквото там им скимне. Тези „традиции“ са всекидневие и днес в най-мракобесната и ретроградна сатрапия на земното кълбо – Саудитска арабия. Това е и държавата, която налива милиарди долари в ислямисткото нашествие и джихадисткия интернационал. И това го знае всяко хлапе. Без европейските фалшиви „либерали“. Които продължават с глупотевините и крайно неподходящото си поведение. Продължават да борят терора с мечета, цветчета и ръкопляскания. В Швеция например имат иновативното начинание да борят джихадизма с прегръдка. Сериозно. Обещават прегръдка на всеки разкаял се джихадист. Умилително нелепо. Настояват за още, за повече, още повече, много повече „клети бежанци“. Като последният касапин във Финландия, който кла на воля хора по улиците. Осемнадесет годишен мароканец, бежанец, кандидат за убежище и статут. Явно тук прегръдката не е сработила по очаквания начин.И новата вълна джихадисти-касапи очаквано е от лица с произход или корени в територии, днес залети от ислямистката вълна. Няма изключения от това правило. Или са неинтегрирани потомци на икономически мигранти от бивши колонии, или са новият внос „клети майки с деца“. И са с големи и остри ножове. Прочее, Барселона и Испания не са избрани случайно. Испания е държавата с най-голям принос за спасяването на днешна Европа от исляма и шериата. Заедно с нас, прочее. Осем века продължава арабската ислямска окупация и испанската християнска съпротива. Името Изабела Кастилска още разтреперва всяка джихадистка брада и изпотява всеки, който мечтае за Ал Андалус. Така арабите наричат Испания, в свободен превод – Земята на неверниците, на варварите. Именно кралица Изабела Кастилска завършва испанската Реконкиста, като превзема и разрушава и последния арабски бастион – Гранада на 2-ри януари 1492-ра година. Достатъчно е да се видят крепостта Алхамбра и кръста над нея, както и знаменитата катедрала „Мескита де Кордоба“. Сещате се защо се нарича „мескита“, нали? Най-голямата катедрала в Испания и втора в Европа е катедралата в Севиля, в днешната южна провинция Андалусия, където са и Гранада и Кордоба. Могъщата и днес звънарна кула с десетки камбани в миналото е била огромно минаре, най-високото в Европа. Испанската Реконкиста е епична и героична битка срещу арабския нашественик. Резултатите от нея са впечатляващи. Това е и причината идеолозите на джихадисткото нашествие в Рияд и фанатичните им последователи, легендирани и маскирани като „клети бежанци“, така отчаяно и озлобено да се стремят да си върнат Испания в границите на „халифата“, да възстановят „Ал Андалус“. Известно е, че в днешна Испания свободно работят десетки джамии, месчити, НПО-та и прочее убежища и укрепления на петата джихадистка колона. Това проспаха европейските псевдо-либерали и от „ляво“ и от „дясно“. Всъщност, дали се определят като леви, или като десни, няма никакво значение, защото и едните и другите водят еднаква безотговорна, катастрофална, предателска политика. От десетилетия. И едните и другите повторят като зомбирани едни и същи „политически коректни“ клишета, едни и същи празни и кухи глупотевини. „Политически коректно говорене“ е фалшив термин, измислен, за да прикрива лъжа, двуличие, лицемерие и двоен стандарт. Новговор. Отличен термин от „1984“ на Оруел. За тях е измислен.Още от времето на първите икономически имигранти. Още тогава европейските „либерали“ заложиха бомбите, които днес гърмят из цяла Европа. Още тогава минираха „интеграцията“ с безумното насърчаване на „културните различия“, разбирайте гореспоменатите нечовешки традиции, характерни за най-ретроградните салафитски и уахабитски форми на сунитския ислям. Това само по себе си е височайша глупост – няма как да правиш „интеграция“, чрез насърчаване на различия. Това противоречи на всяка здрава логика. Интеграция, чрез дезинтергация. Шизофренията на „политически коректните“ полезни идиоти. Още тогава трябваше да бъде заявено любезно, но твърдо на всеки кандидат за интеграция следното простичко нещо: „Ако искаш да се интегрираш в Европа, ще правиш като европейците, ще се обличаш като европейците, ще ядеш и пиеш, каквото ядат и пият европейците, ще си кръщаваш децата с европейски имена. Забравяш мигновено за бурки, халали, шериати, джихади, уговорени бракове между осемдесет годишен сатир и три годишно момиче и прочее анадолски традиции. Ако са ти много скъпи и не можеш без тях – ето къде е Саудитска арабия, свободен си да се развиваш там на воля.“ И точка по въпроса. Това е интеграция. Това е вписване. Политически коректните полезни идиоти днес са в капан. Те са изградили целите си политически семейства, политически кариери на тази лъжа, на този предизвестен провал. Не само вече не могат да поправят стореното, те вече изпускат ситуацията от контрол. От една страна гетата, които създадоха сами, насърчавайки културните различия и религиозните традиции, които все повече се превръщат в затворени и самоуправляващи се ислямистки анклави, където в сила е шериата, а не законодателството на местната държава. Тези анклави и стотиците ислямистки гнезда там, пълни с радикални салафитски проповедници, изпратени от Саудитска арабия, се превръщат в инкубатори на поколения войни на джихада. От друга страна – те са сигурно убежище на бойците на Ислямска държава, които се укриват там след усилена дейност по рязане на глави в Сирия и Ирак. И парадоксът е, че в гетата в Западна Европа главорезите на Ислямска държава са много по-защитени, отколкото в Сирия и Ирак, където я американска, я руска ракета, я Хизбула или бойците на иранския Корпус на стражите на Ислямската революция могат всеки момент да ги изпратят директно на опашката за девици. Благодарете на „политически коректните“ полезни идиоти. Тяхната политика очевидно е провалена и този провал е много видим. И недоволството в обществата расте. Иде време да се плаща сметката за този чудовищен провал и за загубените десетилетия. Затова полезните идиоти търсят оправдания, търсят виновни, търсят врагове.Страх ги е. Много ги е страх. Страх ги е от брадатите джихадисти, страх ги е от провала им, страх ги е от собствените им граждани. Затова, когато се подредят след поредната джихадистка кървава вакханалия на поредния площад, за да кажат, че не ги е страх, гласчетата им треперят.Защото ги е страх. Лъжат. Неубедително. Гузни са. ", "date": "2017.08.22", "title": "Лъжат. Страх ги е. При това много"}
{"url": "https://offnews.bg/politika/savetnik-ot-bsp-upravliavashtite-v-so-izpolzvat-avgust-za-skandalni-r-663407.html", "text": "Ваканционният август се оказва доста удобно време за управляващите в Столична община, които се опитват да реализират тихомълком и зад гърба на гражданите най-скандалните си решения в кварталите.Това коментира общинският съветник от групата на БСП Лява България в СОС Николай Николов. Той визира най-пресния летен скандал в столичния квартал \"Бъкстон\". Там, без знанието на гражданите, беше направен опит да бъде изградена временна улица, която щеше да минава на по-малко от метър от жилищните блокове.\"Гражданите реагираха много бързо, събраха се, потърсиха ме за помощ и заедно спряхме това безумие, коментира Николов. Работниците от общината бяха разкопали зелената площ и пътеката в междублоковото пространство и бяха отрязали дърво, без да имат съответните разрешения. Поисках от тях документ, с който от Дирекция \"Зелени системи\" разрешават да бъде отрязано дървото. Те не разполагаха с такъв. Освен това, живеещите там не са били уведомени за изграждането на временна улица, нито пък е правено обществено обсъждане с тях дали са съгласни точно под прозорците им да има път, без да са спазени задължителните отстояния, каза още Николов. Изобщо не е случайно също, че точно в началото на август инвеститорът, който иска да строи 43-етажен небостъргач в зелената площ в кв. \"Стрелбище\" на кръстовището на бул. \"България\" и бул. \"Петко Тодоров\" загради имота и разкопа улицата, която попада в него, коментира той. Вероятно разчитаха, че хората са във ваканция извън София и няма да има протести и съпротива, каза общинският съветник от БСП. Но постигнаха точно обратното. Гражданите се активизираха още повече, събраха се и дори блокираха бул. \"България\" за 25 минути. Опитите за прокарване на безумни решения зад гърба на хората и без тяхното съгласие, вече няма как да успеят!, категоричен е Николов.", "date": "2017.08.22", "title": "Съветник от БСП: Управляващите в СО използват август за скандални решения"}
{"url": "https://offnews.bg/medii/kamenarov-predlaga-fiksirani-ekipi-na-novinite-mesti-panorama-prez-ui-663392.html", "text": "Фиксирани екипи от водещи на новините, преместване на предаването \"Панорама\" в събота или в неделя и създаване на Библия със златни правила за вътрешните продукции - това са част от идеите на Константин Каменаров за развитието на Българската национална телевизия, които той представи пред Съвета за електронни медии като кандидат в конкурса за генерален директор.В концепцията си Каменаров акцентира най-силно на програмата и на търсенето на допълнителни източници на финансиране за медията извън отпускания ѝ от държавата бюджет.Каменаров посочи, че БНТ е лидер в новинарското и публицистично съдържание. Според него, за да разшири тя своето влияние, трябва да изпълни цялата си програма с качествени продукции и в това трябва да е съсредоточен целият човешки и финансов ресурс.Той изброи няколко конкретни идеи в тази посока. Една от тях е административна реформа, която да редуцира морално остарелите звена и да намали служителите в пренаселените дирекции, като в същото време се подсилят други звена, в които има недостатъчно кадри - например в маркетинга и продажбите. Търговските звена трябва да насочат усилията си към търсене на европейско финансиране или към партньорства за социална отговорност с големи корпорации. Части от бюджета на БНТ, които сега по регламент се дават за други дейности, могат да бъдат предоговорени и да бъдат насочени също към програмата, каза той.Каменаров споделя виждането, че е добре продуктовото позициониране да бъде позволено и извън кино продукциите, а рекламните слотове в праймтайма да се увеличат.Първата си задача като генерален директор за него би била да събере екип от модерно мислещи и можещи хора, а втората - да направи одит на състоянието на телевизията.Бъдещето на каналите на БНТ той вижда с БНТ1 като политематичен флагман, придружен с група профилирани канали. БНТ2 например трябва да стане културно-образователен, посочи Каменаров. Той добави, че би променил изцяло философията на вземане на решения относно програмирането. Във всяка област - например спорт, информация, култура, забавление трябва да има няколко експерти от същата област, които да изработят Библия със златни стандарти за програмните продукти. Това ще е нашият обществен договор, каза той.Каменаров попита риторично знае ли някой кой води \"По света и у нас\" днес? Според него е нужна по-консервативна схема при водещите - например две двойки да се редуват за по цяла седмица, или да има една двойка за делничните дни и една за уикендите.Според бившия новинар предаването \"Панорама\" трябва да се премести в събота или неделя, защото решението за преместването му в петък, за да се освободят почивните дни за програма с по-лека тематика, е остаряло.На въпрос дали би се разделил с факторите, определящи програмата на БНТ, Каменаров не отговори директно. Той коментира, че трябва обща шапка за програмирането на отделните канали, между които сега нямало достатъчна координация.Кандидатът за генерален директор коментира и съдържанието на сутрешните блокове, които според него предлагат свирепа журналистика, а трябва да са фонови предавания, след които зрителите да не излизат освирепели и озверели от вкъщи.На въпрос на Мария Стоянова от СЕМ какво е било професионалното му поприще в периода 2013/2017 г, той отговори, че се е занимавал с консултантска, лобистка дейност и нетуъркинг за компанията Ernst and Young, но не го в вписал в биографията си, защото не е работил на трудов договор.По-късно днес СЕМ ще изслуша и последния, шести кандидат за генерален директор - Емил Кошлуков. Името на генералния директор ще стане ясно след гласуване в СЕМ утре, 23 август.", "date": "2017.08.22", "title": "Каменаров предлага фиксирани екипи на новините, мести Панорама през уикенда"}
{"url": "https://offnews.bg/obshtestvo/zapochva-markiraneto-na-opasni-darveta-v-borisovata-663370.html", "text": "Маркирането на опасни, сухи и гнили дървета в Борисовата градина започва днес.Пилотният участък е в лесопарковата част на Борисовата градина - карето между бул. „Драган Цанков“ и бул. „П.К. Яворов“ и главните алеи покрай стадион „Българска армия“. През септември маркирането предстои да бъде прието от междуинституционална комисия в разширен състав от експерти от Лесотехническия университет, БАН, Българско дружество за защита на птиците и др. Дърветата, за които има съгласие, ще бъдат премахнати, съобщи Столична община. Инициативата е част от дейностите, включени в кампанията 135 години „Княз-Борисова градина“ и е в резултат на решението на Столичния общински съвет, взето с единодушие на заседение в края на август, когато беше приета Инвентаризацията и анализът на състоянието на дърветата в Борисовата градина, извършена от експерти на Лесотехническия университет в София.След извършване на дейностите в пилотния обект, предстои публичен отчет на свършеното, преди да се продължи с последващи действия в следващи периметри от лесопарковата част на Борисова градина. ", "date": "2017.08.22", "title": "Започва маркирането на опасни дървета в Борисовата"}
{"url": "https://offnews.bg/medii/bnt-da-premesti-novinite-v-19-ch-a-tonat-na-publitcistikata-da-se-kor-663373.html", "text": "Критична концепция за състоянието на БНТ и нужните промени в нея представи тази сутрин пред членовете на СЕМ кандидатът за генерален директор на националната телевизия Иван Гарелов.Той бе четвъртият от общо шестима кандидати, които Съветът за електронни медии изслуша в конкурса. По-късно днес пред регулатора концепциите си ще представят Константин Каменаров и Емил Кошлуков, а гласуването за победителя е утре.Някои от акцентите в презентацията на Иван Гарелов, като например преместването на централната емисия \"По света и у нас\" от 20 в 19 ч, бяха предварително известни, тъй като той бе единственият кандидат, публикувал визията си за БНТ преди конкурса. Това бе и темата, която предизвика най-оживена дискусия с членовете на СЕМ.Иво Атанасов и Мария Стоянова го попитаха дали, влизайки в пряк сблъсък с търговските телевизии, не рискува да загуби рейтинга на новините на БНТ и дали не се притеснява да сложи край на традицията . Гарелов посочи, че битката с търговските телевизии и в момента е изгубена и че вярва, че  ако БНТ излъчва централната емисия едновременно с Би Ти Ви и Нова, това ще ѝ даде преднина до няколко месеца, защото зрителите ще оценят качеството на нейната емисия. Новините на търговските телевизии станаха лоши, сега е моментът конкуренцията да започне отначало, посочи той. Тази упоритост да се запазят новините в 20 ч изигра лоша шега на БНТ, смята журналистът.Гарелов започна представянето си с уточнението, че се кандидатира за пръв и последен път и дори да спечели, няма да остане за втори мандат. Коментарът му бе по повод медийни публикации, свързани с възрастта му (Гарелов роден е през 1943 г.). Това би бил един достоен завършек за мен, сподели той.Гарелов предложи нов тип подход във финансирането на телевизията - всяка година тя да получава твърд процент от някой от макроикономическите показатели, напр. от БВП. На няколко години веднъж този процент може да се ревизира.Той остро разкритикува програмното съдържание на телевизията. Според него съществуват предавания с изключително високо качество, но те потъват в разхвърляната и хаотична програмна схема, в \"общата посредственост и скука\". Журналистът с 21-годишен стаж в БНТ предлага и промени в малките канали на медията. БНТ 2 сега вижда като кошче за по-некачествените програми, а БНТ Свят се правела като за въображаеми емигранти от старо време.  HD каналът се пълнел с каквото падне от спорта. Вместо това Иван Гарелов предлага БНТ 2 да е 24/часов канал за култура, образование и наука, HD да е спортна младежка програма. Регионалните програми на БНТ в идеалния случай трябва да заработят самостоятелно и да се качат на мултиплекс, ако се намери финансиране. Той предлага те да имат нови имена  - БНТ Море, БНТ Мизия, БНТ Тракия и БНТ Пирин.Гарелов вмъкна и няколко похвали за настоящото ръководство, за качествените новини и за това, че е запазило стабилността и не се е стигнало до големи съкращения.Той обаче се изказа много остро срещу това, че много хора ползвали телевизията за лична изява и материална изгода, за липса на професионализъм при създаване на програмата. Около роднина или приятел се създава редакция и след като програмата падне, редакцията остава, добави той.За съжаление добрите думи за новините не могат да се отнесат към публицистиката, отбеляза Гарелов. Там личали зависимостите от политически и други фактори, характерни за много медии в последните години. Кандидатът коментира, че не е допустимо водещи на публицистични предавания да заемат и административни постове. Така те сами оценявали труда си и определяли хонорарите си.Водещият канал БНТ1 трябва да засили информационно-публицистичната си част, каза още Гарелов. Той се обяви категорично за спиране на външното финансиране на публицистиката (политическо и чуждо) в БНТ, но не посочи кои предавания има предвид.За финал дългогодишният бивш водещ на \"Панорама\" посочи кои са трите най-спешни проблема за решаване - финансирането, незабавното коригиране на тона в публицистичните предавания и спирането на изтичане на средства.", "date": "2017.08.22", "title": "БНТ да премести новините в 19 ч, а тонът на публицистиката да се коригира, иска Гарелов"}
{"url": "https://offnews.bg/sviat/chudo-izvadiha-zhivo-bebe-ot-ruinite-7-chasa-sled-zemetresenieto-v-it-663372.html", "text": "7-месечно бебе беше извадено живо от руините след земетресението, ударило италианския остров Иския в понеделник в 20.57 ч. местно време. Трусът с магнитуд 4 по Рихтер причини смъртта на най-малко двама души. Близо 40 са ранени, един от тях - тежко.Възрастна жена бе убита от отломка, паднала от църква, а друга жена бе открита мъртва под отломките в дома ѝ.Най-сериозно е засегнато пристанищното градче Казамичола Терме, където няколко къщи са разрушени. \"Имаше грохот, беше като бомба. Първоначално не разбрахме, че е земетресение\", припомня си Симона Постильоне.В една срутена къща 7-членно семейство било заклещено под отломките. Били извадени един по един, включително и бебето Паскуале. Спасителите стигнали до пеленачето в ранните сутрешни часове във вторник.Пожарникарите нарекоха оцеляването му \"чудо\" - момченцето останало под отломките повече от 7 часа. Те пляскаха и викаха от радост, когато то внимателно бе освободено от \"затвора\" си. Детето е в добро здраве, но е откарано в местна болница като превантивна мярка, заедно с майка му.Други две деца от фамилията - на 3 и 5 г., все още са затрупани в сградата.Силното земетресение предизвика паника на острова и изкара по улиците му стотици хора.Когато удари, всички избягахме на улицата. Беше много страшно, каза турист пред новинарската агенция Анса.Болница трябваше да бъде евакуирана, а някои пациенти бяха отведени с хеликоптер до близкия Неапол. Три ферибота акостираха на пристанището, за да осигурят транспорт на хората, които искат да напуснат острова.Иския е особено популярно място за почивка сред германски туристи.Островът е удрян от земетресение и преди. През 1883 г. около 2 300 души умират след трус с епицентър Казамичола.Италианският национален институт по геофизика и вулканология определи степента на земетресението на 4 по Рихтер, но и колегите им и в САЩ (USGS), и в Европа (EMSC) обявиха, че магнитудът е 4.3.Трусът става няколко дни преди първата годишнина от .", "date": "2017.08.22", "title": "Чудо: Извадиха живо бебе от руините 7 часа след земетресението в Италия"}
{"url": "https://offnews.bg/obshtestvo/sabariat-nezakonni-postrojki-v-getoto-na-zaharna-fabrika-663369.html", "text": "Незаконни постройки събарят в столичния квартал „Захарна фабрика“ тази сутрин. На мястото има засилено присъствие на полиция и жандармерия. Това е планирана акция, имаме заповед за премахване на незаконни 143 бараки и 6 къщи, които са опасни, каза районният кмет Иван Божилов пред bTV. Работим от близо две години по тези премахвания, добави той.По думите му с адресна регистрация на този адрес живеят 503 души.Кметът обеща, че малко дете няма да остане на улицата. Има места в дом „Света София“, които не искат да се настанят там, ще си отидат по родните места. ", "date": "2017.08.22", "title": "Събарят незаконни постройки в гетото на Захарна фабрика"}
{"url": "https://offnews.bg/obshtestvo/izraelski-vestnik-vandali-porugaha-pametnik-na-evreite-v-balgaria-663378.html", "text": "Вандали поругаха паметник на българските евреи в България, пише днес вестник \"Jerusalem Post\", като се позовава на Организацията на евреите в България \"Шалом\". Паметникът на благодарността във Видин осъмнал на 20 август с надписи \"Аллах\", \"Палестина\", \"Хамас\" и изрисувани символи на исляма.Кметът инж. Огнян Ценков нарече стореното \"възмутително и недопустимо деяние\" и нареди паметникът да бъде почистен. От своя страна, от \"Шалом\" благодариха.\"Паметникът ще продължи да бъде символ на братството и дълголетната история между нашите два народа\", пише д-р Александър Оскар от \"Шалом\".Паметникът е поставен от видински евреи през 2003 г. в знак на благодарност към градската общественост, която не позволява депортирането на своите сънародници от еврейски произход по време на Втората световна война. През 1943 година Българската православна църква, някои политици и много граждани успяха да противостоят на намеренията на нацистите и спасяват около 50 хил. български евреи от депортиране. Догодина еврейската общност в страната ни ще отбележи 75-ата годишнина.", "date": "2017.08.22", "title": "Израелски вестник: Вандали поругаха паметник на евреите в България"}
{"url": "https://offnews.bg/izvan-terena/otkradnaha-intimni-kadri-na-tajgar-i-lindzi-von-ot-telefona-na-skiorka-663377.html", "text": "Набиращ популярност сайт извади голи снимки на куп знаменитости, сред които голфърът Тайгър Уудс и моделът Катрин МакФий. Адвокати на двете звезди вече готвят съдебно преследване срещу Celeb Jihad.Предупреждаваме, сайтът не е за хора под 18 години. В него има още интимни кадри на Линдзи Вон, Майли Сайръс и кой ли  още не.Тайгър вече е наел прочутия адвокат Майкъл Холтц, който прати писмо до сайта да изтрие моментално съдържанието! засега няма реакция.Нашите любими клюкари от TMZ обаче са се добрали до бонус инфо - снимките са хакнати от телефона на Линдзи Вон. Скиорката и голфърът бяха гаджета за известно време.Очаква се останалите звезди, които греят в сайта, също да се обърнат към адвокати. Практиката в Америка досега обаче показва, че го отнася хакерът. Ако бъде заловен, разбира се. Има вече случай на присъда от 18 месеца затвор за виртуален крадец на снимки.", "date": "2017.08.22", "title": "Откраднаха интимни кадри на Тайгър и Линдзи Вон от телефона на скиорката"}
{"url": "https://offnews.bg/ikonomika/darzhavnite-poshti-naliaha-200-000-lv-v-zastrahovatel-den-predi-da-m-663375.html", "text": "Къса клечка или преднамерено действие? Държавната компания \"Български пощи\" ЕАД е сключила договор със Застрахователна компания \"Надежда\" един ден преди Комисията за финансов надзор да забрани на дружеството да сключва контракти, показват документи, с които OFFNews разполага.В конкурса на закъсалите финансово пощи ЗК \"Надежда\" е била единствен кандидат. Договорът с дружеството е на стойност от 192 094,56 лева. е подписан на 15 юни 2017 г. В предмета на контракта с компанията на Виктор Серов, която е част от неговата група \"Ви Веста Холдинг\", е застраховка на пари и ценности, съхранявани в пощите, включително и на винетните стикери, които се дистрибутират в пощенските станции.Само ден по-късно - на 16 юни 2017 г. на заседание на Комисията за финансов надзор (КФН) установява нарушения на нормативната уредба, свързани с образуването на техническите резерви, както и неспазване на минималното капиталово изискване от страна на ЗК \"Надежда\". Затова застрахователният регулатор забранява свободното разпореждане с активи на компанията за срок от един месец, считано от датата на издаване на решението.На Застрахователна компания „Надежда” АД се забранява да сключва нови застрахователни или презастрахователни договори по всички класове застраховки, да удължава срока на сключени договори и да разширява покритието по тях.Освен това КФН назначава Розалина Градинарова-Стоянова за квестор на компанията. Задачата ѝ е да осъществява всички функции и правомощия по управление и представителство на Застрахователна компания „Надежда” АД, в това число функциите на работодател. Стоянова трябва да установи финансовото състояние на предприятието, да отстранява нарушенията и управлява предприятието в интерес на застрахованите и ползващите се лица. Преди броени дни - на 17 август КФН предприе още по-драстична мярка спрямо некоректния застраховател и отне лиценза на ЗК „Надежда“ АД за извършване на застрахователна дейност за всички класове застраховки. От същата дата е в сила и забрана ЗК „Надежда“ АД да сключва нови застрахователни договори и договори по активно презастраховане по всички класове застраховки за срок от 6 месеца.Застрахователният регулатор забрани свободното разпореждане с активи на ЗК „Надежда“ АД до започване на производство по ликвидация или несъстоятелност. Председателят на КФН Карина Караиванова трябва да внесе в съда документите за откриване на процедура по несъстоятелност.ЗК \"Надежда е една от най-малките на застрахователния пазар у нас, но освен пощите има и други големи клиенти, основно от публичния сектор. Сред тях са Министерството на отбраната, НЕК и АЕЦ \"Козлодуй\".За проблеми в ЗК \"Надежда\" се заговори още след приключването на стрес тестовете в застрахователния сектор през февруари. Одитът на френската MAZARS SA разкри, че компанията не покрива изискванията за капиталова адекватност и платежоспособност.", "date": "2017.08.22", "title": "Държавните пощи наляха 200 000 лв. в застраховател ден, преди да му забранят да сключва договори"}
{"url": "https://offnews.bg/obshtestvo/niama-postradali-balgari-pri-zemetresenieto-v-italia-663383.html", "text": "По информация на посолството в Рим към 11.0 часа българско време няма данни за пострадали български граждани при земетресението с магнитуд 4-та степен по скалата на Рихтер на остров Иския, южна Италия от снощи. Това съобщиха от пресцентъра на Министерство на външните работи. Най-големи са разрушенията в община Казамичола. Италианските власти осигуряват транспорт за туристите, желаещи да напуснат острова.Българското посолство е в контакт с местните власти и следи ситуацията.Припомняме, че вчера вечерта трус с магнитуд от 4 по Рихтер разлюля остров Иския.Трусът причини смъртта на най-малко двама души, а ранените са десетки.", "date": "2017.08.22", "title": "Няма пострадали българи при земетресението в Италия"}
{"url": "https://offnews.bg/futbol/anglichanite-maj-ne-umeiat-da-boraviat-s-pirotehnika-663388.html", "text": "Привържениците на Манчестър Сити очевидно не са сред най-големите специалисти що се отнася до приротехника. Това се разбра по време на вчерашния мач между \"гражданите\" и Евертън (1:1) в двубой от втория кръг от английската Висша лига.В първите минути на стадион \"Етихад\" се появиха ефекти, които са присъщи за италианското калчо. Но последвалият дим доста замъгли обстановката и затрудни зрителите вкъщи и тези на стадиона да видят какво се случва на терена.Не закъсняха реакциите и в социалната мрежа Туитър: \"Табелата, която е сложена на входа, че пиро техниката е забранена за привърженици, явно е незабележима\", \"Този дим от фойерверки на Етихад е нелеп\", \"Е, явно някой в ​​Етихад не е помислил, че димът от факла може да се разнесе из стадиона...!\", бяха сред гневните реакции в интернет пространството.Иначе Манчестър Сити успя да се добре до равенство 1:1 в домакинството си на Евертън. \"Гражданите\" първи получиха гол в своята врата в 35-ата минута, когато Уейн Рууни откри за гостите.След това домакините останаха и с 10 души на терена заради червен картон на Кайл Уокър в 44-ата минута. Въпреки това те изиграха много силно второ полувреме и дори в намален състав успяха да стигнат до равенството с попадение на Рахим Стърлинг в 82-ата минута.В края на двубоя и Евертън остана с човек по-малко, след като и халфът Морган Шнайдерлин получи червен картон и се прибра в съблекалнята преждевременно.", "date": "2017.08.22", "title": "Англичаните май не умеят да боравят с пиротехника"}
{"url": "https://offnews.bg/vodni/veteran-bojkotira-start-v-pluvaneto-katalunia-go-obiavi-za-geroj-663371.html", "text": "Каталуния си има нов спортен герой, съобщава сайтът bgswim. Той се роди на Световното първенство по плуване за ветерани, което се провежда в Будапеща.Испанецът Фернандо Алварес остана на стартовото блокче след сигнала в знак на почит към жертвите на терора в Барселона. Преди това членът на СК \"Кадис”  помоли организаторите да почетат паметта на жертвите с едноминутно мълчание, но те отказаха.Именно затова в осма серия на 200 м бруст във възрастова група 70-74-годишни каталунецът не скочи във водата, а остана на блокчето.Жестът на Фернандо Алварес предизвика широк отзвук в каталунските медии със снимки и съобщения, като някои от тях използват фразите „героичен акт“ и „истинският каталунец Алварес скърби за жертвите”.Срещат се обаче и мнения, че спортно състезание не бива да бъде използвано за други цели.", "date": "2017.08.22", "title": "Ветеран бойкотира старт в плуването, Каталуния го обяви за герой"}
{"url": "https://offnews.bg/futbol/zhadnoto-se-zavrashta-v-parva-liga-663390.html", "text": "Доскорошният треньор на Левски Николай Митов поема новакът в Първа лига - Септември София, пише Sportal.bg. Само преди два кръга специалистът се раздели със \"сините\", които заложиха на бившия наставник на Лацио и Фиорентина Делио Роси, но вече има нов отбор.Треньорът на септемврийци Димитър Васев ще бъде освободен от поста си, след като тимът записа четири поражения в първите пет кръга на родния елит.Собственикът на Септември Румен Чандъров е силно разочарован от старта на първенството, като е решил да върне бившия си треньор. Именно той пусна Митов на \"Герена\" поради добрите си отношения с Даниел Боримиров в края на февруари, когато 26-кратните шампиони го взеха за заместник на Елин Топузаков.Васев стана треньор на Септември това лято, като шефовете на клуба обновиха почти целия тим, оставяйки 5-6 футболисти от отбора, спечелил промоция през месец май.Тогава треньор бе Христо Арангелов, който бе първи помощник на Васев, тъй като няма лиценз за Първа лига. Младият специалист бе помощник на Митов при предния му престой в \"Драгалевци\", а сега отново ще бъде в щаба му.Септември загуби вчера с 0:1 от Берое домакинството си на \"Васил Левски\". Поражението е трето поред за тима, който преди това отстъпи с 0:1 от ЦСКА-София и 0:2 от Славия.Единственият успех на Септември пък бе срещу Пирин Благоевград в мач от втория кръг, когато спечелиха с 1:0. Новакът е на 13-то място в класирането с три точки.Очаква се Митов да води утрешната тренировка на тима, повторният му дебют ще бъде срещу лидера Черно море на Георги Иванов-Гонзо във Варна.", "date": "2017.08.22", "title": "Жадното се завръща в Първа лига"}
{"url": "https://offnews.bg/kultura/frenskite-tehno-virtuozi-cosmic-boys-pristigat-za-parti-v-slanchev-bri-663389.html", "text": "На 25 август клуб \"Cacao Beach\" ще продължи клубната си програма с поредното петъчно парти в компанията на любими артисти.Този уикенд клубът ще посрещне откритието на френската техно сцена, дуото Cosmic Boys. Заедно с тях ще видим и Shoto и Christian Craken.Cosmic Boys са едни от най обсъжданите артисти в техно средите, а собственият им стил, който комбинира техно, минимал и електро е обиколил редица фестивали и клубове по света.Заедно с талантливите французи, на сцената на Cacao Beach Club ще чуем и двама български артисти от електронната сцена – Shoto и Christian Craken.За повече информация посетете Билети за всяко парти на клуба може да намерите в мрежата на Eventim.bg.", "date": "2017.08.22", "title": "Френските техно виртуози Cosmic Boys пристигат за парти в Слънчев бряг"}
{"url": "https://offnews.bg/obshtestvo/pet-kvartala-bez-voda-12-chasa-na-oshte-tri-mesta-na-suho-v-sofia-663359.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на спирателни кранове и пожарен хидрант в кв.“Абдовица“ налага спиране на водоподаването от 9:30 до 21:30 часа на кв. „Бусманци“, кв. „Абдовица“, кв. „Димитър Миленков“, кв. „Нова Враждебна“, кв. „Видните“, Индустриална зона Казичене запад. С понижено налягане ще бъдат клиентите в с. Казечене, с. Кривина и с. Долни Богров.Също така голяма част от столичани ще останат и без топла вода от днес до 24 август.Топла вода няма да имат в: „Люлин“ от 1-ви до 10-ти микрорайон, „Надежда“ от 1-ва до 6-та част, „Обеля-1“ и „Обеля-2“, ж.к. „Свобода“, ж.к. „Толстой“, кв. „Илиянци“, ж.к. „Захарна фабрика“, ж.к. „Овча купел-1“ , „Овча купел 2“, ж.к. „Гевгелийски“, ж.к. „Западен парк“, ж.к. „Илинден“, ж.к. „Сердика“, ж.к. „Разсадника“, ж.к. „Красна поляна“, ж.к. „Славия“, ж.к. „Бъкстон“, ж.к. „Борово“, ж.к. „Красно село“, ж.к. „Бели брези“, ж.к. „Стрелбище“, ж.к. „Мотописта“, ж.к. „Гоце Делчев“, ж.к. „Лагера“, ж.к. Хиподрума“, ж.к. „Иван Вазов“, ж.к. „Св. Троица“, ж.к. „Фонд. Жилища“, части от ж.к. „Лозенец“ между ул. „Д. Хаджикоцев“, ул. „ Бяла“, бул. „Арсеналски“, ул. „Славище“ и между бул. „Евлоги и Христо Георгиеви”, ул. „Крум Попов“, ул. „Акация“, ул. „Цанко Церковски“, ул. „Капитан Андреев“, бул. „Черни връх“ , района между бул. „История славянобългарска”, ул. „Заводска”, ул. „Индустриална”, ул. „Владайска река”, бул. „Данаил Николаев”, ул. „Проф. Милко Бичев”, бул. „Янко Сакъзов“, ул. „Кракра“, бул. Цар Освободител“, бул. „Евлоги и Христо Георгиеви”, бул. „България“, бул. „Акад. Ив. Гешов“, бул. „Константин Величков“, ул. „Габрово“, ул. „Скопие“ и бул. „Рожен“.Изграждане на главен канализационен клон по бул. „Лазар Михайлов“ в кв. „Бенковски“ налага спиране на водоподаването от 9:00 до 21:00 часа на ул. „Знание“, ул. „Бодра смяна“, ул. „Тетевенска“, ул. „Хоризонт“, ул. „Перяновец“, ул. „Новачки“, ул. „Логачка“, ул. „Зеленска“, ул. „Единство“. След възстановяване на водоснабдяването е възможно временно повишаване мътността на водата.Подмяна на сградно водопроводно отклонение на ул. „Крум Попов“ в жк. „Лозенец“ налага спиране на водоподаването от 9:00 до 18:00 часа на ул. „Крум Попов“ от ул. „Синчец“ до ул. „Христо Смирненски“, ул. „Неразделни“ от ул. „Старата стена“ до ул. „Крум Попов“. Прекъсване на сградно водопроводно отклонение във в.з. Симеоново – север, се налага спиране на водоподаването от 10:00 до 17:00 часа на ул. „Неофит Хилендарски“ от ул. „71“ до ул. „Света Мария Магдалина“. ", "date": "2017.08.22", "title": "Пет квартала без вода 12 часа, на още три места на сухо в София"}
{"url": "https://offnews.bg/obshtestvo/mladezh-pochina-sled-operatcia-ot-apandisit-663376.html", "text": "24-годишен младеж е починал в хасковската болница след операция от апандисит. Динчер Али бил опериран преди седмица, през следващите дни обаче състоянието му се влошило и бил преместен в интензивното отделение на клиниката, съобщи Хасково.нет. Момчето е починало от белодробни усложнения, които нямат общо с хирургическата интервенция, смята изпълнителният директор на МБАЛ Хасково д-р Георги Гелов, който е оперирал младежа. Лекарят допълва, че за консултация на Динчер Али е извикан професор Чавдар Стефанов от университетската болница в Пловдив.Бащата на младежа е категоричен, че става дума за лекарска грешка. Това е убийство, заявява почерненият родител. Роднините на Динчер ще търсят в справедливост в съда.  Очаква се заключението на тройната съдебно-медицинска експертиза за причините за смъртта на младия мъж. ", "date": "2017.08.22", "title": "Младеж почина след операция от апандисит"}
{"url": "https://offnews.bg/obshtestvo/6-ot-evropejtcite-niamat-nito-edin-zhiv-blizak-chovek-663387.html", "text": "6% от европейците нямат нито един жив близък човек, от когото да поискат помощ при нужда или с когото да споделят нещо лично.Данните на Европейската статистическа служба Евростат за 2015 г. показват, че у нас този процент е под средния - 4.7% няма от кого да потърсят помощ, също толкова няма на кого да се доверят. Хубавото е, че делът на първите намалява спрямо 2013 г. - тогава е бил 7.7 на сто. Отчуждеността между хората също намалява - през 2013-а 90.5% от хората са казали, че има на кого да кажат нещо лично, а две години по-късно процентът им вече е 96.2%.Проучването е сред населението над 16 години.Най-трудно е в Италия - 13% от жителите не могат да поискат помощ от никого, 12% няма на кого да се доверят. Мъчно искат помощ и в Люксембург - 12.9% казват \"Няма от кого\". 12.7% от французите не могат да предолеят бариерата и да споделят.Положението изглежда най-добре в Чехия, Финландия, Словакия и Швеция, където само 2% от хората казват, че няма от кого да поискат помощ при нужда. Най-свободно споделят в Кипър, Испания, Словакия, Чехия и Унгария. В тези страни отново само 2 на сто смятат, че нито един от роднините и познатите им не заслужава доверието им.Ниските доходи се отразяват на социалната изолация. В тези европейски страни хората странят повече от другите, отколкото в държавите с висок стандарт.", "date": "2017.08.22", "title": "6% от европейците нямат нито един жив близък човек"}
{"url": "https://offnews.bg/kuhnia/lesna-retcepta-za-pitca-ot-tikvichki-galeria-663382.html", "text": "Почти няма човек, който да не обича пица. За жалост, често тази храна е калорична и понякога нездравословна. Ето защо ви предлагаме лек, вкусен и полезен вариант на любимата ни италианска храна, който се приготвя за по-малко от 40 минути.Пица-лодка от тиквички: 2 средно големи тиквички;- 1/с чаша доматен сос;- 1/2 чаша настъргана моцарела;- 2 супени лъжици настърган пармезан;- пеперони или салам по ваш избор.- загрейте фурната до 200 градуса;- измийте тиквичките и ги разрежете по дължина на две;- с помощта на вилица изстържете меката част на тиквичката;- сложете половинките в тава, като предварително я намажете с малко масло или олио;- сложете доматения сос, моцарелата, пармезана и пеперони в получилата се вдлъбнатина в тиквичката;- поръсете с подправки по ваш избор;- печете пицата във фурната за около 25-30 минути или докато кашкавалът не образува кафеникава коричка.Изчакайте да изстинат и сервирайте. Това ястие е подходящо за лека вечеря в топлите летни дни.", "date": "2017.08.22", "title": "Лесна рецепта за пица от тиквички (галерия)"}
{"url": "https://offnews.bg/sviat/sasht-ostavat-v-afganistan-tramp-obiavi-novata-strategia-663361.html", "text": "Новата стратегия на САЩ в Афганистан и региона ще зависи от обстоятелствата на терена, а не от времеви рамки. Това заяви Доналд Тръмп в първото си официално телевизионно обръщение към американския народ като президент, предадоха информационните агенции.От военната база Форт Майър в Арлингтън, щата Вирджиния, Доналд Тръмп изложи новата стратегия за най-дългия военен конфликт на САЩ.\"Ядрото на нашата нова стратегия се състои в преход от подход, основан на срокове, към подход, основан на обстоятелства\", каза Тръмп.Той посочи, че \"първоначалният му инстинкт е бил за изтегляне\" от Афганистан, но е стигнал до друго заключение, след като проучил въпроса вече като президент.Тръмп каза, че бързо изтегляне от Афганистан ще създаде властови вакуум, който терористите веднага ще запълнят. Американският президент посочи, че САЩ се нуждаят от план за \"почтен и траен резултат\" в Афганистан, достоен за жертвите в региона. По думите му американските войници \"ще се бият, за да победят\" в Афганистан. Тръмп каза, че САЩ ще продължат да работят с афганистанското правителство, докато виждат решимост и напредък в страната.Правителството на Афганистан и афганистанската армия трябва да поемат своята част от бремето във войната срещу терористичните групировки, като талибаните, каза Тръмп.Целта на американските сили в Афганистан ще бъде да преследват и убиват терористи, а не да изграждат нация, посочи той.Съединените щати ще разширят пълномощията на своите въоръжени сили в Афганистан в борбата с тероризма, каза Тръмп.Той открехна вратата за увеличаване на броя на американските военнослужещи в Афганистан, но посочи, че няма да говори за брой на войниците или за плановете за бъдещи военни дейности.Тръмп обяви по-строг подход към Пакистан. По думите му САЩ не могат да мълчат повече за терористичните убежища там.Американският президент отбеляза, че Пакистан често предоставя убежище на \"агенти на хаоса, насилието и терора\" и допълни, че талибаните и други групи там представляват заплаха за региона и отвъд него.Американският президент заяви, че Пакистан може много да спечели от партньорство със САЩ и много да загуби от предоставянето на убежище на терористи.\"Ние плащаме милиарди и милиарди долари на Пакистан и в същото време те дават убежище на тези терористи, срещу които ние се борим\", каза Тръмп.Той обеща да разбие Ал Каида, да попречи на талибаните да превземат Афганистан и да спре терористичните нападения срещу американци.Американският президент каза, че споделя чувството на неудовлетвореност на американците по отношение на най-дългия военен конфликт на страната.Той не каза колко американски войници може да бъдат изпратени допълнително в Афганистан, но министърът на отбраната Джим Матис има планове на масата за изпращане на още около 4000 военни към вече разположените в страната 8400, отбелязва Ройтерс.Американският президент заяви също, че оценява приноса на Индия във възстановяването на стабилността в Афганистан, но допълни, че иска от Индия по-голяма подкрепа от гледна точка на икономическото развитие.", "date": "2017.08.22", "title": "САЩ остават в Афганистан, Тръмп обяви новата стратегия"}
{"url": "https://offnews.bg/sviat/pozhar-izpepeli-rostov-na-don-120-sgradi-postradaha-ot-ogania-663364.html", "text": "120 сгради , от които 98 жилищни, пострадаха при разразилия се в понеделник голям пожар в историческия център на град Ростов на Дон, югозападна Русия, предаде агенция ТАСС. Около 50 души се намират в център за временно настаняване, където продължават да пристигат заявки от хора, останали без домове. Медицинска помощ са получили около 45 души, сред които сътрудник на министерството на извънредните ситуации и полицаи, помагали в борбата с огнената стихия.Пожарът избухна в дървена къща в центъра на Ростов на Дон с население от 1,1 милиона души. Огънят бързо се прехвърли в съседни сгради, подпомогнат от силния вятър със скорост от най-малко 15 метра в секунда.Най-малко 1200 души, подкрепени от хеликоптери и самолети, работиха по овладяването на пожара, който бе локализиран едва около 19,00 ч. московско време, когато се бе разпрострял на площ от 10 000 кв.м. ТАСС посочва, че пожарът не е напълно ликвидиран и потушаването му продължава през нощта. Електроенергията и газоснабдяването в засегнатия район са прекъснати превантивно. Евакуирани са 650 души. На всички пострадали ще бъде изплатена еднократна помощ от 20 000 рубли. Медицинска помощ са получили 45 души, сред които трима полицаи и сътрудник на министерството на извънредните ситуации. Петима остават хоспитализирани.Руски медии цитираха местни жители да твърдят, че пожарът може да е умишлен, тъй като предприемачи в сферата на недвижимите имоти искат да се сдобият със земя в центъра. Регионалният губернатор и прокуратурата обещаха да разследват тези твърдения. Полицията е възбудила наказателно дело за умишлено унищожаване или повреждане на чуждо имущество, което предвижда присъда до пет години затвор.По-рано органите на реда бяха обявили, че вероятна причина за пожара е възпламеняване на битова техника.Източник: БТА", "date": "2017.08.22", "title": "Пожар изпепели Ростов на Дон, 120 сгради пострадаха от огъня"}
{"url": "https://offnews.bg/kultura/ostava-praznuvat-25-godini-na-stcenata-s-goliam-kontcert-v-majmunar-663385.html", "text": "Eдна от най-добрите български рок банди - \"Остава\", ще отпразнува 25-годишния си юбилей с голям концерт на открито, в клуб „Маймунарника“ на 31 август. В дългогодишната си история \"Остава\" имат безброй изяви в страната и чужбина, над 20 видео клипа, 5 издадени студийни и 3 концертни албума, включващи многобройни хитове.Сет листа за концерта ще включва както всички любими на публиката песни като \"Sex in the morning\", „Океан“, „Понеделник“, \"Мини тяло\", \"Шоколад\", \"Ще дойдеш ли с мен\", \"Мъничко човече\", „Бесен“, „Внимание“, „Самолет“, така и рядко чувани тракове.Седмица преди да отпразнува годишнината си в „Маймунарника“ бандата пуска дългоочакваното от феновете видео към песента „Самолет“, част от албума „Океан“.За големия концерт на открито по случай 25-тата годишнина \"Остава\" избраха на сцената преди тях да ще се качат \"МФортно Диско\" – страничният проект на Георги Згуров - Гурко от Анимационерите. Те ще подгреят зрителите с 30-минутен сет от изцяло авторски парчета.Билети за концерта на цена от 15 лева могат да бъдат закупени в мрежата на  и партньорските каси: OMV, щанда на EVENTIM в The Mall, Билетен център НДК, На тъмно, Usit colours, Технополис, Арена Армеец и др.Цената на място и в деня на концерта ще е 20 лева.За повече информация посетете", "date": "2017.08.22", "title": "\"Остава\" празнуват 25 години на сцената с голям концерт в \"Маймунарника\""}
{"url": "https://offnews.bg/obshtestvo/vremeto-dnes-oblachno-i-s-temperaturi-do-28-663360.html", "text": "От запад облачността ще се разкъсва и намалява. Над Източна България времето ще се задържи предимно облачно и дъждовно, но до края на деня и там валежите спрат. Ще е ветровито с умерен временно до силен вятър от север-северозапад. Максималните температури ще са между 23° и 28°, в североизточните райони по-ниски - между 20° и 22°, за София – около 23°. Това e прогнозата за времето на Националния институт по метеорология и хидрология (НИМХ). По Черноморието ще е предимно облачно с превалявания от дъжд. Ще духа умерен, временно и силен северозападен вятър. Захлаждането ще продължи и максималните температури ще са 21-24°. Температурата на морската вода е 26°-27°. Вълнението на морето ще е 2-3 бала.В планините до обяд ще е предимно облачно, на места с валежи от дъжд. В масивите от Западна България валежите ще спират и облачността ще се разкъсва и намалява. Ще духа умерен, временно силен северозападен вятър. Максималната температура на височина 1200 метра ще бъде около 15°, на 2000 метра – около 9°. Жълт код за силен вятър е обявен за цялото Черноморие. ", "date": "2017.08.22", "title": "Времето днес: Облачно и с температури до 28°"}
{"url": "https://offnews.bg/drugi/shampionska-liga-i-snukar-v-efira-dnes-663365.html", "text": "ФУТБОЛ18,30 ч Шампионска лига, \"Астана\" - \"Селтик\" RING21.45 ч Шампионска лига, \"Ница\" - \"Наполи\" bTV Action21.45 ч Шампионска лига, \"Севиля\" - Истанбул Башакшехир\" - RING21.45 ч Шефилд Ю\" - \"Лестър\" - \"Диема спорт\" 2СПОРТ9.00 ч Снукър, шампионат на Китай Eurosport 1 9.00 ч Универсиада в Тайван, сп. Гимнастика Eurosport 2 11.00 ч Универсиада в Тайван, скокове във вода Eurosport 2 14.00 ч Универсиада в Тайван, плуване Eurosport 114,30 ч Снукър, шампионат на Китай Eurosport 2 15,45 ч Колоездене, обиколка на Испания Eurosport 1 16.00 ч Тенис, ATP WT uncovered Mtel sport 119,00 ч Тенис, турнир за жени в Ню Хейвън F+/Sport+ H", "date": "2017.08.22", "title": "Шампионска лига и снукър в ефира днес"}
{"url": "https://offnews.bg/sviat/iuzhnoafrikanetc-se-oplaka-na-politcaj-che-mu-omraznalo-da-iade-chove-663367.html", "text": "Четирима мъже се изправят пред съда в Република Южна Африка по обвинения в канибализъм, след като един от тях отишъл в полицейско управление и признал, че се \"уморил\" да яде човешко месо, пише Би Би Си.При продължилия разпит той извадил и показал части от човешки крак и ръка.Тогава полицаи разпоредили мъжът да ги заведе в дома си в провинция Квазулу-Натал, където били открити още много части от тела.Четиримата - двама от които народни лечители - били арестувани и обвинени в убийство и заговор за убийство.Те се явиха пред съда в понеделник.Говорител на полицията каза пред Би Би Си, че е възможно четиримата, които са на възраст между 22 и 32 години, да са част от по-голяма група.Разследването продължава, а полицията призовава роднините на обявени за изчезнали хора да се явят и да свидетелстват.Екип от патоанатоми е извикан, за да идентифицира жертвите. Все още не е ясно дали частите са от един човек или от различни хора.", "date": "2017.08.22", "title": "Южноафриканец се оплака на полицай, че му омръзнало да яде човешко"}
{"url": "https://offnews.bg/sviat/4-po-rihter-razliulia-italianski-ostrov-ima-zhertvi-i-raneni-663362.html", "text": "Две жени са загинали на южния италиански остров Иския след земетресение с магнитуд 4 по Рихтер, което разлюля острова малко преди 21,00 ч. местно време в понеделник, предаде ДПА.Асошиейтед прес цитира лекари, според които около 20 души са получили леки наранявания.Италианската обществена телевизия РАИ съобщи, че трима души са ранени, а за други 20 няма информация. Властите се опасяват, че под срутените къщи може да има хора.Издирват се и три деца на 17 месеца, 4 и 6 години, които вероятно са блокирани в срутила се къща.Репортажи на италиански медии и публикации в социалните мрежи показаха хора, излезли на улиците, и сериозно повредени сгради. Трусът е причинил токов удар. Евакуирана е една болница. Най-силно засегнат е град Касамикола в северната част на острова, посочва АП.Според италианския геоложки институт трусът е станал на дълбочина 10 км малко преди 21,00 ч. АП припомня, че през 1883 г. в град Касамикола е станало земетресение, което е отнело живота на повече от 2000 души.Иския и съседният остров Капри са популярни туристически дестинации, известни с минералните си извори. ДПА отбелязва, че германският канцлер Ангела Меркел обикновено прекарва великденската си ваканция в Иския.Източник: БТА", "date": "2017.08.22", "title": "4 по Рихтер разлюля италиански остров, има жертви и ранени"}
{"url": "https://offnews.bg/bojni/pulev-sreshtu-dzhoshua-na-28-oktomvri-v-kardif-663391.html", "text": "Щабът на световния шампион Антъни Джошуа постигна окончателна договорка за мач с претендента Кубрат Пулев за титлата във версия IBF, пише ESPN.Според информацията двете страни са се спрели на датата 28 октомври, а мястото е \"Милениъм Стейдиъм\" в Кардиф. Другият вариант остава Лас Вегас на 11 ноември, като в близките дни окончателно ще бъде потвърдено къде ще се проведе срещата.Стадион \"Принсипалити\", както се нарича в момента по спонсорски причини стадионът, е с капацитет за 74 500 зрители. Със сигурност ще бъде пълен, тъй като Антъни Джошуа се радва на невероятна популярност.Както е известно, британецът спечели шампионския пояс след победа над Владимир Кличко. Джошуа трябваше да даде реванш на Кличко на 2 декември, но украинецът прекрати състезателната си кариера и претендент за титлата стана Кубрат Пулев.", "date": "2017.08.22", "title": "Пулев срещу Джошуа на 28 октомври в Кардиф"}
{"url": "https://offnews.bg/tenis/putintceva-kam-treniora-idiot-stiga-si-gledal-debilni-klipcheta-vid-663368.html", "text": "Тенисистката Юлия Путинцева, играеща за Казахстан, направо унищожи треньора си Роман Кислянски, който не я аплодираше след спечелени точки. Уникалното видео се появи в YouTube канала XXXTennis.Етническата рускиня изригна при една от почивките: \"Гледаш си твоите дебилни клипчета. Ти въобще за какво си, идиот? Нито веднъж не ме аплодира, когато печеля мач.Седиш там и си гледаш видео. ..Другите треньори аплодират, когато аз сгреша. Вземи и ти започни. За какво въобще дойде?Махни си дебилната самодоволна физиономия\", призова Путинцева, бясна на своя треньор, който се опитваше безуспешно да я успокои.Юлия игра вчера срещу французойката Корне в Ню Хейвън. 22-годишната московчанка загуби с уникалния резултат 0:0, 0:6.", "date": "2017.08.22", "title": "Путинцева към треньора: Идиот, стига си гледал дебилни клипчета (видео)"}
{"url": "https://offnews.bg/izvan-terena/podolski-sadi-sajt-nabarkal-go-v-trafik-na-bezhantci-663363.html", "text": "Лукас Подолски, световен шампион с Германия и бивша звезда на Арсенал, ще съди десен сайт за сбъркана снимка. Това съобщиха негови адвокати пред \"Билд\".Сайтът Breitbart онагледи фото на футболиста материал за нелегалната емиграция в Европа. Заглавието гласи \"Испанска банда полицаи превозва бежанци на джетски\". Грешката е абсурдна. На фотото Лукас релаксира в морето по време на почивен ден от Световното първенство в Бразилия преди 3 години. Именно тогава Бундестима вдигна трофея.Breitbart веднага смени дописката, махна снимката с Подолски и публикува извинение от редактора най-отдолу. Това обаче не попречи на грешката да бъде разпространена навсякъде по интернет.Лукас Подолски се отказа миналата година от Бундестима след славна кариера. Той напусна Арсенал в посока Интер, после игра в Галатасарай, а сега е в Япония.", "date": "2017.08.22", "title": "Подолски съди сайт, набъркал го в трафик на бежанци"}
{"url": "https://offnews.bg/112/vlak-ubi-zhena-v-sofia-vsichki-linii-ot-severna-balgaria-blokirani-663366.html", "text": "Жена загина намясто, след като беше блъсната от бързия влак Мездра - София в района на „Илиянци“, съобщава БНР.Инцидентът е станал около 6.00 часа тази сутрин. Към момента всички влакове, идващи от Северна България към София и обратно са спрени и изчакват.Това се налага заради работата на следствените органи. Все още не е ясно кога точно ще приключи огледът и кога ще бъде възстановено движението на влаковете.", "date": "2017.08.22", "title": "Влак уби жена в София, всички линии от Северна България блокирани"}
{"url": "https://offnews.bg/tenis/bashtata-grigor-ima-zheliazna-psihika-no-e-nepostoianen-663374.html", "text": "Проблемът на Григор Димитров е в непостоянството, хората бъркат, че той има нестабилна психика. Това заяви неговият баща Димитър Господинов пред камерата на bTV. Таткото е първи треньор на звездата и в момента е на турнир в Сливен с водения от него тим на Хасково.\"Нещата са прости. Трябва да дойде момента. Да повярваш в себе си. Трябва да следваш тактиката, да имаш търпение. Търпението, което и Григор усети в Синсинати. Въпросът е сам да усеща нещата, когато ги усети, оттам нататък, аз знам какво може той”, твърди Димитър Господинов.„Григор има желязна психика. Само хора, които не познават могат да твърдят обратното. Малцина обаче са наясно какво означава да водиш живот като един от голямото тенис семейство”, категоричен е бащата.Чул се с Григор веднага след мача. Заедно със съпругата Мария, от която Гришо е наследил красотата, засега нямат планове да пътуват за Откритото първенство на САЩ. Както обикновено, ще стискат палци за него пред телевизора. И ще държат под ръка мобилните си телефони.„Уморих се от път. Докато беше малък Григор, пътувахме много и бях навсякъде с него. И сега, ако ми звънне, тръгвам веднага”, откровен е Господинов. Единственото, за което се моли на Господ е синът му да е здрав: „За всичко останало си има правилен момент”, твърди той.", "date": "2017.08.22", "title": "Бащата: Григор има желязна психика, но е непостоянен"}
{"url": "https://offnews.bg/futbol/kmetat-na-vratca-podava-zhalba-sreshtu-sadijstvoto-663384.html", "text": "Кметът на Враца Калин Каменов, който е и председател на УС на футболния Ботев, сподели, че клубът обмисля да подаде жалба срещу съдийството на мача с Несебър от петия кръг на Втора професионална лига, който завърши наравно 1:1. Градоначалникът не спести и критики към играта на тима. Деян Иванов даде аванс на врачани в 43-ата минута, когато се разписа с глава. Десет по-късно обаче Емануил Манев изравни с точен удар от пряк свободен удар.\"Афектиран съм, защото отборът се представи много слабо. През второто полувреме съдиите и в частност страничният рефер по нашата атака влезе в тона на безобразната игра и отсъди няколко несъществуващи засади.Ще прегледаме видеозапис от спорните ситуации и обмисляме с екипа да подадем контестация. Но какво от това? Една жалба няма да промени резултата и няма да скрие факта, че днес Ботев беше безобразно слаб\", обяви кметът на Враца.\"Недоволен съм от липсата на желание за игра. Та ние нямаме точен удар към вратата с изключение на гола, който успяхме да вкараме.При срещи с отбори като Несебър, който беше напуснат от доста футболисти, липсата на желание за изява не може да не ме притеснява, защото отборът ни има качества.Казах на футболистите и треньорите още в тунела, че трябва да се засрамят от днешния мач, защото с такива игри не можем да вървим към високите цели. Аз не искам отборът ми да се представя по този начин, не искам да виждам повече такъв Ботев\", заяви Каменов.", "date": "2017.08.22", "title": "Кметът на Враца подава жалба срещу съдийството"}
