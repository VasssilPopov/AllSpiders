{"url": "https://offnews.bg/sviat/arestuvanite-za-planirania-v-berlin-atentat-mezhdu-18-i-21-godini-678316.html", "text": "Полицията във федералната германска столица потвърди арестуването на шестима души след края на 38-мото издание на Берлинския полумаратон, предава телевизионният канал ZDF, цитиран от \"Фокус\". Съгласно разпространените данни, правоохранителните органи са претърсили няколко апартамента. Непосредствено преди началото на спортното събитие са представени „някои доказателства, че задържаните на възраст от 18 г. до 21 г. са били замесени в подготовката на престъпление, свързано със събитието\", поясниха от полицията, без обаче да споменават за възможна терористична атака. По-рано в неделя националният ежедневник Die Welt съобщи, че германската полиция е предотвратила терористичен атентат срещу Берлинския полумаратон, който тази година се провежда в неделя, 8 април. Спецчастите на полицията са арестували четирима души, планирали да извършат нападения с хладни оръжия срещу участниците в спортното събитие и хората, дошли да го наблюдават. Според изданието сред групата арестувани има лице, което е пряко свързано с кръговете на Анис Амри – тунизиецът, който извърши терористичното нападение от 19 декември 2016 г. срещу коледния базар във федералната германска столица. Жилището на един от четиримата е било претърсено от правоохранителните органи малко преди нападението на „Брайтшайдплатц“.Дванадесет души загинаха в първата голяма ислямистка атака в Германия от декември 2016 г. Други посетители на коледния пазар бяха сериозно ранени. Тунизиецът Анис Амри успя да избяга, без да бъде разпознат. За няколко дни той успя да прекоси почти половин Европа. На 23 декември той бе застрелян от италианската полиция близо до Милано.", "date": "2018.04.08", "title": "Арестуваните за планирания в Берлин атентат - между 18 и 21 години"}
{"url": "https://offnews.bg/izvan-terena/levski-i-tcska-pozdraviha-fenovete-si-za-velikden-678300.html", "text": "Левски и ЦСКА поздравиха своите фенове за големия християнски празник Великден. Ето какво написаха \"сините\":\"\".\"\"", "date": "2018.04.08", "title": "Левски и ЦСКА поздравиха феновете си за Великден"}
{"url": "https://offnews.bg/futbol/smiah-ot-sasht-sadia-goni-futbolist-posle-go-vrashta-v-igra-video-678299.html", "text": "Зрителите на двубоя от американското футболно първенство между Атланта и Лос Анджелис станаха свидетели на абсурдна ситуация. Играчът на домакините Крис Маккан получи червен картон още в началото на двубоя срещу Лос Анджелис.Той напусна терена, но минута по-късно с помощта на системата за видеоповторения ВАР реферът преразгледа своето решение и върна Маккан на терена.В крайна сметка той получи жълт картон. Маккан остана на терена през целия мач и помогна на Атланта да разгроми Лос Анджелис с 5:0.", "date": "2018.04.08", "title": "Смях от САЩ: Съдия гони футболист, после го връща в игра (видео)"}
{"url": "https://offnews.bg/obshtestvo/zaradi-ochakvania-trafik-utre-sledobed-zabraniavat-tirovete-po-naj-na-678294.html", "text": "Утре от 14.00 часа до 20.00 часа се ограничава движението на камионите над 12 тона по автомагистралите и най-натоваренитe пътища. Това съобщиха от пресцентъра на Агенция \"Пътна инфраструктура\".Целта е повишаване на безопасността при пътуване и увеличаване на пропускателната способност на инфраструктурата. Необходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика.Движението на МПС над 12 тона ще е ограничено по следните направления:- автомагистралите;- път I-1 с. Ребърково - Ботевград, като движението се пренасочва по път II-16 Ребърково - Своге - София;- път I-1 - етапна връзка на лот 2 на АМ „Струма“ при Благоевград - ГКПП „Кулата“;- път I-4 п. в. „Коритна“ - Велико Търново - Шумен;- път I-5 Русе - Велико Търново;- път I-8 ГКПП „Калотина“ - София;- път I-9 Варна - Бургас;- път II-18 Околовръстен път на град София;- път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая - по път I-1 (Е-79), на 9 април от 10.00 часа до 20.00 часа ще има две ленти за прибиращите се към София.По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.На 9 април от 14.00 часа до 20.00 часа на АМ „Люлин“, в участъка от км 9+350 до км 10+875, ще има две ленти за движение в посока София и една за Перник. Целта е улеснение на трафика и повишаване на безопасността на движение в района на активизиралия се свлачищен процес при км 9+600 на магистралата. Необходимо е шофьорите да карат внимателно и стриктно да спазват поставената сигнализация и въведеното ограничение на скоростта от 50 км/ч.Алтернативният маршрут за тежкотоварни автомобили до 12 тона е по път I-1 от пътен възел Драгичево – Владая – София и обратно, а за леки автомобили по път III-1801 Перник - Мало Бучино - Суходол и обратно. Карта с временната организация на движението по участъците от републиканската пътна мрежа в празничните дни през 2018 г. е достъпна тук.", "date": "2018.04.08", "title": "Заради очаквания трафик: Утре следобед забраняват тировете по най-натоварените пътища"}
{"url": "https://offnews.bg/sviat/predpolaga-se-che-napadateliat-ot-miunster-e-dejstval-sam-678301.html", "text": "Германската полиция смята, че нападателят, врязал превозно средство в тълпа в германски град Мюнстер  не е имал съучастници.Свидетелите на престъплението първоначално съобщиха, че са видели как двама съучастници бягат от микробуса, след като удря хората.Все още официално не е съобщено как се казва нападателят. Властите все още не знаят какви са мотивите зад нападението. Местните медии съобщават, че 48-годишният мъж е бил психически нестабилен.", "date": "2018.04.08", "title": "Предполага се, че нападателят от Мюнстер е действал сам"}
{"url": "https://offnews.bg/tenis/nadal-ukroti-zverev-za-kupa-dejvis-video-678304.html", "text": "Световният номер 1 в мъжкия тенис Рафаел Надал показа играта, заради която миналия сезон наложи тотална доминация на червени кортове и прегази Александър Зверев с 6:1 6:4 6:4 в мач от 1/4-финала между Испания и Германия за Купа Дейвис.Матадорът демонстрира завидна форма и съперникът му не удържаше нито в темповите разигравания от основната линия, нито сполучваше с опитите да смени ритъма на точките.Така резултатът е вече 2:2 и всичко на \"Арената на биковете\" във Валенсия ще се реши от финален пети мач на сингъл. Сили ще премереят Филип Колшрайбър и Давид Ферер.", "date": "2018.04.08", "title": "Надал укроти Зверев за Купа Дейвис (видео)"}
{"url": "https://offnews.bg/112/mazh-zaginal-pri-pozhar-v-polski-trambesh-678295.html", "text": "Мъж е загинал при пожар в дома си в град Полски Тръмбеш. Сигналът за инцидента е подаден вчера на тел. 112, съобщи \"Фокус\".Къщата се намира на улица „Христо Козлев“ в града. Причините за пожара, при който е загинал собственикът, все още се  установяват. Огънят е унищожил мебели и други вещи в дома.Пожарът е потушен от екип на пожарната в Полски Тръмбеш, а мястото е посетено от дежурния инспектор. Работата по случая продължават контролните и разследващи органи.От Великотърновската пожарна уточниха, че посрещането на Великденските празници в областта е преминалобез инциденти.", "date": "2018.04.08", "title": "Мъж загинал при пожар в Полски Тръмбеш"}
{"url": "https://offnews.bg/sviat/sergej-skripal-mozhe-da-poluchi-nova-samolichnost-i-zhivot-v-sasht-678305.html", "text": "Великобритания обмисля да предложи на отровения бивш руски агент Сергей Скрипал и дъщеря му Юлия живот в САЩ под нова самоличност в опит да ги защити от нови опити за убийство, съобщава \"Сънди таймс\", цитиран от \"Ройтерс\" и БТА.Служители от разузнаването МИ6 са водили разговори с колегите си в ЦРУ по въпроса. \"Ще им бъдат предложени нови самоличности\", заявява анонимен източник, цитиран от \"Сънди таймс\".Според източниците на вестника Великобритания ще иска да гарантира сигурността им, като ги настани в една от страните от т.нар. програма \"Пет очи\" - партньрството за споделяне на разузнавателна информация между Обединеното кралство, САЩ, Канада, Австралия и Нова Зеландия.\"Очевидният избор е Америка, защото там е по-малко вероятно да бъдат убити е по-лесно да бъдат защитени под нова самоличност\", заявява източник от разузнаването, запознат с преговорите. По думите му има предпочитания да бъдат настанени в страна от \"петте очи\", защото техният случай е свързан с огромни усложнения във връзка със сигурността им.", "date": "2018.04.08", "title": "Сергей Скрипал може да получи нова самоличност и живот в САЩ"}
{"url": "https://offnews.bg/zdrave/dietolog-i-ot-obeleno-iajtce-triabva-da-se-mahne-boiadisanata-chast-678297.html", "text": "Видимо оцветената с бои част от обеленото яйцето задължително трябва да се отстрани преди то да бъде изядено.Това каза диетологът проф. Донка Байкова пред \"Фокус\". Тя подчерта, че белтъкът на яйцето често пъти е не само видимо обагрен, а микропорите му също допускат проникване на боя и боядисване.По думите й през последните години голяма част от населението у нас реагира с най-различни алергични реакции и стомашно-чревни възпалителни проблеми след консумация на оцветени с бои яйца. \"Синтетичните оцветители са гастритогенни, алергизиращи, обострящи алергични състояния при чувствителни индивиди и крият риск от спастични бронхити или обостряне на астматични пристъпи\", обясни проф. Банкова.Тя обясни, че за боите за яйца е характерно, че причиняват и свръх активност при децата. \"Те са тези, които най-много се радват на шарено обагрените яйца – ще ги чупят, по ръчичките им ще остават следи от различни бои, които е възможно да попаднат през устата в храносмилателната система. А това е доста рисково\", коментира Байкова.Съветът на Байкова е ръцете на децата да се изтриват с мокра кърпа или най-добре да се измиват с течаща вода след чукането с яйцата и преди консумация.", "date": "2018.04.08", "title": "Диетолог: И от обелено яйце трябва да се махне боядисаната част"}
{"url": "https://offnews.bg/zimni/koukalova-propuska-oshte-edin-sezon-v-biatlona-678308.html", "text": "Чешката суперзвезда в биатлона Габриела Коукалова ще пропусне и предстоящия сезон 2018/19. За това съобщи самата биатлонистка.\"Не се чувствам подготвена физически и психически за състезанията. Нямам мотивация за победи. Искам да се занимавам с други неща. Това не е краят на състезателната ми кариера, но на този етап няма да се състезавам\", написа Коукалова в профила си във Фейсбук. Тя обеща да разкрие повече подробности за състоянието си в автобиографията, която ще пусне до края на месеца.Чехкинята не участва в Световната купа и през изминалия сезон заради травма. Поради тази причина тя пропусна и Олимпиадата в Пьонгчанг.Габриела Коукалова е двукратна олимпийска вицешампионка от Игрите в Сочи преди четири години. Състезателката има два златни, два сребърни и два бронзови медала от световни първенства. Носителка е на Световната купа в биатлона за сезон 2015/2016 година.", "date": "2018.04.08", "title": "Коукалова пропуска още един сезон в биатлона"}
{"url": "https://offnews.bg/dw/nikoga-ne-sam-kril-che-sam-rom-678309.html", "text": "\"Петър е много интелигентен и честен човек. Той е отворен към света\" - така Франк Вайерсхойзер от телевизионния канал на град Касел описва накратко своя нов колега. От февруари тази година 48-годишният Петър Филипов и неговият малък екип - Русин Цветанов, Петър Стефанов и Емил Филипов - имат собствено предаване в местната медия, което се излъчва веднъж месечно. Всички те са роми. Родени и израснали в квартал \"Нов път\" в град Видин. В предаването си за \"Offener Kanal Kassel\", чието име е \"Incomer stories - Made in Germany\", те представят историите на българи, живеещи в Германия. \"Идеята на това предаване е да помогнем за премахването на предразсъдъците спрямо българите в Германия с помощта на добри примери. Същевременно цел на това предаване е и да възпитава и образова ромската общност. То е за всички българи, които живеят в чужбина, част от които са представители на ромския етнос. Защото и българските роми, които живеят в чужбина, също са българи\", подчертава Петър с усмивка.\"Понякога се чудя как издържа народът\"Той напуска България през 2010 година. Живее шест месеца в Лондон и известно време във Финландия. През 2015 се мести в Германия. \"Положението в България след 2007 започна да става нетърпимо. Понякога се чудя как издържа народът\", споделя Петър, който години наред е имал частен бизнес във Видин. \"Първо с родителите ми имахме шивашки цех - шиехме работни ръкавици и спално бельо. После имахме фурна за хляб. А между 1998 и 2008 се занимавах с медии\", разказва 48-годишният Петър. \"В един момент нещата станаха непосилни. И дори и с частен бизнес човек трудно можеше да се справи. И така и аз реших да напусна България и да тръгна да търся мястото си по широкия свят.\"През последното десетилетие от живота си в България Петър, който е завършил икономика в УНСС и курс по печатни медии в Американския университет в Благоевград, се занимава с телевизия и радио. През 1998 той открива кабелна мрежа в ромския квартал на град Видин \"Нов път\". Става дума за телевизия \"Рома\", която е имала ежедневна програма от 10-12 часа на ден - със сутрешен блок, новини и различни предавания. \"За съжаление хората от квартала не успяха да оценят усилията ни още в началото. Едва през 2003, когато направихме документалния филм \"Самотата убива\", донесъл награди и признание на нашата телевизия, нашите съкварталци ни поздравиха и ни благодариха, че работим за тях\", спомня си Петър. Поглеждайки назад, днес той е щастлив, че телевизионната му програма е успяла и по някакъв начин да образова ромите от \"Нов път\". \"Това беше нашата цел\", казва икономистът, който в продължение на две години има и радиопрограма - \"Етнорадио\" в Монтана.Ключът е в образованието\"Именно образованието е ключът към по-доброто бъдеще - не само за ромите, а за всички\", казва Петър. \"Навремето родителите ни ни възпитаваха в духа на доброто образование - да учим, да получим прилична професия и добра работа.\" Той е учил до 8 клас в т.нар. ромско училище във Видин. А след това се записва в гимназия - в българско училище, както казва той самият. \"Спомням си, че имах притеснения относно българския си език. Не говорех правилно български и това ме накара да дам повече от себе си, да инвестирам повече време в това. Но като че ли никога не съм усещал явна дискриминация заради произхода ми\", спомня си Петър. След това добавя: \"Имало е моменти, в които съм се чувствал дискриминиран, но впоследствие осъзнах, че това се е дължало на моите разбирания.\"И все пак не може да се отрече, че в България има скрита дискриминация спрямо ромите, казва той. \"Във Видин например имаше заведения, които не допускаха или не обслужваха роми. Има и дискриминация при търсенето на работа - роми отговарят на изискванията, кандидатстват, изпращат документите си, но когато работодателите разберат, че кандидатът е от ромски произход, мястото изведнъж се оказва заето\", посочва Петър. Той казва, че в чужбина никой досега не го е питал дали е ром. \"Никой не се е интересувал от моя етнос. Но и аз никога не го крия.\" 48-годишният икономист посочва, че в в това отношение ситуацията в чужбина е различна от тази в България: \"Хората те оценяват по твоите способности. В България може би е малко по-силно заложено това да те оценяват през етноса ти.\" Петър обаче вижда и някои разлики между днешна България и времето преди 1989. \"По времето на комунизма всички роми бяха включени активно в производството и работеха. Днес нещата стоят другояче.\"Франк Вайерсхойзер от телевизионния канал на град Касел признава, че дори се зарадвал, когато Петър кандидатствал с идеята си за предаване при тях. \"Моята приятелка също е от ромски произход и знам много добре колко труден е понякога животът на ромите в България\", казва германецът. \"Петър се застъпва силно за представителите на своя етнос, но същевременно е отворен към света. Той се труди много, за да осигури добър живот на семейството си\", казва Франк Вайерсхойзер.Франк Вайерсхойзер от телевизионния канал на град Касел признава, че дори се зарадвал, когато Петър кандидатствал с идеята си за предаване при тях. \"Моята приятелка също е от ромски произход и знам много добре колко труден е понякога животът на ромите в България\", казва германецът. \"Петър се застъпва силно за представителите на своя етнос, но същевременно е отворен към света. Той се труди много, за да осигури добър живот на семейството си\", казва Франк Вайерсхойзер.\"Във Видин има много будни роми\"Говорейки за ромите от видинския квартал \"Нов път\", Петър с усмивка посочва, че като цяло в ромския квартал на Видин има доста будни хора. \"В моя роден град има доста роми, които по един или друг начин успяват - инвестират в себе си, в образованието си\", казва той и посочва като пример Русин Коцев, който днес също живее в Германия - в град Кобленц. \"Русин беше ученик в 7 клас, когато навремето стартира в нашата телевизия \"Рома\". Той започна с рубриката \"Любопитни факти\", а впоследствие стана и репортер. Водеше и тийнейджърско предаване\", разказва Петър. Впоследствие Русин завършва българска филология и продължава образованието си. Днес той има докторска степен по съвременен български език.Русин идва в Германия през лятото на 2017 с ясното съзнание, че българските деца трябва да учат български език, за да познават историята и на народа си, и на етноса си, както казва той самият. \"До края на тази учебна година съм помагам на едно училище в Кобленц и на родителите на българските деца, които учат там. От следващата година ще работя по специалността си и ще преподавам български език на същите деца, като обучението ще е част от учебната програма на местното училище\", разказва Русин. Според него, е необходимо всички да разберат, че децата, отгледани и изучени в чужбина, може да променят нещата не само за себе си, но и за хората в своята родина. \"За тази цел обаче децата имат нужда от нашата помощ, като не само на осми април, Международния ден на ромите, им говорим за паметта и дълга\", казва той.\"На този ден се отдава почит към жертвите на Холокоста, в който са убити и много синти и роми. За съжаление обаче този празник като че ли в много ромски общности се е превърнал в повод за надсвирване и музика. А всъщност на този ден би трябвало да си сведем главите и да почетем загиналите в лагерите\", казва Петър.„Интеграцията на ромите трябва да тръгне от средите на самата общност\"И Русин смята, че самите роми не познават достатъчно добре историята си като етнос. Той призовава специалистите да започнат нови изследвания, посветени на ромите, а хората, милеещи за този етнос, да помогнат за правилното възприемане на ромите по света.И Русин смята, че самите роми не познават достатъчно добре историята си като етнос. Той призовава специалистите да започнат нови изследвания, посветени на ромите, а хората, милеещи за този етнос, да помогнат за правилното възприемане на ромите по света.", "date": "2018.04.08", "title": "'Никога не съм крил, че съм ром'"}
{"url": "https://offnews.bg/obshtestvo/niama-postradali-balgari-pri-napadenieto-v-miunster-678298.html", "text": "Няма пострадали българи при вчерашния инцидент в германския град Мюнстер. Това съобщи генералният ни консул във Франкфурт на Майн Стефан Димитров след проведен разговор с полицията в Мюнстер.Вчера ван се вряза в ресторант на открито в старата част на града. Трима души, включително и извършителят загинаха, а други 20 са ранени, след като камион се вряза в тълпа в Мюнстер.Българка, която живее в Мюнстер, се разминала на косъм от трагедията. Нейното семейство дошло на гости за празниците и се разхождали в слънчевото време. Баща й предложил да седната в заведението, където по-късно се разрази трагедията.\"Нещо отвътре ми подсказваше, че трябва да продължим напред. 200 метра повървяхме и чухме суматоха. Разхвърчаха се линейки, пожарна, полиция. Започнаха да отцепват района. Имаше много тежковъоръжени полицаи. Над нас летяха два хеликоптера, единият, от които застана на място и остана така повече от час и половина, снимайки ежесекундно мястото на престъплението\", разказа Пенка пред Нова телевизия", "date": "2018.04.08", "title": "Няма пострадали българи при нападението в Мюнстер"}
{"url": "https://offnews.bg/sviat/na-izborite-v-ungaria-izmeriha-naj-visokata-mezhdinna-aktivnost-ot-200-678306.html", "text": "Избирателната активност на днешните парламентарни избори в Унгария достигна 42,3 % към 13 часа местно време (11 ч. по Гринуич) - най-високото междинно равнище от 2002 г., предаде Ройтерс, цитиран от БТА.Информацията е от националната избирателна служба.На предходните избори през 2014 г. избирателната активност по същото време е била 34,4 %. Според някои социологически агенции избирателна активност над 70 % може да е сигнал за ефективната мобилизация на опозицията, поради което партия ФИДЕС на премиера Виктор Орбан може да загуби мнозинството си в парламента. Водещият кандидат на левицата за министър-председател Гергей Карачон заяви, че високата активност е добра новина за хората, които искат да попречат на Орбан да спечели трети пореден мандат.Очакванията на анализаторите обаче са за нова победа на ФИДЕС.В изборите участват пет големи политически сили и движения, а също и малки партии, които за влизане в парламента трябва да преодолеят 5-процентова бариера. Със свои кандидати участват партиите от управляващата коалиция \"ФИДЕС - Унгарски граждански съюз\" и Християндемократическата народна партия, главният им опонент - Движението за по-добра Унгария (Йоббик), както и обединеният блок на Унгарската социалистическа партия и партията \"Диалог за Унгария\", Партията на Зелените - \"Политиката може да бъде различна и партията \"Демократична коалиция\".", "date": "2018.04.08", "title": "На изборите в Унгария измериха най-високата междинна активност от 2002-ра"}
{"url": "https://offnews.bg/sviat/bomba-ot-vtorata-svetovna-vojna-evakuira-26-hiliadi-dushi-v-germania-678302.html", "text": "Обезвреждане на британска бомба от Втората световна война принуди повече от 26 хил. души да напуснат домовете си в германсия град Падерборн, съобщава националният ежедневник Die Zeit, цитиран от \"Фокус\".Според Die Zeit това е най-голямата операция за евакуация в следвоенната история на града.В рамките на 10 часа е забранено влизането в радиус от 1,5 км около мястото, където е открит снарядът, за да могат сапьорите да обезвредят бомбата от внушителните 1,8 тона.В часовете преди обед пожарните служби и полицията потвърдиха, че евакуацията е преминала по план. Сред сградите, които са били опразнени, са две болници и няколко домове за възрастни хора. Университетът и част от историческия стар град също са евакуирани. За гладкото протичане на операцията са задействани над хиляда пожарникари и представители на аварийни служби.Бомбата беше открита само преди седмица и половина, по време на строителните дейности. Тя се е намира на едва 80 см под земята. Експертите са категорични, че снарядът е изключително мощен и има огромен унищожителен потенциал.", "date": "2018.04.08", "title": "Бомба от Втората световна война евакуира 26 хиляди души в Германия"}
{"url": "https://offnews.bg/sviat/osuetiha-atentat-na-berlinskia-maraton-678310.html", "text": "По информация на националния ежедневник Die Welt германската полиция е предотвратила терористичен атентат срещу Берлинския полумаратон, който се провежда днес в германската столица.  Спецчастите на полицията са арестували четирима души, планирали да извършат нападения с хладни оръжия срещу участниците в спортното събитие и хората, дошли да го наблюдават, пише \"Фокус\". Според немското издание сред групата арестувани има лице, което е пряко свързано с кръговете на Анис Амри – тунизиецът, който извърши терористичното нападение от 19 декември 2016 г. срещу коледния базар във федералната германска столица. Жилището на един от четиримата е било претърсено от правоохранителните органи малко преди нападението на „Брайтшайдплатц“.Източник на редакцията разкрива, че основният заподозрян по случая е разполагал с два ножа, с които е планирал да извърши нападението. Лицето е било под наблюдение на компетентните органи. Други подробности обаче към момента не се съобщават.Атака в Берлин, извършена на 8 април, вероятно щеше да бъде изключително кървава. Около 32 хил. души са в центъра на града за 38-то издание на Берлинския полумаратон – рекорден брой участници. Топлото пролетно време също е привлякло много зрители, подчертават от редакцията. Преди обед в неделя, сенаторът по вътрешните работи Андреас Гайзел (ГСДП) заяви, че с оглед на трагедията в Мюнстер са разпоредени повишени нива на сигурност. Дванадесет души загинаха в първата голяма ислямистка атака в Германия от декември 2016 г. Други посетители на коледния пазар бяха сериозно ранени. Тунизиецът Анис Амри успя да избяга, без да бъде разпознат. За няколко дни той успя да прекоси почти половин Европа. На 23 декември той бе застрелян от италианската полиция близо до Милано.", "date": "2018.04.08", "title": "Осуетиха атентат на Берлинския маратон"}
{"url": "https://offnews.bg/sviat/novi-podozrenia-che-asad-e-polzval-himichesko-orazhie-tramp-go-narec-678311.html", "text": "САЩ и Западът отново заподозряха сирийското правителство в употреба на химическо оръжие, този път в град Дума. Съобщава се, че там е извършена атака и имам десетки ранени и убити цивилни граждани.Президентът на САЩ Доналд Тръмп предупреди за „високата цена“ на „безмозъчната“ химическа атака в Сирия, извършена близо година след американските въздушни удари в страната с ракетите „Томахоук“, предава CNN.„Множество загинали, включително жени и деца, в безмозъчна ХИМИЧЕСКА атака в Сирия. Зоната на жестокостта е затворена и обкръжена от сирийската армия, което я прави напълно недостъпна за външния свят. Президентът Путин, Русия и Иран са отговорни за подкрепата на животното Асад“, категоричен бе лидерът на Белия дом.Междувременно Иран и Русия, като съюзници на Асад, отрекоха обвениенията.Техран определи информацията като \"заговор\", а Русия \"провокация\".„Такива твърдения и обвинения от страна на американците и някои западни държави са признаци на нов заговор срещу сирийското правителство и народа, и претекст за военни действия, които със сигурност ще усложнят още повече ситуацията в страната и в региона\", се казва в изявление на Министерството на външните работи в Техеран.Генерал-майор Юрий Евтушенко заяви, цитиран от руски медии, че Москва се подготвя да изпрати руски специалисти по ядрена, химическа и биологична защита в Дума след освобождаването на града, за да съберат данни, които ще потвърдят изфабрикуваното естество на тези твърдения.", "date": "2018.04.08", "title": "Нови подозрения, че Асад е ползвал химическо оръжие, Тръмп го нарече 'животно'"}
{"url": "https://offnews.bg/obshtestvo/stotitci-grazhdani-videli-pelov-i-kolev-sled-kato-izbiagali-rezultat-678314.html", "text": "Полицията получила стотици сигнали, че избягалите затворници Владимир Пелов и Радослав Колев са забелязани на различни места в страната, но в крайна сметка нито едно от обажданията не е довело до конкретни следи, информира БНР.Радиото отбелязва, че последният по-конкретен случай е от вчера. В МВР е постъпило информация, че избягалите са засечени във вила близо до село Огоя, което се намира до Своге. На място са били изпратени сили на полицията, които са претърсили района, но двамата затворници не са открити.Пелов и Колев избягаха от Централния софийски затвор във вторник, след като стреляха по надзиратели и ги заплашиха с оръжие. Полицията все още се опитва да установи как двамата затворници са се сдобили с пистолет.Следствието по случая се води в СДВР, но в издирването на двамата мъже участват всички областни дирекции на МВР в страната, допълва радиото.", "date": "2018.04.08", "title": "Стотици граждани видели Пелов и Колев след като избягали, резултат няма"}
{"url": "https://offnews.bg/sviat/vmro-dpmne-iska-vot-na-nedoverie-sreshtu-zoran-zaev-678313.html", "text": "Партията ВМРО-ДПМНЕ внесе в македонския парламент искане за гласуване на недоверие на правителството на премиера Зоран Заев, предаде агенция МИА, цитирана от БНР.От македонската опозиция смятат, че сегашните управляващи водят страната към икономическа разруха заради политиката на високи данъци и корупцията, която отблъсква чуждестранните инвеститори.ВМРО-ДПМНЕ посочва, че ръстът на БВП през миналата година в Македония е бил нулев, докато икономиката навсякъде другаде е вървяла нагоре.", "date": "2018.04.08", "title": "ВМРО-ДПМНЕ иска вот на недоверие срещу Зоран Заев"}
{"url": "https://offnews.bg/obshtestvo/voenni-unishtozhiha-granata-otkrita-v-chasten-dom-678296.html", "text": "Военнослужещи унищожиха днес невзривен боеприпас, открит в частен дом в село Деков. Това съобщиха от пресцентъра на Министерство на отбраната.Военните са от състава на 55-ти инженерен полк в Белене. Модулното формирование, с ръководител старши лейтенант Милен Сотиров, беше активирано в 08.00 часа тази сутрин.Специализираният екип е  извършил разузнаване, транспортиране и унищожаване на силно корозирала граната тип „Лимонка”.При стриктно спазване на мерките за безопасност, невзривеният боеприпас е бил унищожен на обезопасено място в района на полигон „Учебни полета” към формированието.", "date": "2018.04.08", "title": "Военни унищожиха граната, открита в частен дом"}
{"url": "https://offnews.bg/na-tozi-den/8-april-kniaz-ferdinand-i-skliuchva-brak-s-printcesa-maria-luiza-bu-678059.html", "text": "На тази дата през 1893 година Княз Фердинанд I сключва брак с принцеса Мария-Луиза Бурбон-Пармска в Пианоре, Италия, учреден е възпоменателен медал по този повод (Пианорски медал).Мария-Луиза Бурбон-Пармска e италианска принцеса, първата съпруга на княз Фердинанд I.Родена е на 17 януари 1870 г. в Италия с името , Принцеса на Парма. Тя е най-възрастната дъщеря на пармския херцог Роберто I и на принцеса Мария-Пия Бурбонска на Двете Сицилии. Неин кръстник е папа Пий IX. Семейството има още 11 деца. Майката на Мария-Луиза умира при раждането на последното си дете, а баща ѝ, принц Роберт, сключва втори брак и има още 12 деца.Мария-Луиза сключва брак с княз Фердинанд I на 8 април 1893 г. в Пианоре, Италия. Тъй като семейството ѝ е от ревностни католици, те поставят условие пред Ферднанд наследниците им да са католици, а това наложило промяна на Търновската конституция. От брака си с княз Фердинанд Мария-Луиза има 4 деца. ", "date": "2018.04.08", "title": "8 април -  Княз Фердинанд I сключва брак с принцеса Мария-Луиза Бурбон-Пармска в Пианоре, Италия"}
{"url": "https://offnews.bg/sviat/ungaria-provezhda-parlamentarni-izbori-678291.html", "text": "Днес ще се проведат парламентарни избори в Унгария. Социологическите проучвания предричат победа на управляващата от 2010 година консервативна партия ФИДЕС на премиера Виктор Орбан.На последните избори партията му получи 133 депутатски мандата в 199-местния парламент. Общият брой кандидати е 1650 от около 10 партии и коалиции. За тях трябва да гласуват около 7,9 млн. гласоподаватели в 10 285 избирателни секции в страната и 119 в чужбина. За да влезе в парламента, една партия трябва да има получи 5% за гласовете, коалиция от две партии трябва да получи най-малко 10%, съобщава \"Фокус\".Според прогнозите на Института за обществено мнение \"Несоптон\" избирателната активност днес се очаква да бъде около 65%.", "date": "2018.04.08", "title": "Унгария провежда парламентарни избори"}
{"url": "https://offnews.bg/obshtestvo/hristos-voskrese-chestit-velikden-678103.html", "text": "Христос Воскресе! Християните празнуват днес Възкресение Христово, най-големият празник на църквата и най-великото събитие в историята на човешкия род. С камбанен звън храмовете в цялата страна възвестиха празника. По традиция свещта, запалена в църквата, се носи да догори в дома, за да влезе новата светлина в него. Великден въплъщава вярата във възкресението на праведниците в един по-хубав свят, който те ще наследят след земната си смърт, и бъдещия Страшен съд. Днешният празник слага край на 40-дневния Велик пост, утвърден в памет на 40-дневния пост на Исус Христос и последната седмица от земния му живот, страданията на Спасителя и на смъртта му на кръста.Според българската традиция Великден отбелязва възкръсването на природата за нов живот, победата на пролетта над зимата. Червените яйца на трапезата днес символизират кръвта на Исус, а козунакът – неговото тяло. ", "date": "2018.04.08", "title": "Христос Воскресе! Честит Великден!"}
{"url": "https://offnews.bg/istoria/preporachvame-vi-malko-biagstvo-ot-grada-za-velikden-i-mnogovekovna-i-678288.html", "text": "Ако сте от малцината, решили да останат в София за празниците, и ви е писнало да гледате празните улици на града, можете да се отдадете на малко бягство, което да обогати знанията ви по история.Близо до София се намира един от най-интересните манастири в околността - Земенският манастир ''Св. Йоан Богослов\", който се намира едва на 1 км от град Земен, област Перник.Основан е преди близо 900 години, а църквата му е паметник на културата.Популярността на църквата му се дължи не само на интересното архитектурно решение, но и на забележителните стенописи с библейски сцени от 14 век. От тях може да почерпят интересни сведения за изкуството на Второто българско царство. Манастирът е преживявал няколко погрома, но църквата винаги е оцелявала. В близост до Земенския манастир могат да се видят останки от средновековната крепост Землинград.", "date": "2018.04.08", "title": "Препоръчваме ви: Малко бягство от града за Великден и многовековна история"}
{"url": "https://offnews.bg/sviat/vse-oshte-ne-e-iasen-motivat-za-napadenieto-v-miunster-678292.html", "text": "Все още не е ясен мотивът на нападението с микробус в германския град Мюнстер.Вътрешният министър на германската провинция Северен Рейн – Вестфалия Херберт Ройл потвърди, че трима души, включително и извършителят са загинали, а други 20 са ранени, след като ван се вряза в тълпа в града.Нападателят е германски гражданин на 48-години. Регионалният министър потвърди, че извършителят е германски гражданин, и че „няма индикация“, че той е свързан с радикалния ислям. Местни медии го определят като \"ментално объркан\". Според местната полиция в миналото е имал психични проблеми и е заплашвал със самоубийство.", "date": "2018.04.08", "title": "Все още не е ясен мотивът за нападението в Мюнстер"}
{"url": "https://offnews.bg/obshtestvo/radev-da-tvorim-dobro-dori-kogato-sreshtame-nerazbirane-i-vrazhdebno-678293.html", "text": "Да не слабее волята ни да творим добро, дори когато срещаме неразбиране и враждебност.Това написа във Фейсбук президентът Румен Радев по случай Великден. \"Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите\", пише още държавният глава. Той пожелава на българите в изпитанията да не губим надеждата си, защото всеки Великден ни връща упованието в справедливостта и живота. \"Да обичаме ближния си, защото любовта е празна дума, ако не обърнем внимание на хората, които са непосредствено до нас\", каза още държавният глава.Премиерът Бойко Борисов също поздрави в социалната мрежа с настъпването светлия християнски празник. \"Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто\", написа Борисов. Председателят на БСП Корнелия Нинова също избра \"Фейсбук\" да честити празника. \"Христос Воскресе. Мир и благодат на всички. Пожелавам ви здраве, сполука и доброта\", написа там тя.", "date": "2018.04.08", "title": "Радев: Да творим добро, дори когато срещаме неразбиране и враждебност"}
{"url": "https://offnews.bg/obshtestvo/hiliadi-cherpiat-za-imen-den-na-velikden-678177.html", "text": "Хиляди българи празнуват имен ден на Великден.За името си днес черпят Велико, Велин, Велислав, Величка, Величко, Велка, Велко, Вельо, Вили и Велина. Всички тези имена произтичат от „велик“, какъвто е денят на Възкресение Христово. Традицията повелява на днешния ден младоженците ходят на гости на кумовете, а децата - на родителите си. ", "date": "2018.04.08", "title": "Хиляди черпят за имен ден на Великден"}
{"url": "https://offnews.bg/sviat/mazh-zagina-pri-pozhar-v-tramp-tauar-678290.html", "text": "Пожар избухна на 50-ия етаж на небостъргача „Тръмп Тауър“ в Ню Йорк и отне живота на един човек. Ранени са четирима души.Според данните на телевизия Си Ен Ен жертвата е живеела в апартамента, от където най-вероятно е започнал огънят. Мъжът е бил хоспитализиран в тежко състояние, но лекарите не са успели да спасят живота му и по-късно той е починал. Останалите четирима ранени са пожарникари, чиито \"наранявания не представляват заплаха за живота им\", съобщава БГНЕС.Новината за пострадалите дойде малко, след като президентът на САЩ Доналд Тръмп увери, че пожарът е бил потушен и всичко вече е наред. \"Пожарът в \"Тръмп Тауър\" го няма. Беше силно ограничен (добре построена сграда)\", написа в социалната микроблог мрежа американският лидер и благодари на пожарникарите за добре свършената работа.По-късно обаче стана ясно, че пожарникарите продължават работата си по овладяването на пламъците в сградата, където се помещават офисите на компанията, принадлежаща на държавния глава. Към момента причината за възникването на пожара остава неизвестна. Ръководителят на службата за противопожарна защита в мегаполиса Даниел Найгро увери, че скоро ще може да даде по-подробен коментар относно обстоятелствата довели до буйния огън.Това е вторият пожар в небостъргача от началото на годината. При предишния инцидент пострадаха двама души. Като причина за избухването на пожара бе посочена неизправност на вентилационната система. В 58-етажното здание се намира центъра на бизнес-империята на Тръмп. През 2016 година там се намираше и предизборният щаб на републиканеца.", "date": "2018.04.08", "title": "Мъж загина при пожар в 'Тръмп тауър'"}
{"url": "https://offnews.bg/obshtestvo/slantce-i-toplo-vreme-za-velikden-678286.html", "text": "Днес се очаква предимно слънчево време. Вероятността за валежи е малка, но ще продължи да духа вятър.Минималните температури ще са между 5 и 10 градуса, а максималните - между 17 и 22 градуса. По Черноморието максималните градуси ще са по-ниски.По морето се очаква променлива облачност, но не и валежи. Ще духа умерен и временно силен североизточен вятър. Максималните температури ще са между 11 и 16 градуса. Температурата на морската вода е около 10 градуса. Над планините ще бъде предимно слънчево. Следобед на места може краткотрайно да превали. Максималната температура на височина 1200 метра ще около 12, на 2000 метра - около 6 градуса.Очаква се утре вятърът чувствително да отслабне. Ще преобладава слънчево време. Сутринта ще е студено с минимални температури между 3 и 8 градуса, но дневните температури ще се повишат и максималните ще бъдат между 18 и 23 градуса. ", "date": "2018.04.08", "title": "Слънце и топло време за Великден"}
{"url": "https://offnews.bg/obshtestvo/patriarh-neofit-v-hristovoto-vazkresenie-e-nashata-viara-i-nadezhda-678289.html", "text": "Възлюбени в Господа чеда на светата ни Църква,ХРИСТОС ВОСКРЕСЕ!Отминаха дните на скръбта и страданията, които и тази година, заедно с цялата Божия Църква, отново съпреживяхме с нашия Господ и Спасител по Неговия път към Голгота, кръстните мъки и тъмнината на хладния гроб. Нощта се превали и в душите и сърцата ни отново се възцарява радостта, благовестена от Архангела в утрото на Пасха: \"Няма Го тука, но възкръсна\" (Лука 24:6). Възкръсна, защото \"в Него имаше живот\" (Иоан 1:4) и смъртта не можа да Го удържи.Възкръсна, защото силите на мрака не можаха да Го надвият, но безсилни пред Неговото божествено всемогъщество стенеха, виждайки Го да разкъсва древните окови. Възкръсна, защото такъв беше Божият домостроителен план за нашето спасение; защото Сам Той, в дните на Своето земно служение, бе казал на учениците: \"Аз дойдох, за да имат живот, и да имат в изобилие\" (Иоан 10:10).Земя и небе ликуват и възгласят: \"Ден на възкресение е, Пасха е, Господня Пасха!\" (Ирмос на Песен 1 от Пасхалния канон). Ден на светлината и живота, на радостта и веселието – ден за тържество и ликуване. Ден, който Господ е сътворил, за \"да се зарадваме и да се развеселим в него\" (Пс. 117:24). Ден, в който нямаме право да скърбим, защото сме обгърнати от всепобеждаващата Божия любов и трябва да забравим за всичко онова, що ни угнетява и помрачава живота ни, и, като разтворим сърцата си докрай, на всички \"да кажем: братя! и всичко да простим заради Възкресението\" (из Пасхалните стихири).В Христовото Възкресение е основанието и силата на нашата вяра, в него е залогът и на нашата надежда. Върху свидетелството за него е основана Църквата, която вече две хилядолетия, непоклатима от бурите на този свят, преподава на човечеството вечните и спасителни истини на Божественото Откровение, като \"през всички дни до свършека на света\" (Мат. 28:20), \"по цял свят и на всички твари\" (Марк 16:15) светло благовести за настъпилото наше освобождение от древните окови на греха. Благовести и свидетелства за Живота, който е победил смъртта и тлението. Благовести и проповядва за Царството Божие, което чрез славната победа на възкръсналия от мъртвите наш Господ и Спасител Иисус Христос отново бе щедро отворено за всички.В светлото утро на славната Христова победа над смъртта отечески поздравявам и приветствам всички вас, обични духовни чеда в Родината и далеч от родния край, и молитствам, щото радостта поради Спасовото Възкресение всякога да съпътства вас, вашите домове и семейства, като съгрява в сърцата ви онзи мир, вяра и надежда, които Богочовекът, Господ наш Иисус Христос, донесе в нашия свят със Своето божествено въчовечаване, които благовести на света със Своето учение и които утвърди чрез извършеното на Кръста наше изкупление и спасение.Любовта и мирът на победно възкръсналия от мъртвите Господ наш Иисус Христос, и общението в Светия Дух да бъдат с всички нас!ХРИСТОС ВОСКРЕСЕ!FacebookХРИСТОС ВОСКРЕСЕ!", "date": "2018.04.08", "title": "Патриарх Неофит: В Христовото Възкресение е нашата вяра и надежда"}
