{"url": "https://offnews.bg/futbol/pochina-irankata-koiato-se-zapali-sled-zabrana-da-gleda-mach-710945.html", "text": "Иранската привърженичка на местния отбор Естеглал почина, след като преди седмица се самозапали пред съдилище в Техеран. Тя е била предупредена, че може да лежи шест месеца в затвора за опит да влезе в стадион, за да гледа мач на любимия си отбор.Жената е известна в социалните мрежи като \"Синьото момиче\" заради цветовете на клуба, който тя е подкрепяла.30-годишната жена, коят представена с името Сахар, е починала в болница в Техеран. По нейното дело все още не е била произнесена присъда.В Иран на жените е забранено да посещават футболни стадиони, въпреки че ги допускат да гледат на живо други спортове, например волейбол.Преди около два месеца Хит в социалните мрежи станаха кадри на местно момиче, което гледа футболен мач през оградните решетки на стадиона.Любопитното около кадъра е, че на него се виждат и множество мъже, които не й обръщат никакво внимание и не предприемат действия за изгонването й от стадиона.Жените в Иран са с доста ограничени права, но пък за сметка на това шумно се борят за тях. Много от тях заобикалят забраните в родината си, като афишират присъствието си на спортни събития в чужбина.", "date": "2019.09.10", "title": "Почина иранката, която се запали след забрана да гледа мач"}
{"url": "https://offnews.bg/zdrave-i-krasota/izpolzvaneto-na-voda-za-usta-namaliava-polzite-ot-sportuvaneto-spored-710948.html", "text": "Ново изследване показва, че използването на антибактериална течност за жабурене може да намали ползите от физическите упражнения. Необичайното проучване е проведено от екип на Плимутския университет, Великобритания, съвместно с Центъра за регулиране на генома в Барселона. Резултатите са публикувани в онлайн изданието Free Radical Biology and Medicine.Изследвания са доказали, че физическото натоварване спомага за за снижаване на кръвното налягане, което има благотворен ефект върху сърдечната дейност. Според екипа специалисти този ефект значително намалява, когато спортуващите използват вода за уста. Авторите на изследването смятат, че бактериите, които обитават устната кухина, имат важна функция за сърдечно-съдовата система.Учените наблюдавали 23-ма здрави възрастни, които тичали по бягаща пътека в продължение на 30 минути. 30, 60 и 90 минути след тренировките им предлагали да се жабурят с антибактериална ментова вода за уста. Преди натоварването и 120 минути след него били изследвани състава на слюнката и кръвното им налягане.Както показали резултатите, когато участниците жабурили с плацебо (обикновена вода), систолното налягане (горната граница) се снижавало осезателно, за разлика от тези, които използвали антибактериална вода. Ефектът от снижаването на кръвното налягане след физическите упражнения при тях бил 60% по-малък на първия час и се загубвал съвсем след два часа.Според един от авторите на изследването - д-р Раул Бескос, някои видове бактерии в устната кухина способстват за производството на азотен оксид, който разширява кръвоносните съдове, засилва притока на кръв към мускулите. Това води до устойчиво снижаване на кръвното налягане след тренировка.", "date": "2019.09.10", "title": "Използването на вода за уста намалява ползите от спортуването според необичайно изследване"}
{"url": "https://offnews.bg/politika/novi-visini-na-kompromatite-dokaraha-tcigani-na-protesta-sreshtu-gesh-710954.html", "text": "Компроматното изкуство в България достигна нови висини. На протеста срещу избора на Иван Гешев за главен прокурор, който тече в момента пред Съдебната палата в София, бяха докарани цигани и нацепени батки.Те първо дойдоха за контрапротеста в защита на Гешев, организиран от един сайт, час по рано. Но понеже на контрапротеста други хора почти нямаше, циганите и батките бяха пратени да отидат на истинския протест, за да го компрометират.Според официалната версия, която само малцина от мургавите протестиращи успяха да артикулират, те са хора на бившия кмет на Галиче Ценко Чоков и затова протестират срещу Гешев. Нацепените батки пък били фенове на Митьо Очите и затова дошли на протеста.Репортер на OFFNews обаче си поговори и с едните, и с другите. Ще се опитаме да предадем разговорът:Още 2 часа преди началото на протеста сайтът  публикува снимки как три автобуса с перничани от ромски произход тръгват за протест в София.30 лева на човек са обещани на ромите от Перник, за да участват в театрото, разказваха охотно те.По-труден беше разговорът с яките момчета, които играеха ролята на фенове на Митьо Очите. Те отказаха да коментират защо са тук и казаха, че се виждало от плакатите.Тази вечер имаме неканени гости, започна речта си Велислав Величков от Гражданска инициатива \"Правосъдие за всеки\", която е организатор на протеста. Той припомни предишни случаи, в които провокатори са се опитвали да опорочат протестите и призова полицията да не допуска сблъсъци.", "date": "2019.09.10", "title": "Нови висини на компроматите: Докараха цигани на протеста срещу Гешев"}
{"url": "https://offnews.bg/zdrave/oshte-pet-detca-sas-spinalna-muskulna-atrofia-shte-badat-lekuvani-u-na-710944.html", "text": "Пет деца със спинална мускулна атрофия започват лечението си със Спинраза в Специализираната болница за активно лечение по детски болести \"проф. д-р Иван Митев\".Първата подобна инжекция у нас беше поставена преди месеци, на 15-годишно момче, от екипа на проф. д-р Ивайло Търнев в Алекандровска болница. С това беше дадено началото на лечението на деца с тази диагноза.Утре (11 септември) две деца ще получат своите дози Спинраза. Инжекциите ще бъдат поставени от екипа на проф. д-р Иван Литвиненко в Клиниката по детска неврология. До края на месеца се очаква да започнат лечението си още три деца.На среща с близки на пациенти със спинална мускулна атрофия миналата седмица зам.-министър Бойко Пенков увери, че процедурата за пълно реимбурсиране на лечението е задвижена. Припомняме, че цената на една инжекция Спинраза е около 70 000 евро.У нас медикаментът е показан за всички форми на спинална мускулна атрофия, но само до 18 г. В България между 25 и 30 пациенти са в този възрастов диапазон. По-рано в интервю за OFFNews проф. Търнев заяви, че вероятно НЗОК ще финансира лечението на около 30 деца годишно.Възрастните пациенти със спинална мускулна атрофия са значително повече – над 120 и за тях не се предвижда финансирането на подобно лечение, каквото е едно от исканията на Сдружението на пациентите със Спинална мускулна атрофия.", "date": "2019.09.10", "title": "Още пет деца със спинална мускулна атрофия ще бъдат лекувани у нас"}
{"url": "https://offnews.bg/politika/ninova-provokira-se-razdelenie-na-balgarskia-narod-na-rusofili-i-ruso-710955.html", "text": "Шпионаж в полза на чужда държава е едно от най-тежките престъпления по глава първа от Наказателния кодекс. Разбира се, то трябва да бъде доказано. Ние много внимателно ще следим дали и как то ще бъде доказано. Това заяви лидерът на БСП Корнелия Нинова за акцията на прокуратурата срещу организацията Русофили. Оценяваме случилото се вчера като провокация. Категорично възразяваме срещу воденето на свидетели с белезници на разпити. Оценяваме случилото се като грубо посегателство върху свободата на словото, защото Юрий Борисов е журналист, посегателство срещу дейността на общественика - професор Ваня Добрева, които многократно и публично са изразявали своите позиции за културно сътрудничество, икономическо сближаване между България и Русия, за сближаването между българския и руския народ - и това не ги прави престъпници. Те са свободни хора, които имат право на свободно мнение. Оценяваме случилото се и като провокация към правото на свободно сдружаване, защото \"Русофили\" е неправителствена организация, в която членуват хора от различни партии, с различни партийни интереси. Но те са се събрали там свободно и са направили това неправителствено сдружение, каза още Нинова. По думите й това се прави, Смятаме, \"за да се прикрият други скандали, предизвикани от правителството и за да се използва случаят в предизборната кампания\".Воден единствено от желанието си за оставане на власт на всяка цена, премиерът Борисов е готов на всичко, но вчера се минаха граници. С действията им вчера се провокира и разделение на българския народ между русофили и русофоби, всяване на страх, насъскването ни едни срещу други. Докато по този начин ни разделя и противопоставя, ни отнема най-ценното право - свободата - да се говори свободно, да се изразява свободно мнение, да се сдружават свободно българските граждани по тяхна обща воля. Обръщаме се към всички, на които тази ценност е скъпа - категорично да се противопоставим на подобни действия, на които бяхме свидетели вчера, призова Нинова.", "date": "2019.09.10", "title": "Нинова: Провокира се разделение на българския народ на русофили и русофоби"}
{"url": "https://offnews.bg/politika/kiril-dobrev-porochnoto-upravlenie-na-gerb-shte-si-otide-parvo-v-iamb-710946.html", "text": "Порочното управление на ГЕРБ ще си отиде първо в Ямбол. Това заяви Кирил Добрев, зам.-председател на БСП и председател на предизборния щаб при представянето на Катя Георгиева като кандидат за кмет на Ямбол на коалиция „БСП за България“. Той подчерта, че Ямбол е изключително важен за БСП не просто заради това да спечелят една битка, а заради хората, които са останали да живеят в града и искат промяна.Катя Георгиева е единственият официално утвърден кандидат за кмет на Ямбол, изтъкна при представянето й зам.-председателят на Народното събрание Кристиан Вигенин, който е народен представител от Ямбол. Тя е председател на ямболската организация на БСП от 2 години, работи като производствен директор в семейната им мебелна фирма и е два мандата общински съветник на левицата.Тя призова ямболци да бъдат активни, свободни и смели и да участват в изборите, като гарантира, че ще вложи всички усилия да ги убеди, че има алтернатива с по-добрите идеи за бъдещето на Ямбол и че като човек, който иска доверието им, знае как да ги реализира. „За да бъде катализирана истинска промяна, е необходимо повече от един човек и един общински съвет. Зад всяка голяма промяна обикновено стоят многобройни съмишленици и аз протягам ръка към всички ямболци“, обърна се Катя Георгиева към съгражданите си и ги призова да дадат нов шанс на Ямбол.В представянето си тя се мотивира защо е убедена, че може да се справи като кмет, изтъкна с какви нередности се е опитала да реши като общински съветник и подробно представи важните за града нерешени от сегашното управление проблеми, като предложи своите виждания за преодоляването им.Катя Георгиева е подготвила специална програма за задържането на младите хора в Ямбол, за привличане на млади специалисти в здравеопазването и образованието, за насърчаване на инвестиции с висока добавена стойност, защото в града проблем не е безработицата, а ниските доходи. Тя заяви, че ще заложи и на изравняването на стандарта на живот в кварталите и в централната част на града, а като своя мисия определи поставянето на човека в центъра на управлението на Ямбол.Кандидатът на кмет на БСП изтъкна, че единението в името на града, уважение и справедливост към приноса на всеки, са принципите, които ще доведат ямболци до целта - да видят града си по-приветлив и проспериращ и ги призова заедно да работят за Ямбол. Основният опонент на БСП, управляващ вече 12 години в Ямбол, издигна за четвърти мандат Георги Славов, но изпълнителната комисия на ГЕРБ все още не го е одобрила.В изборите вероятно ще участва местен бизнесмен (Валентин Ревански), но все още не е ясно дали ще бъде подкрепен от партия, или ще се яви като независим. Друг представител на бизнеса в Ямбол (Павел Додов) ще се опита да обедини гласовете на десните избиратели, но на този етап няма друга официално утвърдена кандидатура за кмет на областния град. ", "date": "2019.09.10", "title": "Кирил Добрев: Порочното управление на ГЕРБ ще си отиде първо в Ямбол"}
{"url": "https://offnews.bg/futbol/v-italia-zapochna-vojna-s-piratski-sajtove-710951.html", "text": "Нарасналият интерес към италианската Серия А с идването в първенството на страната на футболни величия от ранга на Кристиано Роналдо и други доведе до ожесточаване на мерките срещу пиратското излъчване на срещите в Интернет.По информация на \"Кориере дело Спорт\" властите в страната са затворили неотдавна 114 сайта, които са предавали на живо онлайн двубои от Серия А. Специализираната операция се е наричала \"Безплатен футбол\".Със сигурност пиратите ще намерят начин да заобиколят забраната отново, но поне мащабите ще бъдат ограничени засега.\"Нашият продукт, марка и правата на останалите потребители трябва да бъдат защитени от пиратство\", коментира изпълнителният директор на Серия А Луиджи се Сиерво пред изданието.Мерките идват навреме. Досега са изиграни само два кръга, като начело с пълен актив вървят три тима - шампионът Ювентус, Интер и Торино.", "date": "2019.09.10", "title": "В Италия започна война с пиратски сайтове"}
{"url": "https://offnews.bg/zimni/zvezdite-ni-v-zimnite-sportove-veche-trenirat-na-sniag-710958.html", "text": "Носителят на голямата и малката световни купи в сноуборда Радослав Янков започна своята снежна подготовка с първия си лагер на глетчера Хинтертукс в Алпите.Водещият ни сноубордист и неговия треньор Георги Атанасов ще са в Хинтертукс до 15 септември. Условията там са добри за тренировки - нова снежна покривка, температури около -5/-6 градуса и слънчево време.Глетчерът в Австрия е избиран за тренировки и от много от най-елитните състезатели в алпийските сноуборд дисциплини. Лагерът на сняг за Янков и Атанасов ще продължи от 16 септември в Пасо Стелвио (Ит).Алпийците от националния тим по ски пък започнаха втория си тренировъчен лагер на сняг. Воденият от Сергей Комаров и Стефан Присадов отбор вече е в Друскининкай (Литва), където състезателите тренират на сняг в зала.Ползотворни тренировки там провеждат Камен Златков, Йоан Тодоров, Георги Ергин, Калин Златков, Константин Стоилов и Антон Томов.По същото време но на глетчера Хинтертукс на лагер под ръководството на Мария Киркова са Юлия Златкова, Ева Вукадинова, Костадин Каферинов, Георги Нушев, Стефан Ярловски.", "date": "2019.09.10", "title": "Звездите ни в зимните спортове вече тренират на сняг"}
{"url": "https://offnews.bg/evropa/korbin-zove-za-nov-referendum-za-brekzit-710949.html", "text": "Лидерът на британските лейбъристи Джереми Корбин обяви, че партията му ще проведе кампания за втори референдум за Брекзит преди следващите парламентарни избори, който \"предстоят\".Неговата партия обаче нямало да позволи на премиера Борис Джонсън да диктува условията, кога да се проведат предсрочни общи избори.Според него трудещите се в Обединеното кралство ще платят цената на евентуален Брекзит без сделка.Джереми Корбин подчерта, че първият му приоритет е да спре Брекзит без сделка, като отбеляза, че подобен негативен сценарий ще означава де факто Брекзит сделка по вкуса на Доналд Тръмп (Тръмп-Брекзит сделка), последвана от неравностойна търговска сделка на Лондон с Вашингтон.", "date": "2019.09.10", "title": "Корбин зове за нов референдум за Брекзит"}
{"url": "https://offnews.bg/dw/sega-dzhonsan-mozhe-da-pravi-kakvoto-si-poiska-a-tova-e-mnogo-opasno-710961.html", "text": "Британските депутати излизат в принудителна почивка и ще бездействат почти до самата дата за Брекзита. А през това време Борис Джонсън може да прави каквото си поиска. Това е повече от опасно.Председателят на Долната камара на британския парламент Джон Бъркоу подаде оставка след 10 години на този пост. Той беше не просто човек, който следи за спазването на дневния ред и добрия тон в изказванията. Той се грижеше и за това: правата на парламентаристите да не бъдат орязани и пометени от свръхмощното правителство. Парламентът му дължи благодарност. Десните консерватори обаче искаха да му отмъстят и с лека ръка захвърлиха една утвърдена традиция - да не се издига алтернативен кандидат срещу говорителя на парламента в неговия избирателен окръг. С оттеглянето си Джон Бъркоу на практика изпревари замисляния от тях ход да го изхвърлят.\"Опасно е, че ние сами орязваме силата на парламента\", заяви Бъркоу преди депутатите да излязат в разпоредената от премиера Джонсън принудителна ваканция от пет седмици.Но онзи, към когото най-вече е адресирано това предупреждение, упорито си запушва ушите. Борис Джонсън явно би предпочел да управлява по маниера на автократите в Турция, Русия или някъде другаде, без да има защо да се съобразява с намесата на парламентаристите.Униженията на Борис ДжонсънВ Уестминстър от седмици насам се издигат протестни плакати с надпис \"Предатели на народа\". Перфидният език на тези плакати е взет назаем от десния булеварден печат, който в съюз с премиера се опитва да внуши на гражданите, че парламентът представлява някаква говорилня, от която няма никаква полза и в която само се губи време, вместо максимално бързо да бъде приложен твърд Брекзит. Да унижава депутатите, да ги нарича \"слабоумни\" и \"колебливи пъзльовци\" вече спада към обичайния репертоар на Борис Джонсън.С това той просто посича корените на парламентарната демокрация. Защото депутатите не са просто изпълнители на преобладаващото мнение в своите избирателни окръзи. Съвестта им ги задължава да служат по най-добрия начин на общото благо и на гражданите.Тъкмо това се опитаха да направят депутатите в Долната камара - да спрат \"твърдия\" Брекзит в последна минута с помощта на закон. Много от тях навярно са подценили трудностите, свързани с излизането на Великобритания от ЕС, когато са гласували за неговото провеждане преди повече от две години.Но това намерение се оказа толкова отровно, че междувременно разяжда отвътре цялата британска политика. А усилията на членовете на парламента да предотвратят икономическия и политически срив на страната, биват възнаградени с обиди и заплахи за убийство, които ги заливат от социалните медии.Парламентът е безсиленВеликобритания винаги се е гордеела с дълголетието на своите институции, с утвърдените си традиции и дори с отчасти странните си правила. Славата ѝ като родина на една непоклатима демокрация спадаше към устоите на британския имидж. Политическото уважение, с което посрещаха страната в чужбина, се дължеше и на тази слава.Покрай кризата с Брекзита обаче, британците се разделиха с репутацията си на разумни хора, взимащи прагматични решения. А ужасените им съседи сега наблюдават как правителството в Лондон парализира собствените си демократични институции, вреди на имиджа им и ги затруднява във функционирането.Депутатите в Долната камара сега ще излязат в принудителна почивка и ще бездействат почти до самата дата за Брекзита. Те опитаха всичко възможно, за да вържат ръцете на Борис Джонсън. Не е сигурно обаче дали новият закон, забраняващ т.нар. \"твърд\" Брекзит (без сделка), ще се окаже достатъчно силен, за да блокира премиера.Преди всичко обаче сега парламентът е просто безсилен, той е избутан в глуха линия. През следващите седмици Борис Джонсън може да прави каквото си поиска, защото в момента липсва какъвто и да било демократичен контрол. А с премиер като него, който води открито разрушителна политика, това е повече от опасно.", "date": "2019.09.10", "title": "Сега Джонсън може да прави каквото си поиска. А това е много опасно"}
{"url": "https://offnews.bg/izvan-terena/habib-chaka-treto-dete-krie-saprugata-si-zad-bulo-710947.html", "text": "Руската суперзвезда в смесените бойни изкуства Хабиб Нурмагомедов и съпругата му Патима ще стават родители за трети път. Двамата са семейство от 2013 година и вече имат две деца - Фатима и Мохамед.Третото е на път, а новината за поредната бременност на Патима Хабиб е научил преди последния си бой с Дъстин Поарие в Абу Даби.Любопитното е, че широката общественост не знае как изглежда жената до Хабиб, защото дори на сватбата им тя е покрита с непрозрачен воал.\"Щом мъжът каже \"Покрий се\" жената е длъжна да го слуша. Красотата на жената трябва да принадлежи само на съпруга й. Това е въпрос, който е решен преди 400 години, не сме го измислили ние\", категоричен е бащата на Хабиб Абдулманап.За Хабиб и Патима се знае, че са от едно и също село в Кавказ. Те са учили заедно до втори клас, но явно чувствата му от тази ранна детска възраст са се запазили, защото когато навършва 22 години праща баща си да я иска от родителите й. Правят сватба с 1200 гости и оттогава Патима е покрита извън дома.Преди мача на Нурмагомедов с Конър Макгрегър ирландецът се присмя на традицията жената да е покрита, като предположи, че съперникът му вероятно се е оженил за козел.Това наля допълнително напрежение между тях и провокира Хабиб да му отправи нескрити заплахи, че вече не може да се чувства в безопасност заради тази обида към религията му.", "date": "2019.09.10", "title": "Хабиб чака трето дете, крие съпругата си зад було"}
{"url": "https://offnews.bg/politika/borislav-ignatov-za-onezi-snimki-i-za-viziata-si-za-sofia-710957.html", "text": "В студиото на предаването „Лице в лице“ на бТВ кандидатът на Демократична България арх. Борислав Игнатов коментира скандала с публикуването на „онези снимки“, но говори и за визията си за столицата.Той посочи, че е разкрил историята на фотосите в профила си във Фейсбук, тъй като е много важно хората да знаят истината и повтори, че те са правени преди 10 години, много преди да се познават.„Тя е била влюбена в един човек и му се е предоверила, а той ги е използвал след раздялата им с цел шантаж и изнудване. През 2011 г. тя е внесла сигнал в МВР за случая, предала е и флашка със снимките, които той е качил в интернет с цел да я злепостави и унижи пред приятелите и семейството й. Което той е постигнал и дори е хакнал имейла й, от него той ги е разпространил до най-близките й, а това е било тотален срив за нея. Но когато аз се кандидатирам за кмет на столичната община, изведнъж една пропагандна машина си позволява да използва това и да срине един човек, който е най-близкият до мен с цел едва ли не да ме откажа“, разказа Игнатов в ефира на бТВ.„Тогава е било започнато разследване, което не е стигнало до никъде, а тя не е получила защита от МВР и случаят е отшумял, но за нея остава травмата. А това, което сега направиха, за нея беше истински шок – отново да преживее онова и то в многократно по-голям мащаб“, допълни той.Игнатов благодари на всички, които са ги подкрепили в този труден момент и особено на „истинските професионалисти в журналистическата професия, които се обединиха в остра реакция“.Запитан дали е знаел за тези снимки, той каза, че е бил наясно със случая на изнудване, но не е задълбавал в конкретика и не го интересуват стари истории. „Вероятно тя се е притеснявала и от прекалена реакция срещу този човек, който наистина заслужава сериозно наказание. Смятам, че е време държавата и законодателят да се заемат срещу подобен вид деяния. Оказва се, че изнудването е много често в наши дни“, коментира Игнатов.След онази публикация в ПИК, двамата са получили десетки сигнали не само за подкрепа, но и от жени, които изживяват същия шок заради бивши приятели, „които си позволяват по най-долния и комплексарски начин да искат нещо от тях“. В момента екип от юристи работи по казуса не само на Игнатов и приятелката му, но и по сигналите на въпросните жени, стана ясно от думите му.Той обаче подчерта, че не е имал никакви колебания или страхове, че случаят може да навреди на имдижа му като кандидат за кмет, или на Демократична България. И посочи, че няма намерение да се отказва нито от момичето, което обича, нито от кампанията си за вота, а онези, които са планирали това, са си направили криви сметки, той е още по-мотивиран да продължи.„Кандидатирах се, защото търпението ми преля така, както на много хора в този град от управлението, което е непрозрачно, прекалено бавно, в много отношения несправедливо. Кандидатурата ми е протестна, омръзна ми да гледам ставащото в града – ремонтите на ремонтите по най-знаковите места като „Граф Игнатиев“, „Св.Седмочисленици“ и всичко останало. Това е не само преразход на средства, но и забавяне на сроковете, поради което всички малки бизнеси там фалираха. Градската среда е опасна“, коментира архитектът.Според него в работата на Столичната община „липсва скорост, работи се по много остарял начин и от това страдат всички“. Той е фокусиран в истинската дигитализация на работата на администрацията – тогава всеки софиянец ще има дигитална идентичност и така ще може да получава всички услуги, без да ходи по гишета.Игнатов посочи, че става дума за цялостна интегрирана система, която ще покрива всички районни кметства в столицата. Тя ще стане факт още в първата година на управлението и ще струва по-малко от 1% от целия бюджет на общината, а това ще даде на хората усещането, че са граждани с права.„Корупцията е много голям проблем, а тази система ще даде абсолютна прозрачност. Там не само кметът, но и гражданите ще могат да виждат как се движат процесите, обществените поръчки, сключените договори, дължимите си данъци, записването в детски ясли и т.н.“, обясни Игнатов. Той припомни опита на някогашния столичен кмет инж. Иван Иванов, който е постигнал тази прозрачност чрез вестник „Сердика“, където е публикувал приходите и разходите.Запитан какви гаранции ще даде за качеството на ремонтите и това, че няма след тях да изскачат криви плочки и фуги, той се аргументира с професионалния си опит и се зарече да не се случват подобни „номера“.„Свършваме с този модел „ремонт на ремонта“, въвеждаме точни правила. Създаваме стандарт за улиците – какво съдържат и как се правят, в това число асфалтова настилка, осветление, тротоари, бордюри за различните зони. И после по този стандарт се възлагат търговете за изпълнение. След това всичко е въпрос на професионален контрол, знам как се прави. Но за това е нужно и кметският екип, и Общинският съвет да сме хора с принципи и характер, и да не обслужваме ничии интереси“, поясни архитектът.Според него чистотата на въздуха е тема и проблем №1 за София, щом дори велосипедистите и през лятото са на улицата с маски и противогази. „Към този проблем трябва да се подходи систематично, той се състои от два основни компонента – източници на замърсяванията и източници на пречистването на въздуха, и залесяване“, посочи Игнатов.Той припомни инициативата на Демократична България: срещу всеки един глас от избирателите ще бъде засадено по едно дърво. „Гласувайте, за когото искате. Но ако спечелим този мандат и мнозинството в Общинския съвет, наистина ще засадим по едно дърво за всеки глас. Дърветата са най-доброто за чистия въздух“, каза архитектът.Той допълни, че трябва и ще се приложат засилени мерки за контрол върху транспорта в целия град, както и употребата на твърдото гориво за отопление, които са основните замърсители. „Проектът за инсинератор в София за изгарянето на боклуци е от особена важност – ние сме категорични против него, той трябва да бъде спрян. За него е предвидено огромно финансиране, но той ще замърси допълнително въздуха в София с изгорелите си газове, икономически не е изгоден“, подчерта Игнатов.", "date": "2019.09.10", "title": "Борислав Игнатов за онези снимки и за визията си за София"}
{"url": "https://offnews.bg/koloezdene/roglich-podnoviava-dogovora-si-s-jumbo-visma-710960.html", "text": "Отборът на Jumbo-Visma потвърди удължаването на контракта на временния лидер в Обиколката на Испания Примож Роглич, което оставя словенеца в отбора до 2023 година.29-годишният колоездач се превърна в един от водещите състезатели на спорта в последните години, като се представи отлично на Джирото по-рано през лятото и за момента е водач в класирането на Ла Вуелта.Роглич и Jumbo-Visma са считани от мнозини за основни конкуренти на Team Ineos в професионалното колоездене, а преди седмица стана ясно, че и ас като Том Дюмолен също ще се присъедини към тима от 2020.", "date": "2019.09.10", "title": "Роглич подновява договора си с Jumbo-Visma"}
{"url": "https://offnews.bg/obshtestvo/sdruzhenie-za-kniazhevo-koj-stoi-zad-fejsbuk-grupa-da-spasim-kniazhev-710956.html", "text": "\"Сдружение за Княжево\" се разграничава от хората зад фейсбук-групата „Да спасим Княжево\", която на кмета на район \"Витоша\" Теодор Петков. В писмо до OFFNews от сдружението твърдят, че страницата в социалната мрежа е създадена преди по-малко от два месеца и княжевци не знаят кой стои зад нея. В текста им се казва: \"Сдружение за Княжево\" е неправителствена организация, създадена през 2008 г., за да инициира дебати и дейности, целящи да съхранят историята на квартал Княжево, облагородяването и поддържането му от местната власт, както и насърчаване на самоинициативите на жителите и гостите на квартала за това.\"Сдружение за Княжево\" има редица успешни проекти като: инициативи за съхраняването на Княжевската гора; инициативи за набиране на средства за създаване на паметник на Алеко Константинов, намиращ се в началото на „Слънчевата алея\" (пред „бар Шишарка\" в Княжевската гора); инициативи към местната власт за ремонти на основни места в квартала, като каменните стълби към „бар Шишарка\", градинката с детската площадка (зад колелото на трамвай № 5), последната спирка на трамвая, пешеходните мостове над река Владайска и други. Бяха изградени няколко спортни съоръжения с доброволен труд и с дарени средства, а това лято беше облагородено и пространството около Княжевската минерална баня, както и стълбите до 26 СУ „Йордан Йовков\". Предстоят ни още две инициативи за тази година.\"Сдружение за Княжево\" прави регулярни срещи на княжевската общност, на които се дискутират теми свързани с квартала. Сдружението има и над 3500 последователи и още толкова приятели във фейсбук страницата си. Повод за настоящето писмо е нововъзникналата фейсбук-група „Да спасим Княжево\", създадена преди по-малко от два месеца. Преди няколко дни групата е разпратила до няколко големи медии като OFFNews, Дневник, БНР и Столица.bg, информация за заснети от тях видеа, съдържащи кадри от улици в Княжево, които са неподдържани и в лошо състояние. Към статиите има съпровождащ текст, като един от тях гласи: „Граждани направиха филм за пътната мрежа в столичния квартал \"Княжево\". Той се разпространява в социалните мрежи и се радва на огромен интерес.\"- Дневник; \"Граждани заснеха филм за пътната мрежа в кв. „Княжево\". Филмът се разпространява в социалните мрежи и се радва на огромен интерес.\" - БНР;„Граждани направиха филм за пътната мрежа в столичния квартал \"Княжево\". Той се върти на страницата на гражданската група \"Да спасим Княжево\" в социалната мрежа и се радва на сериозен интерес. – Столица.bg\"Сдружение за Княжево\" винаги е било, е и ще бъде отворено към диалог и иинициативи свързани с нашия квартал, но в случая държим да отбележим и обърнем внимание на следното:- Никъде не става ясно кой стои зад анонимната фейсбук група „Да спасим Княжево\"? Немалка част от княжевци се познаваме, но и досега нямаме индикации кои са тези хора;- Защо въпросната група беше създадена малко преди изборите и стана изключително активна непосредствено преди тях?;- Огромен интерес към клиповете, не значи огромно одобрение. Държим да отбележим, че въпросните клипове имат немалък брой гледания - над 5000, но общо 73 лайка, а страницата на групата им „Да спасим Княжево\" е с общо 160 последователи;- Въпросната страничка (не организация, а просто страница във фейсбук с анонимни автори) е подписала петиция за отстраняването от длъжност на настоящия кмет на район Витоша - инж. Теодор Петков, като „Да спасим Княжево\" са посочени като гражданско сдружение (в статии на Столица.bg, Actualno.com и OFFnews/. Такова ли е наистина? И смятате ли, че има легитимността да представлява цяла една квартална общност след гореизложените подробности?- Държим да поясним, че нашето „Сдружение за Княжево\" няма за цел да защитава никоя политическа фигура.В заключение на казаното дотук, държим да подчертаем, че „Сдружение за Княжево\" ясно се разграничава от анонимната страница „Да спасим Княжево\" и изключително активното й мероприятие, насочено към злепоставянето, на който и да било от участниците в изборите за кмет тази есен. ", "date": "2019.09.10", "title": "Сдружение за Княжево: Кой стои зад фейсбук-група Да спасим Княжево, никой в квартала не ги знае"}
{"url": "https://offnews.bg/politika/borisov-se-sreshtna-s-evropejskia-komisar-po-zdraveopazvane-vitianis-a-710921.html", "text": "В България предприемаме всички мерки за ограничаване разпространението на заболяването Африканска чума по свинете, заяви министър-председателят Бойко Борисов по време на срещата си с еврокомисаря по здравеопазване и безопасност на храните Витянис Андрюкайтис. Премиерът Борисов отбеляза, че за целта в страната се прилага план, изготвен от Министерството на земеделието, храните и горите, който включва засилен контрол на граничните контролно-пропускателни пунктове, мерки за биосигурност в свиневъдните обекти, провеждане на информационна кампания, извършване на дезинфекция на площи и продукти, постоянен епизоотологичен надзор и редуциране на популацията от диви свине.Министър-председателят Борисов изтъкна, че за да бъдат приложени с цялата си сила тези мерки, се използва сериозен финансов ресурс. Премиерът добави, че българското правителство е отпуснало 28 млн. лв. за изплащане на обезщетения и прилагане на мерките за ограничаване и ликвидиране на заболяването Африканска чума по свинете на територията на България. Съгласно процедурата на Европейската комисия се извършва частично рефинансиране на направените разходи. Министър-председателят Борисов изрази надежда, че в най-кратки срокове Европейската комисия ще започне да възстановява разходите, направени от България, по овладяване на различни заболявания по животните, в това число и Африканската чума по свинете.Според премиера Бойко Борисов разпространението на болестта АЧС е не само регионален, но вече и глобален проблем, който носи огромни загуби на засегнатите държави и който може да повлияе трайно не само върху определен сектор, а върху цели икономики и търговски партньорства. По тази причина министър-председателят счита за изключително важна координацията на действията в борбата срещу АЧС в Европа. Министър-председателят Борисов изрази увереност, че експертната среща по въпросите на АЧС, чийто домакин е София, ще допринесе за изготвянето на Глобална стратегия за контрол и изкореняване на Африканската чума по свинете в световен мащаб.", "date": "2019.09.10", "title": "Борисов се срещна с европейския комисар по здравеопазване Витянис Андрюкайтис"}
{"url": "https://offnews.bg/obshtestvo/chetiri-novi-ognishta-na-afrikanska-chuma-po-divite-svine-710924.html", "text": "Четири нови случая на африканска чума при дивите свинете са регистрирани у нас. Два от тях са намерени в област Велико Търново и два в област Добрич. Това стана ясно на заседание на Епизоотичната комисия в Добрич, съобщи БНР. След положителните проби в община Тервел, област Добрич са предприети мерки за ограничение и неразпространение на заразата, съобщи директорът на Областната дирекция по безопасност на храните в Добрич Д-р Борислав Каменов.Той добавя, че на територията на Румъния през последната седмица са регистрирани нови 34 огнища на Африканска чума по свинете, но нито едно от тях не е близо до границата с България.", "date": "2019.09.10", "title": "Четири нови огнища на африканска чума по дивите свине"}
{"url": "https://offnews.bg/politika/tatiana-doncheva-podkrepiame-manolova-slavi-trifonov-i-borisov-ubiha-710929.html", "text": "Движение 21 ще подкрепи Мая Манолова, няма да издига свой кандидат за кмет на София, но ще има листа за общински съветници. Това заяви лидерът на Д 21 Татяна Дончева при внасянето на документите на партията за регистрация в ЦИК. С финансирането на партиите - така, както решиха лицето Слави Трифонов и лицето Бойко Борисов, на практика убиха малките партии. Възможността за нормално държавно финансиране на малки партии, което е в стотици пъти пъти по-малко от финансирането на големите партии, но даваше възможност да бъдат покрити основни разходи - за наемане на зали, за общуване с хора, за издаване на рекламни материали, сега не е налице, така че Движение 21 е ограничило участието си до места, където смятаме, че имаме повече шансове. На доста места ще участваме в коалиции, заяви Дончева.Тези избори са със голям залог, в тях няма нищо местно. Говоренето за кучета, котки и градинки е неуместно. Цялото управление е обрасло в тежки схеми. Йорданка Фандъкова е много симпатична, но трябва да знае, че участието в схеми те прави съучастник. Тя не може да каже, че няма нищо общо с много лица, които мишкуват в общината. Можем да кажем, че Фандъкова е изпълнителен директор на софийската фирма на Бойко Борисов, обяви Дончева. София е разковничето за тръгването на България по друг път. Падне ли София, пада ГЕРБ и цялото мутренско управление, тежките последици от което ще изкупваме години наред, заяви още Дончева. ", "date": "2019.09.10", "title": "Татяна Дончева: Подкрепяме Манолова, Слави Трифонов и Борисов убиха малките партии"}
{"url": "https://offnews.bg/drugi/shumaher-e-priet-v-bolnitca-v-parizh-za-tajno-lechenie-710920.html", "text": "Легендарният пилот от Формула 1 Михаел Шумахер вчера е бил докаран в болница в Париж за тайно лечение, съобщи изданието \"Льо Паризиен\".Седемкратният световен шампион е бил приет в \"Жорж-Помпиду\", където е бил под грижите на известния специалист-кардиолог д-р Филип Менаше. От лечебното заведение не потвърдиха, но и не отрекоха за подобно лечение.Както е известно легендата се възстановява вече повече от 5 години след инцидент при каране на ски, но при абсолютна тайна и почти нищо не е известно относно състоянието му.Според френското издание през пролетта на тази година той е посетил парижката болница още два пъти, като е пристигал с хеликоптер от Швейцария. Не е ясно обаче, дали тогава е бил под грижите на д-р Менаше и дали посещенията ще продължат.", "date": "2019.09.10", "title": "Шумахер е приет в болница в Париж за тайно лечение"}
{"url": "https://offnews.bg/sviat/tramp-uvolni-savetnika-si-po-natcionalnata-sigurnost-710962.html", "text": "Президентът на САЩ съобщи в Туитър, че уволнява Джон Болтън от поста съветник по националната сигурност, тъй като не е съгласен с много от неговите действия и препоръки, съобщи Би Би Си.„Аз информирах Джон Болтън предната вечер, че повече нямаме нужда от неговите услуги в Белия дом. Категорично не съм съгласен с много от предложенията му, както и други служители в моята администрация“, информира Тръмп.Президентът подчертава, че благодари на Болтън за работата му, а новият съветник ще стане известен през следващата седмица.Самият Болтън казва, също в Туитър, че е предложил да подаде оставката си в разговор вчера вечерта с Доналд Тръмп. Причините за оттеглянето си обаче Болтън не съобщава. Досегашният му заместник Чарлс Каперман ще бъде временно изпълняващ длъжността.На брифинг, в който трябваше да участва и Болтън, държавният секретар Майк Помпео заяви, че кадровите промени няма да променят външната политика на САЩ. Той посочи, че съветникът по националната сигурност е бил уволнен от президента, но не е подавал сам оставката си.Тръмп назначи бившия постоянен представител на САЩ в ООН Джон Болтън за свой съветник през април 2018 г. на мястото на Хърбърт Макмастър.", "date": "2019.09.10", "title": "Тръмп уволни съветника си по националната сигурност"}
{"url": "https://offnews.bg/kultura/ispanski-flamenko-tantci-zavladiavat-festivala-tantc-film-fest-710912.html", "text": "Изобилие от завладяващи фламенко танци ще се пренесат на екрана в кино „Люмиер Лидл”, като част от фестивала Танц Филм Фест. Тази година в навечерието на Киномания, организаторите от НДК гарантират на своята публика наполовина повече емоции със специалното издание 33 ½ , като половинката са 12-те филма, които зрителите ще могат да гледат в кино „Люмиер Лидл” от 24 до 30 септември.Подарете си едно незабравимо пътуване в слънчевата родина на фламенкото – Испания. Филмът „Лос Тарантос” от 1963 г. ще Ви представи секси, суровия и каталунски стил на танцуване, който бележи изявата на легендарната танцьорка Кармен Амайя в ролята на Ангустиас.Злочестите любовници във филма се играят от Сара Лесана и хипнотизиращия Антонио Гадес, станал световноизвестен 20 години по-късно с фламенко трилогията на Карлос Саура. Въпреки че навремето е номинирам за „Оскар” за чуждоезичен филм, филмът „Лос Тарантос” на режисьора Франсиско Ровира-Белета е същинско скрито съкровище, непоказвано извън Испания с десетилетия.Жизненият фламенко танц в „Лос Тарантос” ще Ви достави истинско удоволствие за сетивата, зареждайки Ви с пламъка на този стил, който перфектно успява да пресъздаде всяка емоция – от радост до тъга. Филмът, който ще Ви накара да усетите истинският испански дух на фламенкото, може да гледате на 26 септември от 20:30 ч.Повече информация и цялата програма на Танц Филм Феста може да намерите .Билети за „Лос Тарантос” може да закупите от касите на Билетен център – НДК и онлайн .", "date": "2019.09.10", "title": "Испански фламенко танци завладяват фестивала 'Танц Филм Фест'"}
{"url": "https://offnews.bg/bojni/tajsan-fiuri-niama-da-gledam-dzhoshua-i-ruis-zaet-sam-710919.html", "text": "Бившият световен шампион в тежката категория на професионалния бокс Тайсън Фюри изненадващо заяви, че няма да гледа реванша между Анди Руис младши и Антъни Джошуа.Мексиканският носител на титлите на IBF, IBO, WBA и WBO и британеца ще се иправят един срещу друг на 7 декември в Саудитска Арабия.\"Въобще не проявявам интерес. Не се интересувам, дори няма да го гледам. На 7 декември, ще бъда зает. Няма да гледам тази битка, защото тези к*****нца не ме интересуват\", каза Фюри.Иначе за Циганския крал остава по-малко от седмица преди той да проведе втория си двубой в Лас Вегас през настоящата година.Фюри ще се изправи срещу Ото Валин в \"T-Mobile Arena\" в Лас Вегас. Ако Фюри спечели, той ще проведе реванш със световният шампион на WBC Дионтей Уайлдър през февруари 2020 година. Те постигнаха противоречиво равенство през декември 2018.", "date": "2019.09.10", "title": "Тайсън Фюри: Няма да гледам Джошуа и Руис, зает съм"}
{"url": "https://offnews.bg/sviat/reshetnikov-v-zashtita-na-rusofili-amerikantcite-zapochnaha-kampania-710935.html", "text": "Леонид Решетников, зам.-председател на Съвета на Дружеството за развитие на руското историческо просвещение „Двуглав орел\", написа на страницата си във „Фейсбук“, че „американците започнаха кампанията „руски шпиони в България\". Това предава телевизионният канал „Царьград ТВ“, цитиран от Агенция Фокус.В материалът на руската медия Леонид Решетников - бивш генерал от КГБ и резидент на службата в България преди 1989 г., отбелязва, че по-рано журналист от The New York Times внезапно го е помолил за интервю, като е насочвал въпросите „около имперски планове, глупости за възстановяване на монархията и Путин-цар“. „Опитват се да припишат няколко души на нашия „Двуглав орел“, който работи само в Русия“, подчертал заместник-председателят на Съвета на дружеството. „Но това е достатъчно за тях, за да ударят истинските български патриоти“, коментира още Решетников.„Американците започнаха кампанията„ Руски шпиони в България “, написа той на страницата си в социалната мрежа. Междувременно заместник-председателят на „Двуглав орел“ изразява увереност, че „тези действия на сегашните български власти са напълно дискредитирани в очите на българския народ“.„Да се нападат хора, само защото почитат традициите и историята, както и жертвите, дадени от Русия за създаването на Българската държава, могат само да са врагове на България“, убеден е Решетников.", "date": "2019.09.10", "title": "Решетников в  защита на Русофили: Американците започнаха кампания 'руски шпионин в България'"}
{"url": "https://offnews.bg/evropa/maria-gabriel-shte-otgovaria-za-inovatciite-i-mladezhta-v-novata-ek-d-710934.html", "text": "Българският еврокомисар Мария Габриел ще отговаря за иновациите и младежта в новата Еврокомисия, обяви на пресконференция в Брюксел председателят на комисията Урсула фон дер Лайен.\"Тя работи отдадено досега, като отговаряше за дигиталния дневен ред, и сега поема ново портфолио\", посочи Фон дер Лайен.В ресор \"Иновации и младеж\" Габриел ще има за задача да създава перспективи пред новото поколение, каза още председателят.В този ресор е една от основните образователни програми на ЕС - \"Еразъм+\".Имаме структура, която се фокусира върху задачи, посочи Фон дер Лайен. Комисарите ще работят в клъстъри по области.Комисията ще има изпълнителни вицепрезиденти и още двама вицепрезиденти.Франс Тимерманс (Холандия) ще бъде изпълнителен вицепрезидент и ще отговаря за околната среда и политиката за климата, за Европейската зелена сделка. Ще работи съвместно с комисарите по енергетика и транспорт. Маргрете Вестагер (Дания) също става изпълнителен вицепрезидент (зам.-председател) и ще отговаря за цифровизацията (Европа в цифровата епоха).Валдис Домбровскис (Латвия) става изпълнителен зам.-председател по икономиката в полза на хората и еврокомисар по финансовите услуги.Жозеп Борел (Испания) и Марош Шефкович (Словакия) ще са вицепрезиденти на ЕК. шефкович ще отговаря за отнощенията между институциите и надзора. Жозеп Борел беше назначен за върховен представител на Съюза по въпросите на външните работи и политиката на сигурност от Европейския съвет.Йоханес Хан (Австрия) ще отговаря за бюджета и администрацията и ще докладва директно на Фон дер Лайен.Белгия: Дидие Рейндерс - комисар за правосъдиетоГърция: Маргаритис Схинас - зам.председател по европейския начин на животХърватия: Дубравка Шуица - зам.-председател по въпросите на демокрацията и демографските въпросиКипър: Стела Кириaкидес - поема ресор здравеопазванеЛитва: Виргиниюс Синкявичус - като комисар ще отговаря за околната среда и океанитеЧешка република: Вера Йоурова - зам.-председател, ще отговаря за ценностите и прозрачносттаЕстония: Кадри Симсън - комисар по енергетикатаФинландия: Юта Урпилайнен - комисар, който ще отговаря за международните въпроси (пространства)Франция: Силви Гулар - комисар по вътрешния пазар, промишлеността и единния цифров пазарУнгария: Ласло Трочани - съседство и разширяванеИрландия: Фил Хоган - търговияИталия: Паоло Джентилони - икономикаЖозеп Борел беше назначен за върховен представител на Съюза по въпросите на външните работи и политиката на сигурност от Европейския съвет със съгласието на новоизбрания председател Урсула фон дер Лайен (Германия).Люксембург: Никола Шмит - комисар за пазара на трудаМалта: Хелена Дали - ще отговаря за равенствотоПолша: Януш Войчеховски - комисар за селското стопанствоПортугалия: Елиза Ферейра - ще отговаря за кохезията и реформитеРумъния: Рована Плумб - транспортСловения: Янеш Ленарчич - мениджмънт на кризиШвеция : Илва Йохансон - комисар по вътрешните работиОчаквайте подробности.", "date": "2019.09.10", "title": "Мария Габриел ще отговаря за иновациите и младежта в новата ЕК (допълнена)"}
{"url": "https://offnews.bg/zdrave/5-stranichni-efekta-ot-aspirina-710922.html", "text": "Аспиринът е популярно лекарство, но лекарите все по-често предупреждават, че продължителният му прием повишава риска от потенциални странични ефекти и усложнения. В медицинския портал Medik Forum посочват какви могат да бъдат те.Бъбречна недостатъчностРезултатът от продължителния, редовен прием на аналгетици, в частност на аспирин, е развитието на аналгетична нефропатия или хронична бъбречна недостатъчност. Според данни от изследвания негативното въздействие на аспирина върху бъбреците зависи от приеманата доза от лекарството. Ако превишава 80 милиграма, аспиринът може да повиши риска и от сърдечна недостатъчност.Увреждане на черния дробАспиринът преминава през филтрите на черния дроб и при високи дози, може да предизвиква хепатоксичен ефект. Иначе казано – дробът се отравя, а това може да доведе до отказ на функциите му.Увреждане на стомашната лигавицаРедовният прием на аспирин е една от най-разпространените причини за дискомфорт и болки в стомаха. Лекарството действа агресивно на лигавицата му. При наличие на вече съществуваща язва, аспиринът може да предизвика усложнения.Тинитус - шум в ушитеТова също е едно от възможните усложнения, което се появяват при прекомерна употреба на аспирин.Хеморагичен инсултИзследвания показват, че приемът на аспирин може значително да повиши риска от кръвотечение не само в стомашно-чревния тракт, но и в главния мозък.Синдром на РейСиндромът на Рей е смъртоносно заболяване, което засяга жизненоважни органи. В 30-40% от случаите тези поражения могат да имат летален изход. Синдромът на Рей се среща по-често при деца и тийнейджъри, които са боледували от грип или варицела и са приемали аспирин.", "date": "2019.09.10", "title": "5 странични ефекта от аспирина"}
{"url": "https://offnews.bg/gimnastika/rokada-pri-ruskite-gratcii-5-dni-predi-starta-na-svetovnoto-v-baku-710930.html", "text": "Промяна в отбора на рускините буквално в последните дни преди най-важното състезание в света на художествената гимнастика – Световното първенство в Баку, Азербайджан, което ще се проведе от 16 до 22 септемрви.Руският щаб потвърди, че заменя четирикратната световна шампионка Александра Солдатова с не по-малко атрактивната Екатерина Селезньова.За смяната се заговори след последната Световна купа в Портимао, където Солдатова грабна златото в многобоя, но не игра на финалите. Малко след това стана ясно, че тя е загубила съзнание, а личната й треньорка Анна Шумилова каза, че крайното решение дали тя да се състезава на Шампионата ще бъде на Ирина Винер.Изглежда то вече е направено, като Александра ще бъде заменена от родената през 1995 година състезателка на ЦСКА Москва Селезньова, чиито сезон също беше доста успешен и наситен от състезания.Въпреки това, предстоящото Световно първенство ще бъде първо в нейната кариера, където изглежда ще трябва да покаже много здрава психика, предвид изненадващите обстоятелства.Промените обаче не спират дотук за руския тим, тъй като рокада има и в състава на ансамбъла, където Вера Бирюкова, която е олимпийска шампионка, ще бъде заменена от Евгения Леванова.Обрати като този не се случват за пръв път, а рускините са доказали, че издържат на такива ситуации. Най-малкото, поради факта, че те разполагат не с една, а с няколко гимнастички, които са абсолютно взаимнозаменяеми поради огромната конкуренция помежду им и желанието всяка да бъде на върха.Въпреки промените Русия остава доминираща сила и отпътува с надежда към Баку. Фактът, че индивидуалистките им през този сезон Дина Аверина, Арина Аверина и Александра Сoлдатова спечелиха всеки възможен златен медал в многобоя на Световни купи, ги мотивира още повече да продължат подвига си, пишат от “FIG”.Фаворит при рускините остава една от близначките Дина Аверина, в чиято чест по време на Световни купи и първенства най-често звучи руският химн. За Аверина това световно първенство е и шанс да се включи в клуба на трикратните световни шампионки - българките Мария Гигова и Мария Петрова и рускините Евгения Канаева и Яна Кудрявцева.", "date": "2019.09.10", "title": "Рокада при руските грации 5 дни преди старта на Световното в Баку"}
{"url": "https://offnews.bg/knigi/azbuka-na-kapitalizma-ot-vivek-chiber-veche-v-knizharnitcite-710913.html", "text": "Капитализмът създава огромно богатство и лукс, но същевременно хвърля милиони хора в нищета и борба за оцеляване.Неговото обещание е, че ако спазваш правилата, ще бъдеш възнаграден с добър живот. То се крепи на простата предпоставка, че има връзка между усилия и възнаграждение. Ако работиш здраво, здравата ти работа ще се отплати.Но тайната на капитализма е, че такава сигурна връзка няма. Не усилията предопределят съдбата на хората, а тяхната власт. Но работодателите винаги имат повече власт от работниците. Капитализмът завладява държавата отвътре и я прави в самата ѝ основа пристрастна към интересите на капитала. Така той поражда несправедливост. И заради това поражда и съпротива.Работещите могат да защитят своите интереси само създавайки колективни организации. Енергията да се придвижим към по-човечно общество все още зависи от солидарността на обикновените хора.Вивек Чибер е американски академик, социален теоретик, редактор и професор по социология в Нюйоркския университет (NYU). Полето на изследванията му включва развитието, социалната теория и политиката.", "date": "2019.09.10", "title": "'Азбука на капитализмa' от Вивек Чибер вече в книжарниците"}
{"url": "https://offnews.bg/ikonomika/podkrepa-iska-1000-leva-minimalna-zaplata-oshte-ot-dogodina-710936.html", "text": "От КТ „Подкрепа“ ще поискат 1000 лева минимална работна заплата за 2020 година, съобщи икономическият съветник на синдиката Ваня Григорова, цитирана от БНР.В момента най-ниските възнаграждения у нас са по 560 лева, като е предвидено те да се увеличат на 610 лв. от 2020 г. и на 650 лв. от 2021 г. Според Григорова обаче подобен размер на минималната заплата не отговаря на производството на труда в страната.Ваня Григорова смята, че управляващите няма да се съгласят с предложението, защото преди последните парламентарни избори е записано да бъде замразена минималната работна заплата и само извънредните избори са могли да променят решението на правителството.От КТ „Подкрепа“ предлагат и въвеждане на минимални работни заплати по браншове, като бъде запазено минималното възнаграждение на национално ниво.", "date": "2019.09.10", "title": "Подкрепа иска 1000 лева минимална заплата още от догодина"}
{"url": "https://offnews.bg/temida/predsedateliat-na-rusofili-nikolaj-malinov-s-obvinenie-za-shpionazh-i-710938.html", "text": "Председателят на Национално движение \"Русофили\" Николай Малинов е с обвинение за шпионаж - по чл. 105 от Наказателния кодекс, който предвижда затвор от 5 до 15 години. Леонид Решетников е с наложена от ДАНС забрана за влизане на територията на страната за срок от 10 години. В хода на разследване на престъплението е установена действаща схема за изпиране на пари, заяви главният прокурор Сотир Цацаров. Събрани са данни, че тази схема се използва и за трансфер на финансови средства. По този начин се финансират мероприятия, които застрашават националната сигурност на страната. Събрани са доказателства за участие на един български гражданин. Той е Николай Малинов, който е привлечен в качеството си на обвиняем. Прокуратурата взе мярка за неотклонение в размер на 50 000 лева, към този момент той вече о освободен от ареста\", уточни Цацаров. \"Организациите, с които е работил, са базирани в Русия. Наложена е забрана за срок от 10 г. на ЛеонидРешетников за влизане в страната ни\", допълни той. В хода на разследването е установено, че Малинов е приемал да изпълнява задачи срещу заплащане за съответните организации. Образувани са досъдебни производства. На 9.09. тази година са проведени 11 претърсвания на недвижими имоти, иззети са телефони, документи, които имат връзка с престъплението, за което е привлечен под наказателна отговорност\", допълни зам.-главният прокурор Иван Гешев. Малинов е контактувал с две руски дружества – Руски институт за стратегически изследвания и Общество „Двуглав орел“, свързани с Решетников. Случаят бе пряко обвързан и с източването на КТБ. В един от адресите, претърсени вчера, са намерени няколко докладни записки – на руски и български език, в които се обяснява как трябва да бъдат прехвърлени активи в размер на около 500 млн. евро от Цветан Василев до руския бизнесмен Константин Малофеев. Обяснява се още, че трябва да се намери начин да бъде върнато влиянието в една телекомуникационна компания, както и в „Дунарит“ и „Авионамс“. ", "date": "2019.09.10", "title": "Председателят на Русофили Николай Малинов с обвинение за шпионаж и пране на пари"}
{"url": "https://offnews.bg/futbol/fenovete-na-ludogoretc-shte-plashtat-mezhdu-10-i-25-leva-za-machovete-710939.html", "text": "Лудогорец съобщава, че днес стартира продажбата на билети за домакинските мачове от четвъртото участие на тима в груповата фаза на Лига Европа.Входните талони ще се продават на клубната база в Разград. На 19 септември в 22:00 чasa шампионите приемат ЦСКА Москва, на 24 октомври в 19:55 ч. Еспаньол и на 12 декември в 22:00 ч. Ференцварош.Централна трибуна – 25 лв.Сектор В /блокове 3 и 4/ – 25,00 лв.Сектор В /блокове 1,2,5,6/ – 15,00 лв.Сектор А – 15 лв.Сектор А1 – 15 лв.Трибуна Моци – 10,00 лв.Лудогорец въвежда специален режим на продажба на билетите за мачовете в Лига Европа, който ще бъде спазван стриктно.– Във вторник, сряда и четвъртък ще се продават билети само за спонсори на Клуба и притежателите на абонаментни карти, които могат с приоритет да си закупят входни талони и за трите мача, за да си гарантират желаните места на \"Лудогорец Арена\".– От 13 септември, петък ще бъде в сила свободна продажба на билети за всички привърженици.– От 13 септември се приемат заявки за билети от България и чужбина на мейл tickets@ludogorets.comВажно! ПФК Лудогорец напомня, че за мачовете от Лига Европа и първенството на Първа лига на стадиона се влиза само срещу документ за самоличност, който трябва да бъде показан на органите на реда.Мaлолетните и непълнолетни лица под 18-годишна възраст ще бъдат допускани срещу попълнена декларация от придружител. Търсете бланките на касите на \"Лудогорец Арена\" и ги попълвайте стриктно, за да се улесни пропусквателния режим на стадиона непосредствено преди началото на мача.", "date": "2019.09.10", "title": "Феновете на Лудогорец ще плащат между 10 и 25 лева за мачовете в Лига Европа"}
{"url": "https://offnews.bg/zdrave/na-vseki-40-sekundi-se-izvarshva-samoubijstvo-alarmira-szo-710932.html", "text": "10 септември е Световен ден за превенция на самоубийствата. Пет години след глобалния доклад на СЗО по проблема, страните, в които са приети стратегии за превенция на суицида, слабо се увеличават. В абсолютно изражение обаче тези страни са едва 38, научаваме от сайта на организацията.„Въпреки постигнатите успехи, на всеки 40 секунди, в резултат на самоубийство, умира човек“, отбелязва генералният директор на организацията Тедрос Гебрейесус. – „Всяко самоубийство е трагедия за семейството, приятелите и колегите на загиналия, а е можело да бъде предотвратено. Призоваваме всички държави да намерят устойчиво решение с включване в националните програми в областта на здравеопазването и образованието на мерки  по превенция на суицида, доказали своята ефективност.“Според статистика на организацията най-високи показатели имат страните с високи нива на доходите, където сред младите хора суицидът заема второ място като причина за смърт.Най-разпространените начини за извършване на самоубийство са отравянето и използването на огнестрелното оръжие. Сред ефективните мерки, за предотвратяване на суицида, посочени в доклада на СЗО, са ограничаването на достъпа до средствата за извършването му; медийните кампании; програмите за развитие на житейски навици у младите хора, които им позволяват да се справят със стресови ситуации; ранното откриване на лицата, които са склонни към суицид, оказването на помощ и последващото им наблюдение.В сътрудничество със Световната федерация по психично здраве и Международната асоциация по предотвратяване на самоубийствата, СЗО започна кампания „Отдели 40 секунди за профилактика на самоубийствата.“Кулминация на кампанията ще бъдат проявите на Световния ден по психично здраве 10 октомври, чиято основна тема тази година е профилактиката на самоубийствата.", "date": "2019.09.10", "title": "На всеки 40 секунди се извършва самоубийство, алармира СЗО"}
{"url": "https://offnews.bg/ikonomika/sled-publikatcia-na-offnews-stolichna-obshtina-proveriava-biznes-klas-710941.html", "text": "Столична община започна проверка дали фирмата на близкия до ГЕРБ бизнесмен Миролюб Столарски \"Карат-С\" нарушава договора си за автобусните превози по линията София-Пловдив. Инспекцията е по повод публикацията на OFFNews \"Бизнес класа в автобусите? Карат-С го измисли\". В нея обяснихме за нова схема, с която превозвачът е измислил как да вдигне цената на билетите.Карат-С спечели договора за обслужване на линията София-Пловдив като предложи да вози пътниците на цена от 9,50 лева, но се оказва, че част от предните места в автобусите струват почти с 50 процента по-скъпо (14 лева). Водели се \"бизнес класа\" и ползващите местата получавали бонус пакет - плик с пакетче солети \"Хрус-Хрус\", малка минерална вода \"Велинград\" и слушалки за монтираните на седалките таблети, които обаче на практика са неизползваеми, тъй като във возилата няма Wi-Fi. След това се очаква доклад с констатациите от проверката.Само преди ден Карат-С понесе и друг удар от Столична община. Една от най-натоварените автобусни линии в София - 204 вече няма да се обслужва от Миролюб Столарски, а от \"Столичен автотранспорт\" ЕАД.Бизнесменът развива много успешен автобусен бизнес. Негови автобуси обслужват апетитни линии на столичния градски транспорт. Освен това той е и виден хотелиер. Негов е луксозният спа хотел \"Двореца\" във Велинград, което бе любимото място за партийните сбирки на висшите функционери на ГЕРБ по времето когато Цветан Цветанов бе втори в партията.Бившият транспортен министър Ивайло Московски пък даде на Столарски жп гарата в Пловдив на 35-годишна концесия. Според меко казано странните клаузи на концесионния договор от 2013 г., Столарски и Глосов направиха трета автогара до двете съществуващи Юг и Родопи. В момента на жп гарата в града под тепетата са монтирани огромни електронни табла, рекламиращи автобусните превози на компанията Карат-С.", "date": "2019.09.10", "title": "След публикация на OFFNews: Столична община проверява бизнес класата в автобусите на Столарски"}
{"url": "https://offnews.bg/politika/prezidentat-radev-obvineniata-v-shpionazh-za-rusia-sa-nelepi-az-sam-710943.html", "text": "Обвиненията за шпионаж в полза на Русия са абсурдни и нелепи, здравият разум напуска българското политическото пространство, особено управляващите. Това каза президентът Румен Радев в Пловдив в отговор на въпрос дали е атака срещу президентската институция разпитът на социолога Живко Георгиев – член на Стратегическия съвет при президента, за проведено от него социологическо проучване преди президентските избори. По думите на Румен Радев, част от твърденията относно Живко Георгиев, свързани с разпитите, са абсурдни и нелепи. „Аз съм избран с гласовете на 2 млн. българи и подобни твърдения и инсинуации са обида най-вече към тези хора“, заяви Румен Радев.„Това е изключително тежко обвинение. Очаквам от следствието да представи неоспорими факти. В противен случай ще остане съмнението, че български институции са употребени в режисиран вътрешнополитически сценарии. Очаквам наистина категорични доказателства, че българската външна политика не се е превърнала в заложник на вътрешнопартийни интереси и обслужваща интересите на управляващите“, коментира президентът. Мисля, че безсилието на управляващите да се справят с тежките проблеми в страната и пълният провал на правителството в стратегически за европейското ни развитие приоритети се изражда в паническо търсене на враг. Хората да се противопоставят непрекъснато един на друг и да не могат да се обединят в търсене на отговорност за проблемите и провалите днес, каза президентът Румен Радев. Президентът определи като важен ресорът „Иновации и младеж“, който получава бг еврокомисарят Мария Габриел в новосформираната Европейска комисия. „Не меря ресорите с това какъв финансов обем от средства съдържат и колко ще разпределяме. Европа има амбицията да бъде водещ фактор на световната сцена и това е залегнало във всички стратегически европейски документи. Това не може да се получи без иновации и без активното участие и работа с младежта на Европа“, заяви президентът. Държавният глава беше в Пловдив за откриването на португалски инвестиционен проект. ", "date": "2019.09.10", "title": "Президентът Радев: Обвиненията в шпионаж за Русия са нелепи, аз съм избран от 2 млн. българи"}
{"url": "https://offnews.bg/futbol/vdigat-pametnik-na-ibrahimovich-v-malmio-710950.html", "text": "Нападателят на Лос Анджелис Галакси Златан Ибрахимович скоро ще има свой паметник в Швеция, съобщи AS. Статуята вече е поръчана от Шведската футболна асоциация.Бронзовият монумент ще бъде висок 2.7 метра и ще тежи 500 кг. Той ще бъде разположен на площада между стария и новия стадион на клуба Малмьо, в който Ибрахимович стартира славната си футболна кариера. Статуята ще бъде изработена от скулптура Питер Линде.“Паметникът ще бъде знак на почит към най-великия футболист на Швеция за всички времена”, заяви генералният секретар на асоциацията Хакан Шостранд.“Много съм доволен от решението статуята да бъде поставена в Малмьо. Такова бе желанието ми от самото начало. Именно тук започна всичко, тук се намира моето сърце”, коментира самият Ибрахимович, който е от босненски и хърватски произход, чийто родители се срещат в Швеция, където той се ражда на 3 октомври 1981 година.Златан играе в редица европейски грандове като Аякс Амстердам (2001 – 2004), Ювентус (2004 – 2006), Интер (2006 – 2009), Барселона (2009 – 2010), Милан (2010 – 2012), ПСЖ (2012 – 2016) и Манчестър Юнайтед от 2016 г. През 2001 г. дебютира в националния отбор на Швеция и е водещият голмайстор за страната с 62 отбелязни гола в 116 мача.", "date": "2019.09.10", "title": "Вдигат паметник на Ибрахимович в Малмьо"}
{"url": "https://offnews.bg/kultura/literaturnite-marshruti-prez-septemvri-i-oktomvri-710927.html", "text": "Водещ: Лора Шумкова11 септември | 18:30 ч. | Народен театър „Иван Вазов“18 септември | 18:30 ч. | Народен театър „Иван Вазов“Водещ: Зорница Христова14 септември | 11:00 ч. | ул. „Елин Пелин“ 128 септември | 11:00 ч. | ул. „Елин Пелин“ 105 октомври | 11:00 ч. | ул. „Елин Пелин“ 1Водещ: Мария Касимова-Моасе 25 септември | 18:30 ч. | Къща музей „Пейо К. Яворов“Водещ: Ангел Игов 30 септември | 18:30 ч. | Национална библиотека „Св. Св. Кирил и Методий“Водещ: Иван Димитров09 октомври | 18:30 ч. | Дворът на СУ „Св. Климент Охридски“През 2018 г., в рамките на проекта , Фондация „Прочети София“ направи първите . Големият интерес към тези градски турове, провокира създаването на шестмесечната програма от 20 маршрута със свободен достъп, пълни с интересни факти за знакови художествени произведения, истории за значими български писатели и за легендарни писателски места.Началото на Литературните маршрути беше поставено през месец май с литературната поредица, подготвена от Лора Шумкова – .Лора е литературен теоретик и историк, критик и редактор. Интересува се от литературна и визуална семиотика, както и от литературната антропология на града.На 18 септември (18:30 ч. | Народния театър „Иван Вазов“) ще бъде последната възможност за тази година, в която публиката ще има възможност да премине през различни „литературни спирки“ и да чуе подробности за началото на литературната история на София, за кафенето като място за литература и културно средище, за градът на мъжете и жените, за литературата, архитектурата и живописта, за мемоарите, градския пътепис, роман и разказ, мислени като софийски жанрове. Отново Лора Шумкова е водещ и на . За последен път в рамките на това издание, чуждестранните гости ще могат да участват в този тур на 11 септември от 18:30 ч. Началната точка е Народния театър „Иван Вазов“Три писателски маршрута ще се проведат до средата на октомври, а техни водещи ще бъдат авторите: Мария Касимова-Моасе, Ангел Игов и Иван Димитров. Литературните маршрути на писатели са фокусирани върху срещите със съвременни български автори – с техните разкази от първо лице, с любимите им места, литературни явления или градски легенди. Първият гост на тази поредица беше поетесата и литературната теоретичка Миглена Николчина.През септември програмата продължава с писателката, журналистка и специалистка по етикет и протокол – . За своя маршрут на 25 септември (18:30 ч.| Къщата музей на Пейо К. Яворов) Мария Касимова-Моасе казва: „Знам, че всеки четящ човек преживява по различен начин дадено литературно произведения и затова бих искала да ви разкажа за „моите“ Яворов и Славейков, да споделя как си спомням Сатирата. Едно време тя бе мястото на езоповия език. Там се изричаха истините, които инак хората си споделяха на тъмно и тайно, там властта се страхуваше от словото. На сцената на театъра бяха поставени пиеси на Георги Марков, Станислав Стратиев, Иван Радоев, Йордан Радичков… за тях искам да разкажа, за първите си срещи с тяхното творчество, за моите спомени…“Пет дни по-късно (30 септември | 18:30 ч. | Национална библиотека „Св. Св. Кирил и Методий) ще бъде личният литературен маршрут на Ангел Игов, формиран от негови спомени, важните за него книги, както и от работата му като писател, преводач, литературен критик и университетски преподавател.Заключителният литературен маршрут ще бъде на писателя, поета, драматург и журналист Иван Димитров. Персоналният градски разказ на автора на романа „Софийски дует“ ще започне от двора на СУ „Св. Климент Охридски“ на 09 октомври в 18:30 ч.Всички Литературни маршрути, водени от писатели, завършват с едночасов разговор между публиката и авторите.С нови три дати (14 и 28 септември, 05 октомври) продължава и , чийто водещ е преводачката, авторка на детски книги и съосновател на издателство „Точица“ – , която обещава четене, игри и литературни пътеки между Валери Петров, Йордан Радичков, Дора Габе и още много писатели. Началният час е 11:00 ч. и турът започва от ул. „Елин Пелин“ 1.", "date": "2019.09.10", "title": "Литературните маршрути през септември и октомври"}
{"url": "https://offnews.bg/politika/borisov-osvobodi-zam-ministara-na-vanshnite-raboti-710942.html", "text": "Бойко Борисов освободи от длъжност заместник- министъра на външните работи Емилия Кралева заради служба в ООН, съобщиха от правителството.От утре Емилия Кралева поема поста на представител на Република България в ООН.Тя ще се занимава и с форумите и преговорите на Организацията за сигурност и сътрудничество в Европа (ОССЕ) и международните организации във Виена. ", "date": "2019.09.10", "title": "Борисов освободи зам.- министъра на външните работи"}
{"url": "https://offnews.bg/futbol/natcionalite-po-futbol-zapisaha-nova-zaguba-tozi-pat-ot-irlandia-710966.html", "text": "България допусна нова болезнена загуба, след като не успя да се противопостави на Ирландия и отстъпи с 1:3 в приятелски мач, игран на стадион \"Авива\" в Дъблин.Двата отбора спретнаха доста скучен мач, който в повечето време бе в тренировъчно темпо, като първото полувреме не предложи почти никакви футболни достойнства.През втората част домакините успяха да поведат в резултата, благодарение на Алан Браун (56'), но малко след това Ивелин Попов (67'д.) възстанови равенството, след като бе точен от дузпа. Два бързи гола на Кевин Лонг (83') и Джеймс Колинс (86') обаче донесоха успеха за домакините.Така България продължава да потъва в черната си серия. \"Трикольорите\" вече имат девет мача без победа. В тях нашите момчета направиха четири равенства и допуснаха пет загуби.Ирландя: Марк Травърс (Кийрън О'Хара 76'), Кристи Сайърс, Кевин Лонг, Джон Игън, Конър Хурихейн (Джеймс Маклийн 69'), Алън Джъдж (Джак Бърн 60'), Джош Кълън, Алан Браун, Калъм О'Дауда, Скот Хоган (Джеймс Колинс 60'), Ронън КъртисСелекционер: Мик МакКартиБългария: Христо Иванов, Георги Пашов, Антон Недялков (Васил Божиков 59'), Кристиян Димитров (Васил Панайотов 70'), Иван Горанов, Симеон Славчев, Георги Миланов (Ивелин Попов 46'), Кристиан Малинов (Георги Терзиев 80'), Даниел Младенов (Кирил Десподов 68'), Николай Димитров (Вандерсон 60'), Божидар КраевСелекционер: Красимир Балъков", "date": "2019.09.10", "title": "Националите по футбол записаха нова загуба, този път от Ирландия"}
{"url": "https://offnews.bg/sviat/britanetc-otiva-v-zatvora-sled-opit-za-ubijstvo-na-balgarin-710964.html", "text": "Винсънт Фулър, привърженик на теорията за превъзходството на бялата раса, бе признат за виновен в терористични действия и осъден на минимум 18 години затвор за опит за убийство на 19-годишен българин във Великобритания, предаде БНР.Винсънт Фулър /50 г./ бе признат за виновен за това, че ден след въоръжените нападения срещу джамии в новозеландския град Крайстчърч, той нападна с нож 19-годишния Димитър Михайлов в колата му на паркинг пред магазин от веригата „Теско“ в лондонския квартал Стануел.Вечерта на 16 март Фулър тръгва с бейзболна бухалка в търсене на цел за собствената си агресия, насочена срещу мюсюлманите. Удряйки коли и опитвайки се да проникне в мюсюлмански дом той чупи бухалката, след което се връща вкъщи, за да вземе нож.Така стига до паркинга пред магазина, където в автомобил БМВ седи българинът Михайлов, с тъмнокож приятел до себе си. Фулър напада Михайлов през отворения прозорец на колата с възгласи: „Ще умреш!“.Михайлов успява да избегне удар в гърлото и се разминава само с одраскване, но получава много рани по ръцете. Българинът успява да запали колата и да избяга от мястото на нападението.Във вторник съдията отхвърли твърденията на Фулър, че нападението му не е терористичен акт. Той получи 18 години и 9 месеца затвор плюс пет години допълнителна присъда.", "date": "2019.09.10", "title": "Британец отива в затвора след опит за убийство на българин"}
{"url": "https://offnews.bg/zdrave/bezplatni-vaksini-protiv-grip-samo-za-10-ot-pensionerite-710940.html", "text": "От безплатни противогрипни ваксини, за предстоящия сезон, ще могат да се възползват само 10 процента от пенсионерите. Това съобщи пред bTV д-р Гергана Николова от УС на Българския лекарски съюз.Припомняме, че в началото на тази година беше одобрена Национална програма за подобряване на ваксинопрофилактиката на сезонния грип, в която предвиденият бюджет за 2019 е 1,5 млн. лв. Средствата ще стигнат за 150 000 пенсионери. Право на безплатна противогрипна ваксина имат хората над 65 години, по данни от програмата това са близо милион и половина души.Програмата трябва да приключи през 2022 г. В края й обхватът на хората, които могат да се възползват от нея, е 25%, а бюджетът е 2 милиона и половина лв.С изпълнението на програмата се цели до 25% ваксинален обхват на населението над 65 години и информиране на медицинските специалисти и пациентите за ползите от имунизацията, според документа.", "date": "2019.09.10", "title": "Безплатни ваксини против грип само за 10% от пенсионерите"}
{"url": "https://offnews.bg/nashite-avtori/shpionski-seri-iali-710965.html", "text": "И с участието, повтарям, на един, повтарям, на един български гражданин, който е давал информация на тези организации...и т.н. и т.н.Каза Цацаров и аз си спомних детството.Когато гледахме шпионски сериали и добрите побеждаваха и залавяха лошите и лошите някак си все бяха с едни такива смешни шапчици, с каквито ходят понякога ловците в Австрийски Тирол, но втъкват под лентата и перце или пък четка за бръснене, с малки периферийки и тъпо-смехотворни, като самите шпионски сериали. И добрите бяха наш`те, естествено, и най-добрият от наш`те, естествено, беше или Георги Георгиев Гец или Коста Цонев или някакъв хибрид между двамата или пък Стефан Данаилов, но той беше по-скоро бате Сергей и самият той беше нещо като шпионин при германците, при капиталистите и беше завършил шпионска школа в Москва и не ловеше шпиони, но пък защо да не ги ловеше, ловеше си ги и той, охо само как ги ловеше, само че в лицето на Велински, и то вече след девети, а какво е това девети и какво е това след девети......и аз вече забравих и май всички забравиха и въобще – тури му пепел, сипи му вода!Шпионски сериали!Имаше ли въобще шпионски сериали?Не помня, бабиното, не помня...Ние, като българи, бабиното, все не помним, все забравяме, все имаме памет къса като клечката, която вечно изтегляме и това, може би ни помага все пак да останем живи. И да не умрем. Да не пцовисаме примерно от нечиста съвест или нещо от подобно – стомашно-чревно.Играят си сега на шпиони и ловят гадовете-руснаци и техните подлоги и продажници, ловят ги...и аз гледам и се смея: Ах– ама така ги ловят, ама така хубаво ги залавят - съвсем по същия начин и със същата стръв, с каквата си играеха и ловяха и американските, западногерманските и тям подобни гадни империалистически шпиони и диверсанти!Браво, момчета, конграчулейшънс бойс, здорово, ребята!Гледайте яко шпионски сериали! Няма значение – дали руски или американски! Пипайте си пишките, инфантилизирайте се, пуерилизирайте се, превръщайте се в момчета с тръби за фунийки и четалчета за скоби – бийте врага и най-вече – тренирайте паметта!Тренирайте паметта да е гъвкава и да е способна да изчезва и да забравя идеално и за нула време!Както всички учехте в Москва и се мазнехте до такава степен, че хора като мене едва успяваха да надигнат глава от непрекъснатото повръщане, което предизвиквахте с вида си...така сега всички по съвсем същия начин учите в школите в САЩ, Бон и Лондон – и така ловко се обърнахте на 180 градуса, че наистина човек трябва да няма капка памет, та да не му прилошее.Вие сте едни и същи, момчета, гледачи на шпионски сериали, мили котенца! Вие сте едни и същи – най-много сега да не сте точно вие, които аз помня от ранната си младост, а да са синчетата и племенниците ви!Българската класа на подмазвачите без съвест.И както преследвахте американски шпиони, угодничейки до небесата и по невероятно гнусен и мерзък начин се слагахте на силните на деня (руснаците) – така сега ловите руски шпиони и се слагате на силните на деня (американците).Па не ли ви е било срам, бре! – както казваше Дадан на продажния български митничар в „Черна котка, бял котарак” – преди да го застреля.Къса памет се изисква за чистата съвест, дечица мои!Ще ми се да кажа едно: Ако един малък народ не иска да мрази себе си и да живее във вечно себепрезрение – той не просто трябва...той е длъжен да изпитва дълбоко съмнение и подозрение към всички силни на деня!За да остане чист и праведен, един малък народ трябва да страни от силните на деня и поне от приличие да се държи на положение! И да ги презира поне доколкото му стигат силите! Да бъде независим от тях – поне до тая фина граница, след която те биха го прегазили. А бих казал – и след нея! Заради себеуважението!За да запази самоуважението си и да не повръща от вида си, един малък народ трябва да гледа на големите и силните в момента като на изконни врагове. Защото те, така или иначе, най-многото, което ще направят с него е да си избършат обувките.В България почти никога не съм виждал да се практикува това себезапазващо и щадящо чистата съвест поведение.И моля нека не се чудим кои са големите и силните сега!Когато гонехме американски шпиони – аз презирах подмазвачите, които така лесно се съгласяваха да ги гонят и бях на страната на шпионите.Нямам никак добро чувство към империята Русия. Мисля, че един творец от малка държава няма как да има добро чувство към която и да било Империя. Просто от грижа за нас – за българите, за нашата си чиста съвест и за нашата памет – искам да кажа: Моля, удължете си паметта!И изгледайте пак някой от старите шпионски сериали, в който ловяхте (именно вие или по-точно вашите татковци и лелинчовци), гадния агент и шпионин, американец, западняк и империалист......пратен от някой от тия, на които сега се скъсвате да се подмазвате! Моля!", "date": "2019.09.10", "title": "Шпионски сери-яли"}
{"url": "https://offnews.bg/sviat/moskva-shte-zashtitava-rusofilite-zapodozreni-v-shpionazh-v-balgaria-710963.html", "text": "Ръководителят на комитета по международните въпроси при Съвета на Руската федерация Константин Косачев изрази тревога от съобщенията за задържаните активисти, работещи за приятелски отношения с Русия и заяви готовност да ги защити, в това число и по обществено-политическа линия, предаде ТАСС.„Крайно тревожни новини идват от България. Серия от арести, разпити и обвинения в „шпионаж“ по адрес на групата, подкрепяща приятелството с Русия. Отлично познавам много от тези хора“, написа Косачев в страницата си във Фейсбук.Той допълва, че заедно с български парламентаристи са направили много по обществена линия, в това число и в рамките на Ливадийския форум, който Съветът на Федерацията провежда в Крим всяка година. „Ще проучим всичко и ще ги защитим решително. По всички линии – дипломатическата, обществено-политическата и, ако се наложи, и по юридическата“, подчертава руският сенатор.Косачев смята да изиска изчерпателни оценки за това събитие от международни правозащитници, ангажиращи се с темата за „затворниците на съвестта“, както и от съюзниците на България НАТО и ЕС.\"Ние още не сме информирани какви претенции се предявяват пред задържаните и не бих бързал да градя някакви логически, още по-малко юридически изводи по отношение на България. Нужно е време, за да се разберат възможно най-добре подробностите от ставащото и се надявам, че е въпрос на часове. Чрез външното министерство отправихме запитване, разчитаме да получим по-детайлна информация за задържанията. След това ще определим по-нататъшните си стъпки\", казва сенаторът пред \"Известия\". Косачев изразява съжаление, че в България са особено силни политиците, които не желаят сближаването между Москва и София. Според него обаче напоследък двустранните отношения са били във възход.\"Видно е, че България е извлякла уроци от собствения си печален опит, когато съвсем безмълвно се поддаде на натиска на американците и техните съюзници в Европа, и фактически блокира проекта \"Южен поток\", така на практика все едно се простреля в крака. Сега българите активно лобират за възобновяването на проекта за строителството на газопровода, макар още нищо да не е определено конкретно\", коментира руският сенатор.Според него е ясно, че подобен род позитивни тенденции ще се сблъскват със съпротивата на онези, които искат да задържат България на максимално антируски позиции. \"Мисля, че именно с това е свързана агресивната реакция на София срещу изложбата в чест на 75-годишнината от освобождението на страната от фашистите. С това е възможно да се обясни и настоящата атака срещу приятелите на Русия в България\", казва още Косачев. Изданието припомня, че изложбата \"Пътят към Победата: историческите източници свидетелстват\" стартира на 9 септември, но МВнР е определило проявата като опит за намеса във вътрешните работи на републиката, но въпреки това в Руския културен център тя е преминала при пълен успех. Освен това, през май 2019 г. президентът на Русия Владимир Путин е подписал указ за награждаването на председателя на движението \"Русофили\" Николай Малинов с ордена \"Дружба\" за плодотворната дейност за сближаването и взаимното обогатяване на културите на нациите и народностите. Руското посолство в София проверява информацията за задържането на български гражданин за шпионаж в полза на Русия, съобщи РИА Новости, като се позова на представител на дипломатическата мисия.„Към момента в посолството не е постъпвала официална информация. Ние ще проверяваме публикациите в медиите и ще следим за развитието на ситуацията“, е казал човекът от посолството.Частната агенция Интерфакс също пише за арестите на русофили в София и по-конкретно за лидера на сдружението Николай Малинов. Цитиран е зам.-главният прокурор Иван Гешев, според когото Малинов е работил в полза на чуждестранни организации.Става дума за Руския институт за стратегически изследвания и общоруската обществена организация „Общество за развитие на руското историческо просвещение „Двуглав орел“, посочва агенцията, като се позовава на Associated Press.", "date": "2019.09.10", "title": "Москва ще защитава русофилите, заподозрени в шпионаж в България (обновена)"}
{"url": "https://offnews.bg/medii/bnt-tarsi-nov-programen-direktor-710901.html", "text": "В началото на есенния телевизионен сезон БНТ обяви конкурс за програмни директори на програмите си.Отворени са позиции за програмен директор, за директор дирекция „Програма БНТ 1”и за директор дирекция „БНТ свят и региони”. Кандидатите могат да подават документи до 1 ноември 2019 година.Програмен директор на телевизията в момента е Надя Костова. Тя отговаряше за програмното развитие на БНТ1, БНТ2, БНТ HD и БНТ Свят и бе назначена по времето на Константин Каменаров. Кандидатите за трите позиции трябва да имат завършена степен магистър с хуманитарен профил, минимум 5 години телевизионен опит и поне 3 години на управленска позиция, да владеят английски.От новия сезон програмата на БНТ ще претърпи редица промени, които трябва да бъдат официално представени всеки момент.", "date": "2019.09.10", "title": "БНТ търси нов програмен директор"}
{"url": "https://offnews.bg/obshtestvo/novi-avtobusi-smeniat-starite-po-linia-204-v-sofia-710898.html", "text": "Нови автобуси MAN Lion’s City G тръгват по автобусна линия №204 от 16 септември. Те са дълги 18 м и имат почти двойно повече места за пътници - 190, в сравнение с колите, които се движат в момента по тази линия - 100 места. Линията се поема от \"Столичен автотранспорт\" ЕАД, съобщиха от \"Московска\" 33. Автобусите ще имат същото разписание, както и досега - в пикови часове през 6-7 минути.Превозните средства са третата партида от 60-те съчленени автобуса MAN, доставени в София през т.г. Част от тях вече се движат по линии 280 и 11 като част от програмата на Столична община за подмяна и обновяване на автобусния парк.", "date": "2019.09.10", "title": "Нови автобуси сменят старите по линия 204 в София"}
{"url": "https://offnews.bg/politika/diana-kovacheva-maia-mi-ostavi-seriozno-nasledstvo-imame-satrudniche-710902.html", "text": "Наследството от Мая Манолова е сериозно. Тя ми оставя една активно работеща институция, която реагира на проблемите на гражданите. Това каза Диана Ковачева, която пое поста омбудсман на България, след като Мая Манолова подаде оставка и се включи в битката за кмет на София, по бТВ. „Фактът, че има успешни законодателни инициативи показва, че има сътрудничество от страна на изпълнителната власт. 27 законодателни инициативи са внесени през тези години – 9 от тях са били уважени. Затова смятам, че има сътрудничество с Народното събрание и се надявам това да продължи и занапред, каза още Диана Ковачева, която бе министър на правосъдието в първия кабинет Борисов. Ролята на омбудсмана е такава – трябва да настоява и да очаква от институциите да й помагат, допълни тя.Ковачева коментира и отмяната на съкратеното производство при тежките престъпления. Според нея трябва да бъде премахната възможността с едно самопризнание да се избягва най-тежкото наказание – доживотен затвор без право на замяна. Вчера в институцията постъпи подписка от 5000 граждани, които настояват това да се случи. Видяхме и че Министерството на правосъдието предложи свой вариант на промени. Те трябва да бъдат обсъдени, защото общественият интерес налага промяна по отношение на тези процедури, каза още Ковачева. Тя подчерта, че в момента има важни проекти на закони, предложени от омбудсмана в НС, които ще настоява да бъдат разгледани, два от тях са свързани и с привеждане на националното законодателство в съответствие с европейските директиви. Това са законопроектите за ограничаване на привилегиите на банки и монополисти и за несъстоятелността на физическите лица, т. нар. личен фалит.„Трябва да се настоява, защото България ще влезе в наказателни процедури. Има какво да се работи. Институцията на омбудсмана трябва да бъде активна и да очаква институциите да й помагат, защото така те помагат на гражданите“, каза Ковачева и допълни, че ще разчита на доброто сътрудничество. ", "date": "2019.09.10", "title": "Диана Ковачева: Мая ми остави сериозно наследство, имаме сътрудничество с парламента"}
{"url": "https://offnews.bg/futbol/ludogoretc-obiavi-sastava-za-liga-evropa-manolev-i-bakalov-sa-van-ot-710897.html", "text": "Треньорът на Лудогорец Станислав Генчев обяви списъка с футболисти, на които ще разчита по време на сблъсъците от груповата фаза на Лига Европа.Прави впечатление, че извън него е опитният Станислав Манолев. От листата отсъства и Димо Бакалов. При младоците картотеки получават вратарят Дамян Дамянов, както и Георги Вълчев, Станислав Вълчев и Иван Йорданов.Лудогорец е в група Н на турнира заедно с ЦСКА Москва, Еспаньол и Ференцварош, който през лятото отстрани разградчани от първия квалификационен кръг на Шампионска лига.\"Орлите\" започват участието си с домакинство на руския колос, което ще се състои на 19 септември от 22.00 часа наше време.Вратари: Пламен Илиев, Ренан, Дамян ДамяновЗащитници: Антон Недялков, Сисиньо, Георги Терзиев, Драгош Григоре, Жордан Икоко, Козмин Моци, Рафаел Форстър, Георги ВълчевХалфове: Дан Битон, Абел Анисе, Светослав Дяков, Стефан Баджи, Яцек Горалски, Станислав Вълчев, Иван Йорданов, Марселиньо, ВандерсонНападатели: Мавис Чибота, Жоржиньо, Джоди Лукоки, Клаудиу Кешерю, Якоб Шверчок", "date": "2019.09.10", "title": "Лудогорец обяви състава за Лига Европа, Манолев и Бакалов са вън от сметките"}
{"url": "https://offnews.bg/112/zhena-zagina-v-katastrofa-kraj-simitli-postradali-sa-3-detca-710904.html", "text": "Жена е загинала при катастрофа на път Е-79 в района на с. Черниче, общ. Симитли, съобщиха от ОД МВР-Благоевград.Сигнал за инцидента е получен малко след 9 ч тази сутрин. Катастрофата е станала между две леки коли.Загинала е жена на 48 години, управлявала единия от автомобилите.Пострадали са водачът на втория автомобил и три деца, пътуващи в него. Не се съобщава какво е тяхното състояние.Движението в района е нормално. Работата по случая продължава.", "date": "2019.09.10", "title": "Жена загина в катастрофа край Симитли, пострадали са 3 деца"}
{"url": "https://offnews.bg/futbol/lionel-mesi-i-barselona-shte-se-razdeliat-prez-2021-godina-710899.html", "text": "Ерата на суперзвездата Лионел Меси в Барселона изглежда е към своя край. С напредването на възрастта на аржентинеца все по-често започва да се говори за негово напускане на \"Камп Ноу\".Сега с подобна информация е каталунският \"Mundo Deportivo\". Изданието твърди, че Меси ще си тръгне през лятото на 2021 година. Именно тогава изтича договорът му с клуба. Лео разглежда възможността да продължи кариерата си в американската МЛС. Другата опция е Нюелс Олд Бойс.Преди няколко дни същото издание написа, че от Барса са готови да предложат нов договор на Меси. Той ще е доживотен и така звездата ще играе на \"Камп Ноу\" колкото реши.Според вестник \"Ел Паис\" в настоящото споразумение на Меси има интересна клауза. Тя гласи, че може да напусне Барса след всеки един сезон, стига да не е в отбор от Европа.През миналата кампания асът на каталунците изигра 50 мача във всички турнири. В тях той се отчете с 51 гола и 22 асистенци. През настоящия шампионат още не е бил на терена заради контузия. Очаква се да запише първи мач в Ла Лига срещу Валенсия.Меси е 10-кратен шампион на Испания, четири пъти е печелил Шампионска лига, с Барса е вдигал още Купата на Краля (6 пъти), Суперкупата на страната (8), Суперкупата на Европа (3) и Световното клубно първенство (3).В 687 мача за каталунците във всички турнири има 638 попадения и е голмайстор №1 в историята на клуба. Аржентинецът е и най-добрия реализатор в \"Ел Класико\" с внушителните 26 точни изстрела. Далеч зад него са легендите на Реал Мадрид Кристиано Роналдо и Алфредо Ди Стефано с по 18 гола.", "date": "2019.09.10", "title": "Лионел Меси и Барселона ще се разделят през 2021 година"}
{"url": "https://offnews.bg/ot-vas/detca-pukat-glavite-si-na-opasna-detska-ploshtadka-alarmirat-zhiteli-710906.html", "text": "За опасна детска площадка и деца с пукнати глави от опасните съоръжения алармират граждани на Варна в писмо до редакцията ни.Площадката се намира в квартал \"Чайка\", до блокове 9 и 10, в близост до стадион \"Черно море\" и зала \"Владислав\".Според живущите там детската площадка не може да попадне в нито един от стандартите за безопасност. \"Стърчат ламарини. Деца се нараняват на тях. Люлките са счупени. Едното съоръжение е с огънати железа. Но върхът е пързалката. Болтовете й са изкривени. Пясъчникът е плачевен. Бетоновите му оргадки на много места липсват. Там деца са пукнали главите си. Районът не се поддържа. Кучешки фекалии има на много места\", посочват те.Жителите на квартала добавят, че това е и единствената детска площадка в големия район и липсва подходящо място, където децата да играят.", "date": "2019.09.10", "title": "Деца пукат главите си на опасна детска площадка, алармират жители на варненския кв. 'Чайка'"}
{"url": "https://offnews.bg/zdrave/ucheni-osporiha-polzata-ot-dietichnite-bezalkoholni-za-detcata-710903.html", "text": "Децата, които пият диетични безалкохолни, не успяват да намалят калориите за деня, установиха американски учени, цитирани от ЮПИ.Такива деца в крайна сметка поемат с 200 калории повече дневно от предпочитащите вода. Възможно е те да компенсират, защото са преминали към диетични напитки от подсладени.Резултатите в никакъв случай не означават, че нискокалоричните напитки са лоши. Децата, които пият диетични безалкохолни, в крайна сметка консумират по-малко захар за деня от пиещите подсладени напитки. Водата обаче е по-полезна.\"Водата е най-добра и трябва да наблягаме предимствата й пред нискокалоричните сладки напитки\", коментира ръководителят на изследването Алисън Силвецки от университета \"Джордж Вашингтон\".Съществуват доказателства, че някои напитки въздействат върху предпочитанията към храните. Изследвания показват, че изкуствените подсладители предизвикват желание за сладки храни. Ако вкусовите рецептори вече са настроени за сладко, обикновената вода може да помогне да бъде намалено това желание.Учените са работили със 7000 деца и тийнейджъри.", "date": "2019.09.10", "title": "Учени оспориха ползата от диетичните безалкохолни за децата"}
{"url": "https://offnews.bg/kultura/kristof-lamber-oglaviava-zhurito-na-cinelibri-2019-710907.html", "text": "Френско-американската кинозвезда Кристоф Ламбер оглавява журито на петото юбилейно издание на международния кино-литературен фестивал CineLibri! Празничната церемония по награждаване на носителите на отличия за най-талантлива литературна адаптация ще се състои на 13 октомври в зала 1 на НДК от 19:00 ч. и ще бъде съпроводена с премиерна прожекция на филма „Тази, която не съм” с Жулиет Бинош.Кристоф ЛАМБЕР влиза в орбитата на знаменитостите през 1984 г. благодарение на феноменалното си изпълнение в „Тарзан от рода Грейстоук” (филмът е номиниран за „Оскар” в три категории), две години по-късно му поверяват образа на Конър Маклауд, безсмъртния „шотландски боец”. За ролята си в „Метро” (1985) на Люк Бесон, където си партнира с Изабел Аджани, Ламбер печели награда „Сезар”. Известен е и с ролите си в „Сицилианецът” (1987) на Майкъл Чимино, „Да убиеш свещеник” (1988) на Агнешка Холанд, „Аз те обичам” (1986) на Марко Ферери, „Годината на дивия заек” (2006) по романа на Арто Паасилина и др. През последните години се изявява предимно като продуцент.Конкурсната програма на петото издание на CineLibri е изключително силна и включва 12 филма, вдъхновени от разнообразни по характер литературни произведения. За качеството на продукциите допринася ослепителният кастинг – сред актьорите, които ще видим на големия екран, се нареждат Кейт Бланшет, Хана Шигула, Катрин Деньов, Бруно Ганц, Никол Кидман, Ръсел Кроу, Харви Кайтел, Тони Сервило и Валерия Голино. Непосредствено след обявяването на филмите победители и разпределянето на наградите ще бъде излъчен филмът „Тази, която не съм”(2019) с друга голяма звезда на френското кино – Жулиет Бинош. Френско-белгийската продукция на режисьорката Сафи Небу е издържана в стил „драмеди” и третира актуалната тема за романтичните запознанства в интернет. Филмът е адаптация по роман на Камий Лоранс.Билетите за събитието на 13 октомври са в продажба на сайта на CineLibri и на касата на НДК с промоционална цена от 10 лв. за early birds, валидна до 18 септември. След 18 септември редовната цена на билетите ще бъде 12/15 лв.CineLibri 2019 се провежда с подкрепата на Столична програма „Култура”, Национален фонд „Култура”, Национален филмов център, фонд „Култура” на Община Варна, Община Бургас, Община Габрово; с изключителното партньорство на Vivacom и със съдействието на УниКредит Булбанк. Фестивалът е част от Календара на културните събития на Столична община за 2019 г. Всички партньори и съмишленици са обявени на официалната страница   ", "date": "2019.09.10", "title": "Кристоф Ламбер оглавява журитo на CineLibri 2019"}
{"url": "https://offnews.bg/zdrave/zapochva-subsidiraneto-na-bolnitcite-v-koito-shte-se-obuchavat-spetci-710888.html", "text": "Във връзка с влезлите в сила промени в Наредба № 1 от 2015 г. за придобиване на специалност в системата на здравеопазването, Министерството на здравеопазването изпрати писмо до всички регионални здравни инспекции, с което обръща внимание, че с приетите промени МЗ вече субсидира базите за обучение за местата, финансирани от държавата по клинични специалности, съобщиха от пресцентъра на ведомството.Ръководителите на базите за обучение, които желаят да заявят места, финансирани от държавата за 2019 г. и 2020 г., и все още не са го направили, трябва да представят на директорите на регионалните здравни инспекции своите предложения в срок не по-късно от 11 септември.С писмото е възложено на директорите на 28-те здравни инспекции да уведомят всички бази за обучение на територията на съответната област за предвидената възможност.", "date": "2019.09.10", "title": "Започва субсидирането на болниците, в които ще се обучават специализантите държавна поръчка"}
{"url": "https://offnews.bg/zdrave/po-niskite-hora-s-po-goliam-risk-da-razviat-diabet-710910.html", "text": "По-ниските хора са изложени на по-голям риск от развитие на диабет тип 2, показва проучване, съобщава АФП.Всеки допълнителни 10 сантиметра в ръста гарантират 41 процента по-малък шанс за развитие на болестта при мъжетеи 33 процента по-малък шанс при жените, според изследване, публикувано в медицинско списание Diabetologia.По-големият риск за здравето при по-ниски индивиди вероятно е свързан с по-високото съдържание на мазнини в черния дроб и по-голям брой рискови фактори за сърдечни заболявания, инсулт и диабет.Съобщава се също, че чувствителността към инсулин и функционирането на специални клетки в панкреаса, които секретират хормона, са по-добри при по-високите хора. Изследването се основава на подробно медицинско проучване на над 16 600 жени и близо 11 000 мъже – на възраст от 40 до 65 години – в Потсдам, Германия от 1994 г. до 1998 г.“Тези наблюдения потвърждават, че височината е полезен прогнозен маркер за риска от диабет”, заключават авторите.Около 420 милиона души по света днес страдат от диабет, като се очаква броят им да нарасне до 629 милиона до 2045 г., според Международната федерация за диабет. В момента заболяването е разделено на два подвида. При диабет тип-1 – обикновено диагностициран в детска възраст и съставляващ около 10 процента от случаите – тялото просто не произвежда инсулин, хормон, който помага да регулира нивата на кръвната захар.При диабет тип 2 – тялото произвежда малко инсулин, но не достатъчно, което означава, че глюкозата остава в кръвта.Тази форма на заболяването корелира силно със затлъстяването и с течение на времето може да доведе до слепота, увреждане на бъбреците, сърдечни заболявания или инсулт.", "date": "2019.09.10", "title": "По-ниските хора с по-голям риск да развият диабет"}
{"url": "https://offnews.bg/kultura/il-volo-samo-muzikata-ostava-710905.html", "text": "Те идват за втори път в България. Не като симпатичните момчета, спечелили грандиозен успех с тяхната Grande Amore на Санремо 2015г. А вече като пораснали мъже с 10-годишна кариера зад гърба си и световна слава, на която биха завидяли мнозина.Този път Il Volo ще уважат българската публика с два концерта - на 16 септември във Варна и на 18 септември – в София, по пътя на световното си юбилейно турне Musica. Оставят верни на белкантото и поп-операта, с които са известни, но в новата си програма включват и световни хитове за любовта и също дават нов живот на стари италиански шлагери.Кулминация на турнето им ще бъде концер на 24 септември в Арена ди Верона. А дни преди пристигането си у нас чаровните италианци Джанлука, Пиеро и Иняцио отговориха на въпроси на Offnews.Имате фенове по цял свят – обичат ви не само в Европа, но и в Бразилия, Чили, Япония, Северна Америка. Как постигнахте това?Съвсем естествено е – ние представяме по света нашата традиция – класическата италианска музика. А хората навсякъде харесват италианската музика и оттам произлиза нашата слава. Да, имаме много последователи и фенове и знаете ли колко е хубаво, че много от тях са научили италиански език, слушайки нашите песни! Хората обичат Италия, а ние сме само преносители на нашата красива култура.Коя е първата песен, която изпяхте заедно?O Sole Mio. И това са случи в ТВ шоуто за таланти през 2009г, където се явихме и ни събраха за първи път като трио. Искаме да кажем, че талант съществува – да. Но има много хора с таланти, които остават неоткрити, просто нямат късмета да срещнат правилните хора, които да им подадат ръка и открият пътя към успеха. В това отношение сме привилегировани. Нас ни откри Микеле Торпедине – наш мениджър и досега, на когото дължим всичко и сме му благодарни!Имали сте необичайно юношество, различно от това на вашите връстници? Съжалявате ли, че сте пропуснали нещо?Ами да – наложи се да пораснем и да узреем по-бързо, на бързи скорости. Трюбваше да научим няколко езика – английски, испански, френски. В Латинска Америка приемат много добре нашата музика и затова и някои от парчетата ни са записани на испански език. Пропуснали сме много неща от юношеските си години, но пък пътувахме и опознахме света. Срещахме се с най-големите музиканати на сцената – от Доминго до Барбара Стрейзън, и се учихме от тях. Важното е, обаче, че винаги се връщаме вкъщи, тук – в Италия, където ни чакат нашите семейства и нашите приятели. А семейството е най-важното нещо!Кои са музикантите – ваши идоли, от които сте се учили и са ви вдъхновявали?За Пиеро това са Доминго и Павароти, Иняцио е слушал Стиви Уондър и Пино Даниеле, а Джанлука се е учил от Бочели и Франк Синатра.Какво помните от победата си на Санремо през 2015г. с песента Grande Amore?Беше изненада за нас. Никой не го очакваше, защото белкантото и поп-лириката не бяха слушани в Италия от години. Само Андреа Бочели поддържаше и правеше популярен този стил по света. И изведнъж с Grande Amore се получи едно завръщане на поп-лириката в Италия след много, много години. Тази победа беше същинското ни признаване от страна на италианската публика, защото пет години преди това ние вече обикаляхме света. Затова Санремо 2015 е много важно признание за нас.Тази година се върнахте пак в Санремо. Защо?За да дадем начало на 10-годишния ни юбилей и световното ни турне от Театро Аристон в Санремо. Албумът ни е наречен неслучайно Musica, а пък текстът на песента Musica che Resta, с която участвахме, е написан от голямата Джана Нанини. В него се казва, че само музиката остава. “Ние сме слънце в дъждовен ден. Ние сме истинската музика, която остава”.Каква е програмата ви за концертите в България?Разбира се, класическата ни програма – не може да се качим на сцената без Nessun Dorma или Un Amore Cosi Grande. Но сме включили песни от новия ни албум, световни шлагери и кавъри на стари италиански песни. Например A Chi Mi Dice, чиято италианска версия е на Тициано Феро. Той специално ни поздрави за това, че сме я съживили отново. Но освен това в албума и турнето си можем най-сетне да покажем поотделно гласовите си възможости и индивидуалности. Ние сме три напълно различни личности и три различни гласа.Коя е най-красивата любовна песен според вас?Иняцио: „You and I”. Харесвам я в интерпретацията на Стиви Уодър.Пиеро: „Chiaro di Luna” /Лунна светлина/ на Джованоти.Джанлука: „La canzone dell’amore perduto” /Песен за изгубената любов/ на Фабрицио де Андре. Макар и малко тъжна, но показва колко крехка може да бъде любовта.Какво послание отправяте с вашата музика?Ние вървим малко срещу течението. На 25 години сме, и естествено, че слушаме всякакви стилове музика. Напоследък Бруно Марс, Maroon 5, Ед Шийнър Но показахме, че може да се побеждава и вървейки срещу течението. Защото пеем музика, различна от тази, която пеят нашите връстници. Искаме да бъдем пример за младите и правим такава музика с единствената цел – да влезем в сърцата на хората и да покажем, че класическата музика няма да умре.Концертите на IL VOLO в България се организират от компания BG Sound Stage и ще бъдат на 16 септември в ДКС, Варна и на 18 септември в София – „Арена Армеец”. Билети – в системата на  и от касите на съответните зали.", "date": "2019.09.10", "title": "Il Volo: Само музиката остава"}
{"url": "https://offnews.bg/zdrave/zatlastiavaneto-v-oblastta-na-korema-e-po-opasno-za-zhenite-pokazva-i-710917.html", "text": "Известно е, че висцералните (коремни) мазнини са рисков фактор за развитие на сърдечно-съдови заболявания, захарен диабет и др. В рамките на ново проучване, с участието на над 300 хиляди души, специалистите от Университета в Упсала (Швеция) са установили, че тези мазнини са особено опасни за жените. Изследването е публикувано в медицинския портал Medical Xpress.\"Резултатите ни изненадаха. Особено като се има предвид какви усложнения може да причини килограм коремни мазнини. Оказва се, че той увеличава риска от диабет тип 2 при жените 7 пъти. Същото количество мазнини при мъжете повишава вероятността от поява на заболявания не повече от два пъти\", отбелязва д-р Аса Йохансон, участник в проекта.Специалистът пояснява, че при наддаване на тегло, рискът от развитие на диабет нараства значително при хората с малък корем. Разбира се, появата на допълнителни мазнини при достатъчно пълен човек действа не по-малко пагубно.\"Основната причина за абдоминалното затлъстяване е, че твърде много ядем и твърде малко спортуваме\", обобщават специалистите.", "date": "2019.09.10", "title": "Затлъстяването в областта на корема е по-опасно за жените, показва изследване"}
{"url": "https://offnews.bg/futbol/anglia-mozhe-da-zapishe-desetiletie-bez-zaguba-v-kvalifikatcii-710914.html", "text": "Английският национален отбор по футбол е все по-близо до възхитително постижение. Тимът е на път да запише десетилетие без загуба в квалификации. Това ще се случи, ако тази вечер островитяните избегнат загуба от Косово, което разбира се е много вероятно да се случи.За последно \"трите лъва\" загубиха мач за класиране на световно или европейско първенство през есента на 2009 година от Украйна с 0:1.След това последваха 42 двубоя без поражение в подобни срещи, като от тях бяха спечелени 33, а равенствата са едва 9 и при нов успех довечера до голяма степен ще си осигурят място и на еврофиналите догодина.Очаква се селекционерът Гарет Саутгейт да направи промени в отбора си, като пусне още от началото Джейдън Санчо, да смени и крайните си защитници в сравнение със сблъсъка с България.Специалистът обаче предупреди играчите си да не подценят съперника, който е без загуба до момента в квалификациите.\"Съперникът играе с голям ентусиазъм и старание, което ще направи мача наистина приятен за гледане. Те ме впечатлиха и резултатите им не ме изненадват.Трябва да сме внимателни, но си мисля, че може да имаме повече свободни пространства заради пресата им. Необходимо е да подходим с уважение и класа\", каза Саутгейт.", "date": "2019.09.10", "title": "Англия може да запише десетилетие без загуба в квалификации"}
{"url": "https://offnews.bg/temida/metodi-lalov-vss-ne-me-osvobozhdava-kato-sadia-tova-e-samorazprava-p-710911.html", "text": "Това е безпрецедентен случай, поредният епизод на саморазправата с мен. Лошото е, че тази саморазправа е частен случай на беззаконието, което цари в държавата.Това заяви съдия Методи Лалов, след като вчера ВСС за трети път не гласува подадената от него оставка, по бТВ. Той поиска да напусне съдебната система от 2 септември, за да се включи в местните избори. Лалов беше поканен за водач на листата за общински съветници на „Демократична България“ в София, но заради негласуваната оставка засега не може да участва във вота. Срокът за регистрация на кандидати за съветници е до 24 септември.Съдийската колегия на ВСС не освободи Лалов, защото заявлението му за напускане не е разгледано от Комисията по атестирането и конкурсите, а и той не се бил произнесъл по дело за мярка за неотклонение на непълнолетен. \"Законът постановява, когато един съдия е в предизвестие за напускане, да не разглежда дела, по които не е постановил актове. Тогава делото трябва да бъде разпределено на друг съдия, коментира Лалов и подчерта, че е приключил всичките си дела. \"Няма да разгледам нито едно дело допълнително, не защото ме мързи. Никой не е свършил повече за този съд от мен. Това е видимо и от публичните ми изяви\", добави Лалов. По думите му той иска да напусне съдебната система, защото трябва да се върне достойнството на гражданите и да се променят правилата така, че да има действаща съдебна система и институции. Отвътре, гледайки като съдия, не мога да направя нищо повече. Правя ясна заявка – готов съм даработя за хората, каза още Лалов.", "date": "2019.09.10", "title": "Методи Лалов: ВСС не ме освобождава като съдия, това е саморазправа преди местния вот"}
{"url": "https://offnews.bg/obshtestvo/hristianite-pochitat-tri-sestri-zaginali-machenicheski-za-viarata-si-710824.html", "text": "Църквата почита днес светите мъченици - сестрите Минодора, Митродора и Нимфодора.Те живеели в края на трети и началото на четвърти век. Родината им е областта Витиния, в северозападната част на Мала Азия. Те били християнки още от най-ранни години. Напуснали родителския дом, дошли в Никодимия и оттук се отдалечили на един висок пустинен хълм, недалеч от планината Пития, при топлите минерални води. Предали се на труд, пост и молитва. Заради това Бог ги удостоил с дара на чудотворство. Водели при тях болни от различни болести. С гореща молитва те ги изцерявали. Помагали на всички страдащи. Из всички области наоколо се заговорило за тях. Навсякъде станали известни като дивни церителки и помощнички на хората в бедите и неволите им.По това време забушувало жестоко гонение против християните. Управителят на Витиния Фронтон узнал за светите девици и ги повикал при себе си на съд. Поискал да ги убеди да се отрекат от вярата си в Христос.Хубави девойки – казал им той, - вижда се, че всички наши богове са ви обикнали и са ви надарили с такава дивна красота. Те са готови да ви удостоят и с големи почести. Съгласете се само да им принесете жертва и да им се поклоните! Аз ще говоря на императора Максимиан за вас. Той ще ви почете с дарове. Ще ви омъжи за големци от своя двор. Тъй вие ще се наслаждавате от всички радости на живота. Най-голямата сестра, Минодора, му заявила: Бог ни е създал и украсил със Своя образ. Ние се покланяме Нему. Не искаме да слушаме за друг бог. Дарове и почести не ни са нужни. Не искаме да се омъжваме. Чрез вярата и любовта ние сме се съединили навеки с Господа Иисуса Христа. Той е наша чест, наша слава, наше богатство. От Него не може да ни отлъчи нито цар, нито цял свят! Така отговорили и другите сестри. Всички решително заявили, че са готови по-скоро да претърпят най-люти мъчения, отколкото да се отрекат от Господа.  Управителят видял, че са напразни усилията му да ги склони да се поклонят на идолите. Затова заповядал да отведат двете по-малки сестри в затвора, а по-голямата – Минодора – да бият и мъчат. А тя само молела: Господи Иисусе Христе, радост моя, любов на моето сърце, към Тебе прибягвам! Надеждо моя, моля Те – приеми в мир душата ми! С тези думи тя починала.След четири дни мъчителят извикал при себе си по-малките сестри – Митродора и Нимфодора. Показал им разкъсаното тяло на сестра им и наново почнал да ги убеждава да принесат жертва на боговете, за да не ги сполети същата участ. У девиците се възпламенила още по-голяма ревност към Бога. Митродора и Нимфодора били също жестоко мъчени и починали от мъченическа смърт.В неукротимия си гняв към мъртвите Фронтон заповядал да накладат огън и да хвърлят в него телата им, за да изгорят. Но паднал гръм от небето, който го поразил заедно с всичките му слуги. Проливен дъжд угасил огъня.Християните погребали с чест телата на светите три сестри в един гроб близо до топлите води. По-късно била издигната църква над гроба им. Наречена била с техните имена – Свети мъченици Минодора, Митродора и Нимфодора.", "date": "2019.09.10", "title": "Християните почитат три сестри, загинали мъченически за вярата си"}
{"url": "https://offnews.bg/obshtestvo/bez-voda-v-chasti-ot-belite-brezi-i-malinova-dolina-710823.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на бул. „Гоце Делчев“ в жк. „Белите брези“ налага спиране на водоподаването от 10:00 до 22:00 часа на бул. „Гоце Делчев“ /четни/ от ул. „Дойран“ до бул. „България“ и района между: ул. „Грамада“, бул. „Гоце Делчев“, бул. „България“ и ул. „Пирински проход“. Инвестиционен проект за реконструкция на уличен водопровод на ул. „Арх. Пенчо Койчев“ във вилна зона „Малинова долина“ налага спиране на водоподаването от 09:00 до 21:00 часа на ул. „Арх. Антон Торньов“, ул. „Арх. Пенчо Койчев“, ул. „Арх. Алекси Начев“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.", "date": "2019.09.10", "title": "Без вода в части от Белите брези и Малинова долина"}
{"url": "https://offnews.bg/politika/i-pat-na-mladite-podkrepi-manolova-za-kmet-na-sofia-710916.html", "text": "Гражданската организация Сдружение \"Път на младите\" ще подкрепи кандидатурата на независимия кандидат за кмет на София Мая Манолова, обявиха от огранизацията.Според милениалите Манолова е човек показал за последните пет години своята загриженост, отговорност и съпричастност към ежедневните трудности на гражданите - майките на деца с увреждания, миньорите, презастрояването, проблемът с мръсния въздух, корупцията в администрацията, монополът при обществените поръчки.Според тях битката за София няма цвят, а е за идеите и най-вече за действията.Ето и цялата позиция на организацията:Сдружение \"Път на младите\" е независима гражданска организация, създадена по смисъла на закона за юридическите лица с нестопанска цел, основана през Август 2019 г.Този май се явихме на Европейските избори с листа от 17 млади, образовани, обществено активни и политически необремени българи, решени да излязат на европейската и българска политическа сцена, показвайки на хората, че политиката не е мръсна дума. Че политиката може да бъде за всеки, който иска да участва и който има позиция. Че гражданите имат право да упражняват контрол върху законодателната власт, взимайки предвид, че те са двигателят на тази власт, давайки на политиците своя вот. Ние поставихме въпроса за пробив на статуквото. И ще отстояваме тази позиция.През май месец ви представихме нашата програма, която съдържаше точки засягащи важни теми от обществена значимост за развитието на една европейска държава. Сред тези точки се срещат: забраната за горене на твърдо гориво, чиято цел е да подобри качеството на въздуха, икономически устойчиво развитие – развиване на малък и среден бизнес, електронно гласуване и дигитализация на администрацията, чиято цел е да улесни гражданите и да има директен контрол върху монополистичния начин на гласуване и управление, който наблюдаваме досега.След подкрепата на хората, които ни дадоха своите 21 315 гласa, решихме да изявим нашата гражданска позиция относно предстоящите местни избори за кмет на град София. Съблюдавайки модела на управление на столицата за последните 14 години не може да останем безучастни към случващото се и разрастващите се проблеми. Ние от сдружение \"Път на младите\" считаме, че всеки буден гражданин трябва да бъде заинтересован и да отстоява своите граждански позиции в една европейска столица, такава каквато би трябвало да бъде София. Каквато ние гражданите искаме да бъде тя.Подкрепата на даден кандидат е волеизявление, в която изборът и отговорността са най-значими. Защото ние вярваме, че всеки глас е от значение. На тези местни избори сдружение \"Път на младите\" изявява своята подкрепа към г-жа Мая Манолова – независим граждански кандидат, издигнат от инициативен комитет с участието на нашия председател - Румен Чолаков. Г-жа Манолова е човек показал за последните пет години своята загриженост, отговорност и съпричастност към ежедневните трудности на гражданите. Било то майките на деца с увреждания, миньорите, презастрояването, проблемът с мръсния въздух, корупцията в администрацията, монополът на обществените поръчки, както и много други. Ние вярваме, че г-жа Манолова е достойният кандидат и правилният избор за кмет на град София. Че тя ще чуе гражданите и ще отговори на техните въпроси, както и ще намери решение на техните проблеми. Тя ще застане като доказала се личност по време на мандата си на омбудсман и гражданин, а не като политически безотговорна марионетка.В битката за София няма цвят. Тя е битка на идеите, но най-вече на действията. Ние подкрепяме дейните хора, тези които не само слушат, но и чуват българите. Затова и оказвайки подкрепа на г-жа Манолова ние дейно се включваме в изготвянето на нейната програма.Проблемът с пренаселването на столицата е ключов не само инфраструктурно, но и чисто логистично-транспортен, а именно паркирането и зоните поставени от Център за градска мобилност. Ние от \"Път на младите\" смятаме, че е редно парите на гражданите, събрани от зоните за паркиране и от глобите за неправилно паркиране да бъдат инвестирани обратно с цел подобряване на инфраструктурата на града- изграждане на подземни или надземни паркинги и разбира се това да бъде прозрачна процедура, когато се стигне до изпълняването й.Друг ключов проблем е общественият транспорт. Маршрутите са дълги, несъобразени с движението и с нуждите на работещите служители, както и на гражданите. Считаме за редно Столична община да обърне внимание на това като:Ние вярваме, че г-жа Манолова ще бъде правилният избор на гражданите, който ще поведе битката за промяна на столицата. Защото всички искаме чиста, зелена и европейска София.", "date": "2019.09.10", "title": "И Път на младите подкрепи Манолова за кмет на София"}
{"url": "https://offnews.bg/sviat/parlamentat-pak-othvarli-iskaneto-na-boris-dzhonsan-za-predsrochni-izb-710889.html", "text": "Британският парламент отхвърли отново искането на премиера Борис Джонсън за свикване на предсрочни избори в Обединеното кралство на 15 октомври.Предложението беше подкрепено от 293 души при необходими поне 434 гласа - две трети от всички 650 депутати в долната камара на парламента, уточнява Ройтерс. Парламентът беше разпуснат от Борис Джонсън, с одобрението на кралица Елизабет Втора, с подобаващата за целта церемония, за пет седмици до 14 октомври. Това стана късно през нощта след като депутатите не подкрепиха за втори път искането на премиера за предсрочни избори.Аргументът на опозицията е, че не може да подкрепи извънредни избори на 15 октомври преди да бъде приложен закона за блокиране на Брекзит без сделка. Борис Джонсън беше предупреден, че ще бъде обект на съдебни действия, ако се опита да заобиколи закона. До момента по закон страната трябва да напусне ЕС на 31 октомври със или без сделка. Новоприетият закон обаче, който получи одобрението на кралицата вчера понеделник, променя това.Така премиерът трябва да поиска отлагане на Брекзит до 31 януари догодина. Борис Джонсън обяви, че правителството ще се опита да използва оставащото време за договаряне на сделка, докато се подготвя да излезе без споразумение. ", "date": "2019.09.10", "title": "Парламентът пак отхвърли искането на Борис Джонсън за предсрочни избори"}
{"url": "https://offnews.bg/obshtestvo/toplo-vreme-do-kraia-na-rabotnata-sedmitca-zastudiavane-ot-sabota-710867.html", "text": "Слънчево ще е времето днес, след обяд ще има повече облаци, но няма да вали.Максималните температури ще са между 25 и 30 градуса, в София около 26, според прогнозата на НИМХ. Над планините ще бъде предимно слънчево, след обяд с временни увеличения на облачността, но ще е почти без валежи. Ще духа умерен, по високите и открити части – до силен вятър от изток-североизток. Максималната температура на височина 1200 метра ще бъде около 20, на 2000 метра - 13 градуса.Над Черноморието ще се задържи предимно слънчево. Ще духа до умерен вятър от изток-североизток. Максималните температури на въздуха ще бъдат между 25° и 26°. Температурата на морската вода е 24-25°. Вълнението на морето ще бъде 2 -3 бала. Времето няма да се промени съществено до края на работната седмица, в събота обаче вятърът се усилва и с него ще нахлува студен въздух. ", "date": "2019.09.10", "title": "Топло време до края на работната седмица, застудяване от събота"}
{"url": "https://offnews.bg/sviat/pozhar-v-bolnitca-v-diuseldorf-ima-zaginal-i-desetki-postradali-710891.html", "text": "Един човек е загинал, десетки са пострадали в пожар в болница в германския град Дюселдорф, съобщи местната противопожарна служба, цитирана от ДПА и БТА. Седем от пострадалите са с опасност за живота, а четирима са тежко ранени. 61 души са вдишали опасно количество пушек. Огънят е тръгнал от болничната стая, в която е открито тялото на починалия мъж. Причината за пожара се изяснява. ", "date": "2019.09.10", "title": "Пожар в болница в Дюселдорф, има загинал и десетки пострадали"}
{"url": "https://offnews.bg/obshtestvo/chetiri-shtama-na-gripa-shte-ni-atakuvat-prez-zimata-710892.html", "text": "Четири щама на грипа ще ни атакуват тази зима - това са Бризбейн, Колорадо, Канзас и Пукет. Сега е времето за противогрипни ваксини, те вече са в България, а заболяването ще дойде през декември, заяви д-р Гергана Лазарова от УС на БЛС по бТВ. Тя обясни, че на организмът му е необходимо време, за да си изгради имунна защита срещу вирусите. По думите й ваксини могат да се поставят и на децата, като се спазва имунизационният календар. За хората над 65 години ваксините трябва да бъдат осигурени безплатни ваксини, подчерта д-р Лазарова. ", "date": "2019.09.10", "title": "Четири щама на грипа ще ни атакуват през зимата"}
{"url": "https://offnews.bg/futbol/advokatat-na-tcska-ochakvame-glav-niat-arhitekt-da-si-spazi-ob-esht-710896.html", "text": "Адвокатът на ЦСКА Стани­слав Трендафилов сподели за \"Тема Спорт\" за ситуацията при \"червените\", след като беше входирано мотивираното предложение за виза за проектиране на ремонт на стадион \"Българска армия\".\"От наша страна е описа­но, че ЦСКА иска виза за проек­тиране за основен ремонт и цялостна реконструкция на стадиона. Към самото предло­жение има няколко документа, които са със специфично съ­държание, поради което и не са публикувани от клуба.От тук насетне очакваме глав­ният архитект да си спази об­ещанието и да издаде виза. Надяваме се това да се случи в посочения срок до 15-20 сеп­тември, тъй като вече доста се забавихме, а много хора ис­кат нов стадион.Имаме три екипа архитекти, готови да реагират, в случай че има ня­какви забележки по предложе­нието за виза. Да се надяваме, че няма да се бавим, а директ­но ще получим визата\", каза Трендафилов.В скоро време се очакват новини и около друг въпрос, свързан с ЦСКА, но извън фут­болните теми - разпределе­нието на 8-те милиона лева за активите на фалиралото дру­жество ПФК ЦСКА АД.", "date": "2019.09.10", "title": "Адвокатът на ЦСКА: Очакваме глав­ният архитект да си спази об­ещанието и да издаде виза за ремонт на стадиона"}
{"url": "https://offnews.bg/zdrave/bls-osadi-porednata-proiava-na-agresia-kam-meditci-710890.html", "text": "Българският лекарски съюз остро осъжда поредния случай на агресия над медицински лица и изразява безпрекословната си подкрепа към лекарите и медицинските сестри от Специализираната белодробна болница „Д-р Трейман“ във Велико Търново, както и към всички медици, работещи в лечебното заведение, се казва в официална позиция на съсловната организация.Както съобщихме вчера, близките на пациентка са нападнали дежурния екип в търновската болница, със заплахи, защото според тях не била лекувана правилно. Жената е била хоспитализирана през август заради пневмония, но по собствено желание е напуснала стационара, за да отиде на… сватба. Когато се върнала, вследствие на недовършената терапия, здравето й било влошено. Това станало причина за отправяне на заплахи към екипа, който приел болната отново, въпреки че първоначалното лечение останало за сметка на болницата. Случилото се с лекарите и сестрите от Велико Търново е поредната проява на осъдително и неприемливо отношение, заявават от БЛС. Категорично неприемливо е, този който се грижи за здравето на хората и се бори за спасяването на човешки живот, да става заложник на собственото си призвание.От съюза призовават да бъде създаден работещ механизъм, който да защити лекарите на работното им място, за да може спокойно да изпълняват задълженията си. Необходими са цялостни действия към превенция на агресията в лечебните заведения, защото там не е мястото за саморазправа и насилие.Проблемът с агресията над медици ще бъде сред темите на предстоящата среща на между ръководството на БЛС и главния прокурор Сотир Цацаров. БЛС се присъединява към призива на управителя на Специализираната белодробна болница д-р Стела Денчева и призовава за съпричастност към нападнатите колеги, се казва още в позицията.", "date": "2019.09.10", "title": "БЛС осъди поредната проява на агресия към медици"}
{"url": "https://offnews.bg/futbol/krasimir-balakov-neshto-kutca-v-tcialata-ni-klubna-sistema-710893.html", "text": "Селекционерът на българския национален отбор по футбол Красимир Балъков заяви на пресконференцията преди приятелския мач с Ирландия, че ще използва този двубой и оставащите три от квалификациите за Евро 2020, за да даде шанс на играчите да покажат качествата и това, че на тях може да се разчита в евентуалните плейофи в Лигата на нациите през пролетта.\"\", каза Балъков.", "date": "2019.09.10", "title": "Красимир Балъков: Нещо куца в цялата ни клубна система"}
{"url": "https://offnews.bg/politika/fandakova-ne-samo-globi-za-loshi-remonti-proektanti-i-izpalniteli-sh-710900.html", "text": "В програмите на кандидатите за кмет на София фигурират приоритетите, по които ние вече работим и искаме да доразвиваме през следващите години. Един от тях е дигитализацията. Поканила съм IT специалисти, които да направят така, че работата на общината да бъде прозрачна и всичко да стане по-лесно за гражданите и бизнеса”. Това каза кметът на София и кандидат за четвърти мандат на поста Йорданка Фандъкова. За някои кандидати това не е състезание, а битка за столицата. За мен кампанията никога не е била това. Важно ми е да разговарям с хората и да им представя идеите си. Ще изляза с реализъм и отговорност. Това е, което мога да предложа, каза още градоначалникът.Тя подчерта, че ако бъде преизбрана, ще работи с нов екип. „Новите идеи идват и с нови хора, които да ги създават и да ги реализират. Скоростта на промяната е много висока. Но това не става от само себе си, а с много работа. Имали сме много пропуски и грешки за изминалите 10 години. Важното е да си направим изводите, за да продължаваме напред, поясни Фандъкова. Аз съм кметът, налагал на-големите санкции в цялата държава. Очевидно обаче трябва да помислим и за превенция. Затова имаме предложения за промяна в законодателството – за да може и проектантите, и изпълнителите, и надзорниците да носят професионална, а не само финансова отговорност.  поясни Фандъкова. И подчерта, че при стотиците изпълнени обекти „никой не може да гарантира, че при всичките тези ремонти няма да има изкривена плочка или некачествен асфалт”.Фандъкова  е категорична, че работата по изграждането на метрото трябва да продължи. И информира, че в края на октомври приключат строителните работи по още една отсечка от 8 км – от „Красно село” до „Подуяне”. Вече се проектирали и други части от подземната железница, а за две от тях се работели по осигуряването на финансиране. Фандъкова коментира и изтеклите голи и перверзни кадри на годеницата на кандидат кмета на \"Демократична България Борислав Игнатов: Общината не е имала отношение с медията, в която се появиха снимките. Следващата реакция наполитическите сили вече ще е партийна, досега бе лична на всеки\", допълни Фандъкова. ", "date": "2019.09.10", "title": "Фандъкова: Не само глоби за лоши ремонти, проектанти и изпълнители ще губят лиценза си"}
{"url": "https://offnews.bg/temida/iurij-borisov-razpitite-za-shpionazh-sa-nelepi-pitaha-me-za-reshetni-710895.html", "text": "Обвиненията в шпионаж са толкова нелепи, че нямам никаква нужда от адвокатска защита. Мога да се защитавам сам. Това заяви бившият главен редактор на вестник „Дума” Юрий Борисов, който вчера бе за разпит по съмнения в шпионаж, по Нова тв. Борисов бе освободен вечерта, а от , че е бил разпитван като свидетел.Това обвинение е много тежко. Три разпита, общо 4 часа, никой не ми предложи да коментирам факти”, каза още Борисов. Според него е имало опит за сплашването му. „Мисля, че имаше желание за сплашване. Ген. Леонид Решетников си е един пенсионер. Бивш директор на Института за стратегически изследвания на Русия към президента. Познаваме се във връзка с дейността на движение „Русофили”, покрай православни активности. Не смятам, че това познанство е нещо криминално”, каза още Борисов. Бившият главен редактор на в-к „Дума” обясни, че е разпитван за конкретно проучване, направено между 2011-2014 г.„Социологическите изследвания не са евтини. Има едно социологическо изследване, което, когато аз бях главен редактор, беше поръчано и платено от фирмата, която издава вестника. Движение „Русофили” има различни дейности. От едни хора се взимат дарения за паметници, от други – за изучаване на руски езици, трети – за фестивали”, заяви Борисов по повод на финансирането на движението. По повод на познанството му с Константин Малофеев*, Юрий Борисов заяви, че няма информация той да се е интересувал от дейността на движение „Русофили”. „Не съм поддържал никакви контакти с него, но дори и да бях, не знам какво общо има това”, добави той.„Това, което чувствам е, че това едно сплашване на хора, които ясно изразяват своето неодобрение за външната политика за България, която според мен е папагалска, вредна за България, късогледа и не може да доведе до нищо добро”, каза още Борисов. * Константин Малофеев е един от най-доверените олигарси на президента Владимир Путин, името му е в санкционния списък на САЩ. Той, заедно с ген. Решетников, е създател и водач на набиращата в Русия популярност организация „Двуглав орел”, която си е поставила задача да възстанови монархията и обяви Путин за цар. У нас Малофеев стана известен с опитите си да закупи ТВ7 и други структуроопределящи предприятия чрез укриващия се в Сърбия банкер Цветан Василев. Името му протича и в секретни разработки на специалните служби за подривна дейност срещу Балканите.", "date": "2019.09.10", "title": "Юрий Борисов: Разпитите за шпионаж са нелепи, питаха ме за Решетников и Малофеев"}
{"url": "https://offnews.bg/protesti/protest-sreshtu-geshev-pik-svikva-kontraprotest-v-negova-podkrepa-710859.html", "text": "Протест и контрапротест - против и в подкрепа на единственият кандидат за главен прокурор Иван Гешев ще има в София днес.\"Марш за право и свобода\" срещу безалтернативната номинация на Гешев организира днес инициативата \"Правосъдие за всеки\".  Митингът-шествие стартира от Съдебната палата в 18 часа. Маршрутът на недоволните преминава по бул. \"Витоша\", \"Патриарх Евтимий\" до Попа, по бул. \"Васил Левски\" до Софийския университет и по жълтите павета до парламента. Време е да се ядосаме наистина! От името на Главния прокурор вече дори ни заплашват с всички позволени от Закона средства, защото отстояваме правата и свободата си?! Начало на есенните протести срещу порочната и цинична \"процедура\" за избор на нов главен прокурор и ЗА реформи в Прокуратурата, независимо правосъдие и свобода на словото! Призоваваме за организиране на събития и в други градове, на които ще окажем съответния съпорт\", пишат от \"Правосъдие за всеки\" на страницата си във Фейсбук. \"Марш за законност: \"За\" Гешев, против олигархията\" организира агенция ПИК от 17 часа на площад \"Независимост\" днес. Маршрутът е от площад \"Александър Батенберг\" до сградата на Булбанк.Елате, братя, със семействата си, с плакати, лозунги, намислени слова и речи - защото думата ще получи всеки желаещ. Всеки ще може да си изплаче болката по озлочестената от мафията Майка България!, уверяват организаторите. ", "date": "2019.09.10", "title": "Протест срещу Гешев, ПИК свиква контрапротест в негова подкрепа"}
{"url": "https://offnews.bg/politika/dajnov-ako-gerb-zagubi-sofia-shte-se-razpadne-i-vseki-shte-iska-da-i-710918.html", "text": "ГЕРБ ще ги заболи като видят резултатите от местния вот, както в момента в Русия хората на Путин се правят, че нищо не е станало, но от тези загуби ги заболя, заяви политологът Евгений Дайнов в интервю за радио \"Фокус\".Той коментира и ареста на бившия главен редактор на вестник „Дума“ и активен русофил Юрий Борисов във връзка с разследване за шпионаж в полза на Кремъл.Според него обаче трябва да се изчака да се види какво ще се случи – дали на Юрий Борисов ще му бъде повдигнато обвинение.Според Дайнов за пръв път от доста време всички хора в България надушват, че този път ГЕРБ може да бъде пробит на много места, но най-емблематично - в София.Евгений Дайнов коментира и публикувания компромат от сайта ПИК срещу кандидата на „Демократична България“ за кмет на София.Дайнов е убеден и че \"ако се завърти кампанията и се види, че Манолова излиза на втори тур евентуално срещу Фандъкова, там някъде и нея ще я попилеят с нещо не по-малко грозно\". Според него авторите на компромата срещу Борислав Игнатов (ДБ) са си сбъркали си \"таргет групата\".Според него ако ГЕРБ загуби София, това ще е пълна катастрофа за тях, защото тогава всички ще им скочат на главата.", "date": "2019.09.10", "title": "Дайнов: Ако ГЕРБ загуби София, ще се разпадне и всеки ще иска да им тегли по един шут"}
{"url": "https://offnews.bg/kultura/kvartl-a-festival-2019-se-zavrashta-kam-horata-710908.html", "text": "Този петък 13-ти започва четвъртото издание на любимия ни градски ,,КвАРТал Фестивал 2019 vol. 4 - най-голямото събитие в подкрепа за културен, творчески квартал в София “КвАРТал”. Фестивалът ще се проведе традиционно в три дена преди Деня на София – 17-ти септември, като алтернативно празненство за столицата през уикенда на 13, 14 и 15 септември. Темата тази година е хората на квартала: “Хората като сърцето на КвАРТал-а, тези, които са рискували да дойдат тук и да бъдат малките двигатели към големите промени”, споделят от организацията.По този начин, с цел тази година да се децентрализира програмата из целия периметър на КвАРТал-a (зоната между бул. ,,Дондуков“, бул. ,,Мария Луиза“, Бул. ,,Сливница“ и бул. ,,Васил Левски“), програмата е разделена на няколко основни зони с концентрация на пространства, които в колаборация ще ни разгърнат многообразна програма.Зоните са няколко и са около следните локации: зона “улица Триадица”, зона “Дом на киното” и от другата страна на същата улица към пожарната – зона ул. “Екзарх Йосиф”, зона “Сердика”, зона “Цар Симеон”, зона “Веслец”, зоната около ул.”Св. Св. Кирил и Методий” и ул. “Росица” и частта отвъд ул. “Раковски”. Целта е хората да се загубят из малките улички на стара София и да усетят духа да малките локации в района, да преоткрият КвАРТал-а! Всеки един посетител или съсед с програмта, поставена по локациите, ще може да си направи по един тур, да чуе мизиката, да се влее в работилниците, да пробва нещо ново и да стане част от голямото сърце на КвАРТал-а.Важен акцент тази година са и двете освободени от движение улици “Веслец (в частта между ул. “Екзарх Йосиф” и “Цар Симеон”) и ”Цар Симеон” (в частта между ул. “Сердика” и бул. “Мария Луиза” , които ще се превърнат във временни пешеходни зони в събота на 14 септември в часовете между 16:00 - 22:00 ч. Това е част от инициативата с цел повече публични пространства за хората в района, която се осъществява със съдействито на район “Оборище” и кмета Васил Цолов.Ще има програма за малки и големи: изложби, музика, дегустации, пиано концерт на улицата, ще се разлива шоколад, ще се правят кукли от хартия тип Тим Бъртън, ще се слушат грамофонни плочи, ще има уроци по суинг танци на паветата, турнири и какво ли още не.Откриващото парти на фестивала ще е във фаталния петък 13-ти на кокетния ъгъл на French 75. Ще слушаме на DJ Valеntine, след 21:00 ч. Малко преди това ще открием изложбите в галерия Гешов (ул. “Сердика” 4) с опасните рисунки на Деян Янев и малко по-надолу в галерия Port.A (ул. “Триадица” 5А) – пърфромативната инсталация на живеещия в Ню Йорк български художник Калоян Иванов. В рамките на трите дена от фестивала в галерията и на няколко други лоакции ще се проведат пръфроманси с участието на публиката от Калоян.Втората важна музикална вечер е в събота на 14-ти септември, където в галерия Port.A на ул. “Триадица” 5А ще се пренесем в друга стара къща за експериметналните музикални звуци от Ropotamo Co и live от Puma & Dolphin a.k.a. Nikko/ 1000 Names , с които в рамките на фестивала сме поканили берлинския диджей и продуцент Niklas Wandt, които ще слушаме след 23:00 ч.И понеже фестивалът е три дена, неделя на 15 септември продължаваме със Sofia Graffiti Battle 4 на паркинг ,,Чупа чупс” на бул. Мария Луиза от 11:00 ч. чак до вечерта. Ще гостува топ звездата на графитите – холандския художник Nash от световноизвестните Love Letters Crew. Неделята ще продължи с историческия маршрут от Historical Routes Sofia, част от туровете на фестивала. Старт пред кафе-бар \"1920\" (бул. Мария Луиза\" 60 на площад “Лъвов мост”) от 11:00 до 13:00 ч. Маршрутът минава през забележителни сгради и истории и не е за изпускане. Малко след него е и любимият ни еврейски тур из старата еврейска махала на КвАРТал-а, неделя точно в 16:30 ч. пред Синагогата.А ако искате да обиколите квартала, пренасочвайки вниманието си от очите и това, което виждате към другите ви сетива в трите дена от фестивала със завързани очи и опитните водачи от фондация “Синергия” ще се проведат “Тактилните разходки” със старт пред Банята (Музей за история на София) всеки ден точно в 14:30 ч. Не пропускайте опознаете сензитивно КвАРТал-а, да разберете на какво мирише, как звучи и какво крие от дръгат страна на сетивата.В неделя ще се състои и финалното събитие на най-голямата инсталация, с която българския художник, живущ в Америка ще напави с участието на публиакта точно в 18:00 ч. на площада пред Банята (Музей за история на София). След което ще се разтворим из малките улици на стара София за още музика, поезия, танци и последни летни дни. Не прпускайте да запазите датите 13-15 септември, защото София ще бъде различна и ще е ицяло за хората – малките двигатели, водещи към големите промени.Кога: 13-15 септемвриКъде: Културния квартал на София “КвАРТал”, разположен между четирите булеварда “Дондуков”, “Мария Луиза”, “Сливница” и “Васил Левски”. Повече информация за събитията и програмата: / /", "date": "2019.09.10", "title": "КвАРТл-а фестивал 2019 се завръща към хората"}
{"url": "https://offnews.bg/tenis/dzhokovich-pozdravi-nadal-i-medvedev-za-valnuvashtia-final-na-us-open-710894.html", "text": "Световният номер 1 в мъжкия тенис Новак Джокович използва официалния си профил във Фейсбук, за да поздрави Рафаел Надал и Данийл Медведев за страхотния финал на US Open, който направиха.След здрава битка Матадора успя да победи в 5 сетова драма и спечели своята 19-та титла от Големия шлем. За Медведев пък това беше четвърто последователно участие във финал, след като по-рано през лятото спори за трофея във Вашингтон, Монреал и Синсинати.\"Поздравления за Рафа Надал за създаването на още история в нашия спорт, както и за представянето на невероятния боен дух и решителност. Поздравления и за Данийл Медведев за невероятното лято в турнирите на твърди кортове в САЩ.Трябва да се гордееш със себе си. Предстоят ти страхотни неща, Данийл. Добра работа момчета, благодаря ви за фантастичния мач\", написа Джокович.Припомнямме, че сърбинът отпадна на турнира в Ню Йорк още в четвъртия кръг, когато беше принуден да се откаже в третия сет на двубоя си срещу Стан Вавринка. Причината – контузия в рамото.", "date": "2019.09.10", "title": "Джокович поздрави Надал и Медведев за вълнуващия финал на US Open"}
{"url": "https://offnews.bg/112/dete-na-godinka-e-s-tezhka-cherepno-mozachna-travma-sled-padane-ot-vto-710915.html", "text": "Едногодишно дете е прието в Университетската болница „Св. Георги“ в Пловдив с тежка черепно-мозъчна травма след падане от втория етаж на жилищна кооперация в града, съобщиха от лечебното заведение, цитирани от радио Фокус. Инцидентът се е случил в петък.Детето само е отворило прозореца докато родителите му са спали и се покатерило на него, след което е паднало. Намерено е от съседи, които веднага подали сигнал на телефон 112. За момента състоянието му е стабилно и не се нуждае от неврохирургична интервенция.Социалните служби са уведомени за инцидента, образувано е досъдебно производство, а разследването продължава.", "date": "2019.09.10", "title": "Дете на годинка е с тежка черепно-мозъчна травма след падане от втория етаж в Пловдив"}
