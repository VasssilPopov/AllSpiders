{"url": "https://offnews.bg/obshtestvo/meditcinskite-sestri-ne-se-razbraha-s-ministerstvoto-shte-protestirat-699713.html", "text": "Медицинските сестри ще започнат от утре ежедневни протести. Протестът им започна на 1 март заради лошите условия на труд и ниските заплати в сектора. Тогава медицинските сестри се договориха със здравния министър Кирил Ананиев за отсрочка от 20 дни, като през това време да се види как ще бъдат разпределени отпуснатите на общинските и областните болници 30 млн. лева, а след това да се проведат нови преговори. След срещата си със здравния министър днес те обявиха, че не са доволни от свършеното до момента и не са сигурни дали ще бъдат изпълнени поетите към тях ангажименти, затова са решени да подновят протестите.В страната демонстрациите ще са пред лечебните заведения, а София - пред сградата на Министерството на здравеопазването.Участие в протестите утре са заявили медицински сестри, акушерки, лаборанти и рехабилитатори от над 40 града. Те настояват за еднаква основна заплата за всички специалисти по здравни грижи независимо от местоработата или собствеността на болницата - поне две минимални работни заплати за страната или 1120 лв. Сред исканията им е още допълнителните възнаграждения и техните размери да са с регламентирани правила и в зависимост от натовареността, както и почасово заплащане на нощния труд и допълнително възнаграждение за работа в спешно отделение. След днешната среща Кирил Ананиев обяви, че медицинските сестри не са усетили отпускането на средствата, защото процедурата по усвояването на парите не е приключила, но може би до 1 април те ще получат обещаното увеличение. „Изпълних ангажимента към протестиращите професионалисти по здравни грижи и днес им предоставих резултатите от анализа на възнагражденията, който екипът ми извърши за всяка болница. Два са основните извода, които анализът налага. На първо място е сериозният проблем с недостига на кадри, в частност професионалистите по здравни грижи, в системата. Налице е трайна тенденция страната ни да разполага със средно 420 сестри на 100 хил. души население, което ни отрежда на предпоследно място в Европейския съюз, при средноевропейско съотношение 820 медицински сестри на 100 хил. души\", обясни Ананиев.По думите му анализът е показал още, че всяка болница има свои принципи и правила за формиране на работната заплата. „В лечебните заведения със 100% държавна собственост средната основна работна заплата към 1 януари е 758 лв., а средната брутна работна заплата 1470 лв.; при болниците с 50% и над 50% държавно участие в капитала средната основна работна заплата към е 668 лв., а средната брутна работна заплата 1166 лв.; при общинските болници средната основна работна заплата е 668 лв., а средната брутна работна заплата 1040 лв. Същевременно към 31 декември средната брутна работна заплата в страната е 1123 лв. Анализът ни показа, че в отделните лечебни заведения няма механизъм за формиране на работната заплата. Ето защо заедно с протестиращите професионалисти по здравни грижи съвместно ще изготвим методика за формирането и разпределението на разходите за персонал в кратки срокове\", каза той.Работната група ще се събере на 26 март и ще трябва да изработи методика в рамките на 2 седмици. До 30 юни, когато е крайният срок за приемането на медицинските стандарти, ще има време да се надгради тази базисна методика. След като бъде постигнат консенсус по нея, същата ще бъде внесена в Министерски съвет, допълни министърът.Той посочи, че няма как да се извадят допълнителни средства от болниците за заплати, защото това ще задълбочи проблемите на лечебните заведения. Синдикални и съсловни организации изразиха подкрепа за исканията на здравните специалисти и призоваха отново за диалог. Подкрепа декларира и омбудсманът Мая Манолова.", "date": "2019.03.20", "title": "Медицинските сестри не се разбраха с министерството, ще протестират всеки ден"}
{"url": "https://offnews.bg/bojni/kubrat-pulev-shte-bade-zversko-shou-balgarite-shte-se-izkefiat-699716.html", "text": "Звездата ни в тежката категория на професионалния бокс Кубрат Пулев очаква \"зверско шоу\" на неговия мач срещу румънеца Богдан Дину.Българинът ще излезе на ринга в зала \"Хангара\" в Коста Меса, Калифорния, в ранните часове на неделя. В предстоящия мач Кубрат Пулев залага статута си на официален претендент за световната титла във версия IBF, която сега се държи от Антъни Джошуа.Той вече е побеждавал Дину, но при аматьорите. Мачът на Кубрат срещу румънеца Богдан Дину е гвоздеят в програмата на боксовата гала, в която участва и по-малкият му брат Тервел Пулев. Бронзовият медалист в полутежка категория от олимпийските игри в Лондон 2012 ще се боксира с американеца Мич Уилямс.\"Чувствам се перфектно, зареден, силен, здрав и с боен дух. Разбира се, че срещата с българската общност тук ме зареди. Винаги ме зареждат, защото приемат много лично моите победи и загуби\", коментира Пулев пред Гонг.\"Всеки един бой за мен е като мач за световна титла. Не трябва да губим. Трябва само да побеждавам. Подобен тип събития от българин не е правено тук. Чувствам се много добре. Това ми дава още по-голяма мотивация да побеждаваме. Хъсът ми да победя е още по-голям.Смятам, че българите, които ще напълнят залата ще се изкефят много. Аз съм се концентрирал върху мача. За мен не е проблем да се изправя срещу всеки. Казал съм, че съм готов да изляза срещу всеки. Всеки един от тях мога да победя. Знам какво мога. Когато съм подготвен добре, което е най-важното, мога да победя всеки\", каза още Кубрат Пулев.", "date": "2019.03.20", "title": "Кубрат Пулев: Ще бъде зверско шоу, българите ще се изкефят"}
{"url": "https://offnews.bg/politika/radev-naznachi-15-chlenovete-na-tcik-699715.html", "text": "Президентът Румен Радев издаде указ за назначаване на 15 членове на Централната избирателна комисия.Считано от 21 март 2019 г., за членове на ЦИК са назначени Александър Андреев Андреев, Бойчо Иванов Арнаудов, Георги Славчев Баханов, Димитър Генчев Димитров, Емил Цветанов Войнов, Ерхан Юксел Чаушев, Ивайло Кирилов Ивков, Йорданка Цвяткова Ганчева, Катя Иванова Иванова, Мария Христова Бойкинова, Мирослав Александров Джеров, Николай Иванов Николов, Силвия Тодорова Стойчева, Таня Анчева Цанева, Цветанка Петкова Георгиева.От указа на държавния глава липсват две от предложените имена - кандидатът на БСП Силва Дюкенджиева и кандидатът на \"Воля\" Кристина Стефанова.По-рано днес депутатите избраха ръководството на ЦИК. За председател на ЦИК те избраха бившия конституционен съдия Стефка Стоева, номинирана от ГЕРБ.", "date": "2019.03.20", "title": "Радев назначи 15 членовете на ЦИК"}
{"url": "https://offnews.bg/ikonomika/chez-pregovaria-s-treti-kandidat-za-aktivite-v-balgaria-699721.html", "text": "ЧЕЗ преговаря с трети кандидат за активите си в България, съобщи чешкото издание Лидовки. Информацията е потвърдена пред bTV от компанията.От дружеството в Чехия засега отказват да назоват коя е третата компания, с която преговарят.Оттам уточняват, че договорът им с „Инерком” все още е валиден, но очакват и други обвързващи оферти през април. След това ще уточнят и какви ще са следващите им стъпки по продажбата на активите на ЧЕЗ у нас.До преговорите с други кандидати се стигна, след като компанията на Гинка Върбакова не получи разрешение за сделката от Комисията за защита на конкуренцията. Според антимонополния орган така \"Инерком\" ще добие господстващо положение на българския енергиен пазар.От декември 2018 г. ЧЕЗ води разговори за продажбата на шестте си дружества в България с втория класиран кандидат \"Индия Пауър\". През май Върховният административен съд ще разгледа жалбата на \"Инерком\" срещу забраната от КЗК да придобие енергийния бизнес на ЧЕЗ. ", "date": "2019.03.20", "title": "ЧЕЗ преговаря с трети кандидат за активите в България"}
{"url": "https://offnews.bg/politika/tcacheva-tcenata-na-imota-mi-ne-e-4-pati-po-niska-ot-pazarnata-ne-zn-699718.html", "text": "Цената, на която съм закупила имота си, не е 4 пъти по-ниска от пазарната, това е спекулативно твърдение. Това заяви правосъдния министър Цецка Цачева пред bTV. Според изнесени от Антикорупционния фонд данни Цачева и сестра ѝ Ирина Цачева Томова са закупили жилище от строителната компания \"Артекс\" при цена от 670 евро на квадратен метър, макар че според отдел „Продажби“ компанията жилищата на високи етажи в техните сгради се продават на цени около 2200 евро на квадратен метър без ДДС.Цачева обаче подчерта, че е купила апартамента от \"Артекс\" в груб строеж. \"Отговорих още миналата седмица на Антикорупционния фонд на зададените към мен въпроси. Нотариалният акт, вписан в документите, с които са публични в имотния регистър и се разполага с тях, е придобит имот в груб строеж, т.е. преди акт 16. Така е по нотариалния акт и в никакъв случай не е вярна цената, която излиза в публичното пространство\", посочи тя.Цачева обясни, че има подписан предварителен договор с фирмата през 2017 г., за плащане \"на зелено\", като сумите са превеждани изцяло по банков път с начислени данъци, а единствената отстъпка, която е получила, била да я изчакат да продаде апартамента си в Плевен, за да плати строителството между грубия строеж и акт 16. На въпрос как се е свързала с фирмата, тя отвърна, че е видяла изкопа и се е поинтересувала коя е фирмата и няма допирни точки в работата с тази фирма.\"По никакъв начин то не е свързано с работата ми преди, работата ми сега, не ми е известно да е ползвало средства по обществени поръчки, така че категорично няма конфликт на интереси, това са едни чисто договорни отношения, които има между мен и съсобственика на жилището, сестра ми”, каза Цачева.\"Разполагам с всички документи, обясних на Антикорупционния фонд, че в годишната декларация, която предстои да подам в сроковете за това, подробно ще видят какви имоти съм продала, как съм придобила и какви задължения имам към фирмата”, увери тя.Министърът подчерта, че за нея имотът не е евтин, тъй като цената му е над четирицифрена. „Това е цена на имот в груб строеж, изрично е записано в нотариалния акт, това не е завършен обект, той все още е негоден за живеене, не се обитава този апартамент\", допълни Цецка Цачева.Тя обясни, че това жилище било единственият имот на три поколения, след като са разпродали притежаваните до момента, за да могат да го купят.„Над 600 евро на квадрат е сумата, това е грубият строеж, незавършен имот, без акт 16. Аз имам по предварителен договор една част от сумите са изплатени, друга част имам да платя, фирмата ми направи отстъпка да ме изчака да продам, тъй като към момента на нотариалния акт нямах възможност да платя цялата сума. Нека да се извърши проверка, да стане публично ясно. Дължа с падеж в края на месец май сума за довършване между вида, в който е бил имота към момента на нотариалния акт и това, което е след акт 16. Минали са няколко месеца след това и това е нещо, което съществува в документа и обясних на Антикорупционния фонд, че в годишната ми декларация всичко това ще бъде обяснено”, каза Цачева.Тя отрече апартаментът да има личен асансьор и обясни, че има асансьор на етажа. Цачева е категорична, че не е знаела, че Цветан Цветанов също има жилище там. „Живея в този квартал в момента, видях изкопа, поинтересувах се коя е фирмата, нямам допирни точки в работа с тази фирма, това са чисто търговски отношения между дружество и клиент”, обясни тя и допълни, че не е използвала брокер, а лично се е свързала с фирмата, като е разговаряла и със собствениците. ", "date": "2019.03.20", "title": "Цачева: Цената на имота ми не е 4 пъти по-ниска от пазарната, не знаех, че и Цветанов има жилище там"}
{"url": "https://offnews.bg/sviat/mej-poiska-otlagane-na-brekzit-do-30-iuni-699717.html", "text": "Британският премиер Тереза Мей поиска официално Брекзит да бъде отложен до 30 юни. \"Написах тази сутрин писмо до председателя на Европейския съвет Доналд Туск, за да го информирам, че Великобритания иска удължаване на процеса по член 50 от Лисабонския договор до 30 юни\", каза Мей пред Британския парламент.Излизането на Великобритания от ЕС трябваше да се случи на 29 март.\"В качеството си на премиер не съм готова да отложа Брекзит по-дълго от 30 юни\", заяви още Мей, цитирана от Ройтерс и БТА.Европейски представител потвърди, че Туск е получил официално писмо от британската премиерка с искане за отлагане на Брекзит. Председателят на Европейската комисия Жан-Клод Юнкер също потвърди, че ЕС е получил от Великобритания искане за отсрочка.След това Мей е разговаряла по телефона с Юнкер, съобщи говорител на Европейската комисия. По думите му Юнкер е предупредил Мей, че ако Великобритания не напусне ЕС до 23 май, трябва да свика избори за евродепутати. Председателят на ЕК е пояснил, че без свикването на избори за евродепутати във Великобритания при това положение, институциите на ЕС ще бъдат изправени пред \"трудности и правна несигурност\".", "date": "2019.03.20", "title": "Мей поиска отлагане на Брекзит до 30 юни"}
{"url": "https://offnews.bg/politika/lukarski-chak-taka-ne-sam-se-navezhdal-na-gerb-rumen-hristov-se-darz-699722.html", "text": "Бившият лидер на СДС Божидар Лукарски публикува гневен коментар срещу предизборната колаборация на синята партия с ГЕРБ. Той отправи и много остри критики към сегашния председател на съюза Румен Христов и го обвини, че се е държал като \"подлога\" на срещата с партията на Бойко Борисов.Лукарски определя ситуацията, в която е изпаднал СДС като \"срам и позор\" и заявява, че задължително трябва да се иска оставка на сегашното ръководство.Ето и цялото му мнение, публикувано на профила му във фейсбук:", "date": "2019.03.20", "title": "Лукарски: Чак така не съм се навеждал на ГЕРБ, Румен Христов се държа като подлога. Оставка!"}
{"url": "https://offnews.bg/sviat/radovan-karadzhich-poluchi-dozhivotna-prisada-ot-tribunala-v-haga-699705.html", "text": "Международният трибунал в Хага осъди бившия лидер на босненските сърби Радован Караджич на доживотен затвор, съобщи сръбският тв-радиоканал RTS.Апелативният съд приема решението на трибунала, че присъдата от затвор за 40 години не е адекватна на тежестта на углавните престъпления, извършени от Караджич, както и присъдата, предложена от съдебната палата. Присъдата е призната за необоснована и без правомощия. Съдебната палата е допуснала грешка, когато е внесла искането за присъда от 40 години затвор“, отбелязва RTS.Решението е окончателно и не подлежи на обжалване. По-рано Караджич, признат за виновен за геноцида и престъпления срещу човечеството, получи 40 г. лишаване от свобода, но реши да обжалва. Тогава той бе признат за виновен по 10 пункта от обвинението. Съдът постанови, че той носи отговорност за убийства, нападения на цивилни граждани и терор в хода на 44-месечната обсада на Сараево по време на войната от 1992-1995 г. той бе признат за отговорен за обстрелите на града, в това число с използване на артилерия.През април миналата година прокурорът от ООН Катрина Густафсон поиска по-тежка присъда за бившия лидер на босненските сърби от 40 г. затвор до доживотен.Караджич е роден през 1945 г. Завършил е медицинския факултет на Сараевския университет със специалността психиатър. В края на 80-те г. основава Сръбската демократична партия. През 1992 г. той става първият президент на Република Сръбска, заема поста до 1996 г. По време на гражданската война в Босна и Херцеговина той е политически лидер на босненските сърби.Караджич бе заловен през юли 2008 г. в Сърбия. Дотогава в продължение на много години той се укрива с документи на 4доктор Дабич“. Спецслужбите тръгват по следите му след телефонен разговор: звънящият посъветвал да се обърне внимание на специалиста по алтернативна медицина Драган Дабич, понеже гласът му напомнил на този на Караджич. След ареста ДНК-тест потвърждава, че Дабич и Караджич са един и същ човек.", "date": "2019.03.20", "title": "Радован Караджич получи доживотна присъда от трибунала в Хага"}
{"url": "https://offnews.bg/sviat/ford-zakriva-zavod-v-rusia-rabotnitcite-gotviat-protesti-699707.html", "text": "Американският концерн Ford, в чиито заводи в Европа работят близо 54 000 души, в началото на годината обяви намерение да уволни значителна част от тях. Заводът във Всеволожск, Ленинградска област, е пред закриване, а причината – дългогодишни загуби в размер на стотици милиони долари, които европейските филиали на компанията носят.Автомобилният гигант има в Русия три завода – два в Татарстан и този във Всеволожск, открито през 2001 г. В него на едносменен режим работят над 1 000 души, от които 600 са пряко ангажирани с производството на автомобили, а 400 са служители в офиса и ръководния състав.Мощностите на всеволожския завод възлизат на 125 000 автомобила годишно, но през последните 4 години се срина стабилно. През 2018 г. бяха продадени едва 15 000 сглобени в него Ford Focus и Ford Mondeo. Предишните две години ситуацията бе почти същата – 17 907 машини през 2017 г., а през 2016 г. – 15 284.По официални данни през целия период от 2015 до 2018 г. предприятието е приключвало със загуби. Заради сериозни финансови затруднения от 2014 г. ръководството на автомобилния завод многократно е било принудено да спира контейнерите и да праща персонала в отпуск. Работниците казват, че през декември са почивали непланирано близо месец, половин месец са били у дома през януари, няколко дни през март, предстоят почивки от по седмица през април и май. Освен това, през последните 4 г. в завода действа режим на непълна работна седмица, което рязко намалява и размера на заплатите.Профсъюзните лидери казват, че няма да поведат работниците на неразрешени протести – не защото се страхуват, а тъй като никой няма пари за глоби. Те са представили своите предложения за оздравителен план на 15-16 март по време на срещата с представителите на Ford of Europe, на федерацията IndustriALL Global Union /обединяваща автомобилните синдикати в цял свят/ и на руската Конфедерация на труда.", "date": "2019.03.20", "title": "„Форд“ закрива завод  в Русия, работниците готвят протести"}
{"url": "https://offnews.bg/tehnologii/zashto-da-izberem-vps-hosting-za-sajta-si-699704.html", "text": "Наличието на професионално направен и добре поддържан сайт е от особено значение не само за бизнеса, но и за много частни потребители. В основата на всичко това стои хостинг услугата, която избирате, и нейните възможности. Подобни услуги се предлагат от специализирани компании като NS1. Едно от актуалните предложения в тази сфера е VPS (виртуален сървър). За да стигнем до него обаче, нека се запознаем накратко с други две популярни услуги – споделен хостинг и нает сървър.Споделеният хостинг е най-популярното решение и предлага разполагането на множество уеб сайтове на един хардуерен сървър. Тук те споделят изчислителните ресурси на машината, включително дисково пространство, процесорна мощ и др. Потребителите имат достъп до „своята част“ от сървъра посредством контролен панел, от който могат да управляват проекта си.При наетия сървър проектите ви използват целите ресурси на даден физически сървър. Тук системните настройки са изготвени според потребностите ви и имате пълен контрол върху сървъра. Както можете и да се досетите, този тип хостинг е и сред по-скъпите услуги, тъй като получавате ексклузивност върху цяла сървърна конфигурация.След като се запознахме съвсем накратко с тези две решения, е време да преминем и към VPS хостинга, който търпи сериозно развитие и предлага високи нива на ефективност и стабилност. В основата на това е въвеждането на облачните услуги. Особеностите на решението са в това, че се използва технология, която позволява на един физически сървър да работят множество виртуални такива. По този начин получавате отделна сървърна система, която използва част от процесора, паметта и мрежата на хардуерния сървър. Всеки потребител разполага с отделна операционна система на машината, която отговаря за неговия проект.. Това е логично, тъй като при наетия сървър заплащате за всички ресурси и цената зависи от мощта, с която разполага той. Цената на VPS услугата е по-ниска заради това, че заплащате за част от ресурсите на физическата машина. Въпреки това имате същата функционалност и висока сигурност, която дава собственият сървър.Защо да предпочетете VPS пред споделения хостинг? Накратко, защото споделеното решение не може да гарантира бързина и надеждност. Там са разположени още стотици сайтове, което поражда и рискове за сигурността. Ако един от тези проекти бъде атакуван, това може да засегне и вашия сайт. VPS хостинг решението дава значително по-висока сигурност и гарантирани ресурси 24 часа в денонощието за бърза работа на сайта. Наличието на гарантирани сървърни ресурси под формата на процесорна мощ и оперативна памет правят услугата изключително надеждна и гарантира бързото зареждане на сайта ви.OFFNews & NS1 ви подаряват 199 лв. за първата ви поръчка на VPS хостинг. За да получите подаръка въведете код за отстъпка OFFNEWS при поръчката си.", "date": "2019.03.20", "title": "Защо да изберем VPS хостинг за сайта си?"}
{"url": "https://offnews.bg/obshtestvo/nova-detska-gradina-v-gorna-bania-tilev-arhitekti-specheli-konkursa-699701.html", "text": "Новата детска градина в кв. „Горна Баня“ за 6 групи ще бъде в пространството между ул. „Никола Милев“, ул. „Синьо езеро“ и ул. „Перуника“. Заедно с инициативния комитет проведохме конкурс, в който участваха 25 архитектурни екипа. Това съобщи столичният кмет Йорданка Фандъкова на страницата си във фейсбук. Журито премира три проекта: на „Тилев архитекти“, на „Джей Ар Дизайн“ и на „АДА – Агенция Дизайн и Архитектура“. Едно от изискванията на конкурса беше осигуряването на скатен покрив, както и на функционални пространства, хармонична и качествена среда за децата.Тази година се изграждат 15 нови сгради на детски градини в районите „Нови Искър“, „Лозенец“, „Триадица“, „Подуяне“, „Красно село“, „Люлин“, „Изгрев“, „Овча купел“, „Студентски“, „Витоша“ и „Искър“. В този списък влизат и детски градини в квартали, в които досега нямаше такива – „Кръстова вада“ и „Манастирски ливади-изток“. Освен това проектираме и нови детски градини и училища в кварталите „Витоша ВЕЦ Симеоново“ и „Манастирски ливади“.", "date": "2019.03.20", "title": "Нова детска градина в Горна баня, Тилев архитекти спечели конкурса"}
{"url": "https://offnews.bg/sviat/mazh-otvleche-uchilishten-avtobus-s-51-detca-v-italia-i-go-zapali-699720.html", "text": "Шофьор на училищен автобус отвлече возилото с 51 деца в него и после го подпали. Инцидентът се случи в Северна Италия, близо до Милано. В автобуса са пътували 12-годишни ученици и техен преподавател. 47-годишният шофьор се отклонил от обичайния маршрут и наредил на учителя да завърже ръцете на децата с полиетиленови връзки на групи от по 4-5. След това той обявил, че отвлича автобуса и никой няма да оцелее. Учителят обаче не завързал здраво децата и те бързо се освободили, като някои успели да се обадят на родителите си, които пък сигнализирали полицията.Мъжът опитал да стигне с автобуса до една от пистите на летище Линате в Милано. Последвало преследване на автобуса, който в крайна сметка бил спрян от полицейска блокада. Тогава водачът излял бензин в автобуса и го запалил, след което слязъл. Полицията обаче се намесила веднага, успяла да потуши пожара и да изведе децата. 12 деца и двама възрастни са откарани в болница заради вдишване на дим. Шофьорът е идентифициран като Усейну Си. Той е роден в Сенегал, но от 2004 г. е с италианско гражданство. Имал е досие в полицията. Според учителя, придружавал учениците, Си не за първи път кара автобус с деца. По думите му Си бил ядосан на италианското правителство заради имиграционната му политика. Едно от децата пък разказва, че е заплашил да ги залее с бензин и да ги подпали, като повтарял, че хората в Африка умират, а вината за това е на вицепремиерите Матео Салвини и Луиджи Ди Майо. Си е арестуван. Той ще бъде обвинен в отвличане, опит за масово убийство, предизвикване на пожар и оказване на съпротива при ареста.", "date": "2019.03.20", "title": "Мъж отвлече училищен автобус с 51 деца в Италия и го запали"}
{"url": "https://offnews.bg/kultura/zvezdite-na-svetovnata-stcena-koito-izgriavat-ot-balgaria-i-italia-699689.html", "text": "Малко са групите, които още в самото им прохождане, когато човек ги чуе, си казва, че ще станат нещо голямо и значимо на световната музикална сцена. Именно такъв обаче е случаят с , който - както можете да се досетите от името - съчетава в себе си класическа и симфонична метъл музика.Доста хора ги наричат наследниците на Nightwish, въпреки че самите те, а и аз, не са съгласни с това, тъй като разликите в музикалния им подход и звучене са значителни. Въпреки това паралели се правят, тъй като доста от артистите са откритие на .Проектът обаче е дело на известния виртуозен италиански пианист Маестро Мистерия, който през 2016 г. записва и издава първия албум на групата - \"Четирите годишни времена\" - базиран на едноименната творба на Антонио Вивалди, в който участие вземат над 130 музиканти от целия свят: оркестър, два хора от Полша и България ( „Ангел Манолов“ под диригентството на Дарена Попова), струнен квартет от Белгия и множество други изпълнители от Европа и Америка, сред които музиканти от Helloween, Testament, Symphony X, Angra, Within Temptation, Rage, Savatage, Soilwork.След като направиха своята  на Античния театър в Пловдив миналата година, Vivaldi Metal Project се завръща у нас този петък, 22 март, в клуб \"Микстейп 5\". В концертния си формат групата не се състои от 130 музиканти, а от далеч по-компактната и ударна бройка от 12: Маестро Мистерия на пиано (Италия), Дино Фиоренца на баса (Италия), Марк Крос на барабани (Англия), на китарите са Микеле Виони (Италия), Леонардо Поркеду (Италия) и Куентен Корне (Белгия), Абигейл Сталшмит на цигулка (САЩ), както и петима вокали - Ейнджъл Улф-Блек (Гърция), Николета Роселини (Италия), Димитър Белчев, Цена Стефанова и Катерина Симеонова. На интервюто присъства и Живко Коев, който е аранжор и композитор на Vivaldi Metal Project.Както сами виждате, макар и в направата на първия албум да са взели участие над 130 музиканти, българската следа е толкова силна, че може да си ги пишем наполовина наши момчета и момичета. А когато във вторник следобеда седнахме да си говорим за класическа музика на кебапчета и бира положението си стана сто процента нашенско. \"Четирима италианци, трима българи - втори Nightwish. Комбинацията между българи и италианци е епична\", шегува се Цена Стефанова. Шегата бързо отминава обаче, когато задълбаем в темата защо България разполага с музиканти и певци на световно ниво, но с групи, които са едвам известни дори на местно:\"Всичко опира до начина на мислене. Когато са само българи в групата, особено българи, които никога не са живели в чужбина и нямат опита, се получава този – без да искам да ги обиждам – тесногръд начин на мислене за всичко, а в музикалния бизнес не можеш да си го позволиш. Ако не излезеш извън рамката, си загубен. Трябва да си много гъвкав относно мениджмънта и лидерството. Има толкова примери за родни банди, които почват много силно, издават албум,правят концерти, а след година се разпадат. Винаги \", допълва тя.Марк Крос, един от най-опитните барабанисти в бранша, свирил с Helloween, Kingdome Come, Firewind, At Vance, Scorpions, Иън Гилън, допълва това мнение:\"Италианското музикантство винаги е било превъзхождащо другите, още от времето на големите композитори, та до днес. Ако се загледате дори в историята на рока от 80-те в САЩ, там всичко е пълно с италианци. Шефовете на звукозаписните компании, похарчили милиони долари, за да промотират групите, все са били италианци. Ако днес отидете в Лондон и искате да срещнете англичанин, който свири рок музика, ами няма да го намерите, ще попаднете на италианци. Те са навсякъде. Като чумата, ама хубава чума. Много талантливо племе от музиканти от векове насам са италианците. Докато в източноевропейските страни като България правителствата ви са имали желанието да бъдат най-добри във всичко – от музиката до спорта – и затова тук е пълно с добре обучени в класическата музика българи. Но не може да блеснете, защото нямате възможността. Това се основава на старите правителства и начина на мислене, който все още битува в страната ви. Ще отнеме поне 1-2 поколения да се смени мисленето. В момента обаче навсякъде по света творците мигрират, за да работят по големи проекти, точно както с Vivaldi Metal Project.\"Въпреки името си групата далеч не е поредната кавър банда, ами прави нещо уникално, като основава своето съвременно метъл звучене на класическите творби на италианския композитор:\"Имаме материала на Вивалди, но тъй като Мистерия е дал ясни инструкции как да звучи, ползваме класическата музика като отправна точка, но след това добавяме хорове, певици, оригинална музика. Всичките ми аранжименти имат 10-15% Вивалди, останалото е чисто ново\", разказва композиторът Живко Коев.Затова и сравненията с Nightwish, макар и ласкави за Мистерия, са далеч от истината: \"Да, сравняват ни с Epica и Nightwish заради симфоничния метъл, но те наблягат на оперното пеене, ние дълбаем своя и, бих казал, уникална ниша\".Затова и легендарният Рик Уейкман от Yes в своя документален филм включва и Vivaldi Metal Project поради новаторството на музиката им. Така съвременните метъл звезди застават на едно ниво с т.нар. рок звезда на класическата музика - Вивалди. \"Ако слушате \"Лято\" от \"Четирите годишни времена\", ще забележите, че сякаш е написано специално за китара, пасва идеално\", смее се Леонардо Поркеду.Всички в проекта са съгласни, че италианският творец наистина е познат по целия свят, ако не по име, то поне по мелодия, като според тях музиката му е перфектна за метъл вариации. В следващия си албум те ще включат и други рок звезди: Бах, Бетовен, Мусоргски, Шопен, Моцарт. Без Вагнер обаче. Той и така си е твърде тежък за слушане. Направо дет метъл (мъртвешки метъл, в превод от английски).\"Дет метълът е чудесно сравнение с Вагнер, тъй като ти буквално умираш, докато слушаш неговите безкрайни опери. Това е редовна шега сред класическите музиканти\", смее се Мистерия.Творците обаче са притеснени от развитието на качествената съвременна музикална сцена, което е сериозно спъвано от мързела на младите и алчността на корпорациите. Цялата маса се съгласява, че ако преди 100-200 години не ги е имало меценатите и аристократите да поръчват музика на Вивалди, Моцарт и т.н., а сме разчитали на простолюдието, до нас са щели да стигнат парчетата на кръчмарски изпълнители и бардове, вместо възвишената, качествена музика, на която се наслаждаваме и досега. Това води разговора към дилемата дали държавата трябва да спонсорира определени жанрове музика или пазарът трябва да решава кое изкуство да живее и кое да умре.\"Всеки век си има своя начин на живот, своите моди и предпочитания. Толкова сме напреднали през вековете обаче, че в момента сме разглезени от технологията. Това си е срам, тъй като голяма част от креативността си е заминала, през 70-те имахме своите идоли, за които все още всички говорят колко изобретателна, влиятелна и хубава е била музиката им. Тя и все още е – Джими Хендрикс, Бийтълс, Дийп Пърпъл, Лед Цепелин, са почитани от милиони до днес. Всички все още следват стъпките им, но никой не се осмелява да експериментира. На концертите гледаш същото като преди десетилетия: старите банди, които са с единия крак в гроба вече, все още разпродават стадиони. Възможностите за млади банди с талант обаче липсват, ти няма изобщо да чуеш за тях. Индустрията причини това отчасти с желанието си да залага на сигурно и да печели пари. Може би ще продължи да го прави, може би ще се промени скоро, но всичко е част от един кръговрат, според мен. Класическата музика е уникална, защото е нещо, което можеш да примесиш с всичко и да се получи страхотна комбинация. Досега не съм чувал някой да е смесвал класическа музика с блус, с реге – много хора ще ти се изсмеят, но може да стане доста популярно, ако някой се осмели да го стори. Няма граници за нея. Но в крайна сметка всичко опира и до маркетинга. Стига някой да ти повярва и да те подеме. Никога обаче не знаеш кога ще станеш популярен или защо, затова има една несигурност в музикалния бизнес, която не вдъхва доверие на индустрията. Може би догодина ние ще сме големият хит, никога не знаеш. Само е ясно, че трябва да работиш, работиш, работиш. Никога да не спираш\", коментира Марк Крос.\"Ако оставим хората да решат, ще бъде напълно различно. Сега музикалният бизнес се води от компании и продуценти. Можеш да видиш това много ясно, като гледаш каналите в Ютюб. Компаниите побесняват, че не могат да контролират хората, които изкарват пари от интернет, от Фейсбук и т.н.\", допълва Цена Стефанова.\"Но дори там бизнесът се намесва, защото артистите с договор към големите звукозаписни студия получават достъп до милиони слушатели, а ти и да си най-добрият артист, автоматично ще получиш много по-малко внимание\", допълва Мистерия.Според Живко Коев сега е изключително трудно да се изхранваш, ако си независим музикант, но все пак е възможно, докато преди 20 години не е било.\"Не можем всички да сме звезди, това не е за всеки. И преди, и сега трябва да извървиш дълъг път. Преди се печелеше повече и по-лесно заради продажбата на касети и дискове, ала сега вече не е така. Но ако работиш достатъчно, ще намериш своите почитатели. Големият въпрос е да имаш финансите, търпението и умението да оцелееш и да се докажеш. Това е трудната част. Да, не ти трябват звукозаписни студия, но ти трябват пари. Ако ги имаш, е по-добре да се развиваш сам. Сега е по-трудно от преди бих казал, преди стигаше да си сносен музикант, да те види някой мениджър, да те вкарат в студиото и - бам - след седмица си издал плоча и те купуват в тираж 500 000 бройки. Сега вече не е така и трябва да си скъсаш задника от свирене, за да те забележат\", съгласява се Марк Крос.Басистът Леонардо Поркеду и цигуларката Абигейл Сталшмит също са притеснени за бъдещето на качествената музика и в частност на класическата. Италиенецът споделя мнението, че държавата трябва да се намеси в защита на изкуството, което не може да оцелее на пазарния принцип, но без него културата ни е обречена:\"В Италия в днешно време е много трудно да видиш младите да ходят на концерти, да се учат да свирят на инструменти, защото са мързеливи или пристрастени към смартфоните си. Да, всички ние ги ползваме, но по умен начин, защото ни трябват. Децата и младежите обаче не се отлепват от тях. Преди 10-15 години музикалните консерватории бяха пълни с хора, когато аз учих в университета в Рим музика всичко беше фрашкано с хора. Имаше толкова различни музиканти, толкова много проекти и колаборации, когато бях на 15 г. ходехме всяка седмица до клуба и слушахме нови оригинални банди. Нямаше ги трибют и кавър групите, които в момента са навсякъде. Вече почти не ти дават да свириш своята собствена музика. Съгласен съм, че определени видове музика трябва да се запазват и да се промотират сред младите хора. Няма значение каква музика, какъв жанр, важното е да е добро качество.\"Абигейл Сталшмит има същия опит:\"В Америка, както навсякъде по света, популярността на това да свириш класическа музика спада. В много училища дори не предлагат музиката като предмет и младите трябва сами да търсят и намират клубове и места да слушат. А както можем да се досетим, тя не е особено вървежна по клубовете и тяхното внимание лесно се насочва към различни стилове. Те просто нямат достъп до нея, не са запознати. Бих казала, че не е обичайно да свириш класическа музика в САЩ и става все по-рядко това да видиш млад човек да свири на цигулка например. Аз свиря от 4-годишна, тоест започнала съм преди 18 години, и когато започнах да уча в колежа, имаше далеч повече класически музиканти отколкото когато завършвах. Дори в този кратък отрязък от време си личеше спадът в популярността.\"Засега обаче ние можем да си представим, че живеем в по-добър свят, където кебапчетата и бирата, които акомпанираха разговора ми с музикантите, не се превръщат в апотеоз на нашата култура заедно със салфетките и някои други аксесоари, които са налазили световното изкуство по един или друг начин. Вместо това светът ни може да има красота и смисъл. Ако не за постоянно, то поне за няколко часа този петък, 22 март, в клуб \"Микстейп 5\". Билетите са на цена 40 лв., като може да ги откриете в системите на  и , както и на всяка каса на Easypay в страната. В самия ден ще бъдат по 45 лв.", "date": "2019.03.20", "title": "Звездите на световната сцена, които изгряват от България и Италия"}
{"url": "https://offnews.bg/futbol/bivsh-shef-na-aiaks-pali-vojna-s-iuventus-699714.html", "text": "Бившият спортен директор на Аякс Давид Ендт отвори голямата си уста в навечерието на 1/4-финалите от Шампионската лига срещу италианския Ювентус. Двата тима играха на финала на турнира през 1996 година в Рим, а победата грабна Ювентус.Редовното време и продълженията завършиха 1:1, а при дузпите холандците правят два пропуска и Ювентус печели с 4:2. Ендт намекна, че футболистите на Юве били допингирани и едва ли не спечелили заради това.Повод за думите му се съдържа във факта, че лекаря на Ювентус Рикардо Агриколо беше осъден за разпространение на кръвен допинг ЕПО в периода 1994-1998 година, но доказателства, че в Ювентус са употребявали липсват. Нещо повече - през 2005 година той успя да изчисти името си в съда и през 2017 година се завърна на работа в Ювентус.\"Съперникът е фаворит, но за Аякс няма нищо невъзможно. Трябва да отмъстим за онзи мач. Тогава играхме срещу един назобен отбор. Никой не знае дали е било така, но това ни терзае толкова години и е още една причина да търсим реванш от Ювентус\", коментира Ендт, който преди време нарече Интер \"проститутка\".23 май 1996 година, Рим, стадион \"Олимпико\", 70 000 зрителиЮвентус - Аякс 1:1 (4:2 - след дузпи)1:0 Раванели (13)1:1 Литманен (41)При дузпите:Ферара 1:0 Давидс пропускПесото 2:1 Литманен 1:1Падовано 3:2 Шолтен 2:2Югович 4:2 Силой пропускЮвентус: Перуци, Торичели, Виерховод, Ферара, Песото, Конте (44 - Югович), Соуса (57 - Ди Ливио), Дешан, Раванели (77 - Падовано), Виали (к), Дел Пиеро.Аякс: Ван дер Саар, Силой, Блинд (к), Ф. Де Бур (69 - Шолтен), Р. Де Бур (91 - Вутер), Давдис, Богард, Финиди, Мусампа (46 - Клуйверт), Литманен, Кану.Съдия: Мануел Диас Вега (Испания)", "date": "2019.03.20", "title": "Бивш шеф на Аякс пали война с Ювентус"}
{"url": "https://offnews.bg/zimni/maria-kirkova-se-ottegli-ot-skite-s-vpechatliavasht-benefis-699686.html", "text": "Най-успешната българска алпийка Мария Киркова приключи професионалната си кариера с голям бенефис на писта \"Витошко лале\". На организираното от БФСки и \"Витоша ски\" изпращане дойдоха над 300 приятели на Мария, сред които много бивши и настоящи състезатели.Сред гостите бяха и сноубордист №1 Радослав Янков и водещия ни ски бегач Веселин Цинзов. Начело на алпийците пък бе Алберт Попов. Да се включат в паралелния слалом дойдоха и останалите ни водещи състезатели Камен Златков и Йоан Тодоров, както и Бояна Радева и Иван Главвчев. На финала на писта \"Витошко лале\" бе подреден атрактивен паралелен гигантски слалом на осветления.Един срещу друг на Лалето застанаха отборите на \"Мария и приятели\", начело с Киркова и \"Нова генерация\", начело с Алберт Попов. Двата тима бяха от по 16 състезатели. В тима на Мария бяха вицепрезидента на БФСки Георги Бобев, легендарният бивш състезател и шеф на много от стартовете за Световната купа в Банско Валентин Стефанов, бившият шеф на алпийците Иван Каневчев и настоящия Иван Гребенчарски.След много емоции и отлични изпълнения именно Киркова и Попов стигнаха до финала, който именитата алпийка спечели. Под бурните овации на феновете си, сред които и много млади таланти Киркова бе затрувана от награди. Преди това в нейна чест имаше и атрактивна заря.Призовете за паралелния слалом връчиха Цеко Минев, президент на БФСки, Георги Бобев, вицепрезидент на БФСки и Радослав Пеев от \"Витоша ски\", който ръководеше бенефиса. Минев поради и огромен букет на алпийката, както и юбилеен медал по повод 10 години световна купа в Банско.Киркова е единствената българска алпийка участвала и в трите световни купи в Банско. Мария получи и много подаръци от СК \"Юлен\", където продължава кариерата и но вече като треньор по ски. Киркова благодари на всички за вниманието, а също така на родителите си за това, че са я насочили към ските и на БФСки за подкрепата през годините.Пред журналистите тя призова правителството да помогне за реновирането на инфраструктурата на Витоша, за да може планината да стане отново достъпна за децата и хилядите фенове на белите спортове и туризма.", "date": "2019.03.20", "title": "Мария Киркова се оттегли от ските с впечатляващ бенефис"}
{"url": "https://offnews.bg/sviat/putin-predlozhi-na-britanskia-biznes-da-finansira-ruski-proekti-699702.html", "text": "Британският бизнес би могъл да вземе участие в реализирането на руски национални проекти, смята президентът на Руската федерация Владимир Путин.„В рамките на националните проекти в Русия планираме вложения от стотици милиарди долари за развитието на най-важните сектори на икономиката и социалната сфера“, заяви той по време на среща с представители на британските делови кръгове, цитиран от Интерфакс.„Уверен съм, че и вашите компании биха могли да се включат в тази работа. Пазарът е достатъчно голям“, продължи Путин. Според него „реализацията на тези проекти ще има комплексен и по разчетите, синергетичен ефект за динамичния ръст на цялата страна, и ще открие значителни възможности за бизнеса, в това число и за британски делови кръгове“.Освен това президентът отправи покана към британските бизнесмени да вземат участие в Петербургския международен икономически форум през тази година. В срещата участват генералните шефове на Glencore Айван Глазенберг, на BP Робърт Дадли, на Vitol Иън Тейлър и др. Руската страна е представена от помощниците на президента Андрей Белоусов и Юрий Ушаков, директорът на „Роснефт“ Игор Сечин, министрите Максим Орешкин и Денис Мантуров, президентката на Банка Русия Елвира Набиулина.", "date": "2019.03.20", "title": "Путин предложи на британския бизнес да финансира руски проекти"}
{"url": "https://offnews.bg/politika/noviat-predsedatel-na-tcik-stefka-stoeva-shte-rabotia-glasat-na-vseki-699685.html", "text": "Новият председател на Централната избирателна комисия Стефка Стоева заяви пред журналисти в парламента, че ще положи всички усилия в комисията да има нормална работна атмосфера и гласът на всеки български избирател да бъде честно и вярно отразен.По-рано днес Стоева беше избрана единодушно от парламента за председател на ЦИК.Предстои много работа. Ценният опит трябва да се използва и надгражда. Вярвам, че ще го направим и още ще подобрим работата, заяви тя.Една от първите задачи трябва да бъде изследване на практиката, както на ЦИК, така и на съдебната власт, за да се установят грешките в работата на избирателните комисии, посочи Стоева. Според нея това изследване може да се извърши много бързо.Дълбоко вярвам в обучението. Това е начин грешките да се избегнат. Вярвам, че в голяма степен това е възможно\", заяви председателят. ", "date": "2019.03.20", "title": "Новият председател на ЦИК Стефка Стоева: Ще работя гласът на всеки избирател да бъде правилно отразен"}
{"url": "https://offnews.bg/izvan-terena/ronaldo-otkri-klinikata-si-za-prisazhdane-na-kosa-699712.html", "text": "Футболни легенди уважиха откриването на клиниката на Кристиано Роналдо за присаждане на коса в Мадрид. На церемонията в испанската столица присъстваха легенди на Реал Мадрид като Фернандо Йеро, както и бившият съотборник на португалеца в Манчестър Юнайтед Рио Фърдинанд.На събитието звездата на Ювентус беше довел и своя син Кристиано Роналдо джуниър. С управлението на бизнеса ще се заеме половинката на Роналдо Джорджина Родригес, която има опит като консултантка в магазин на \"Прада\" в Мадрид.Самият Роналдо презентира новата си инициатива и качи снимка с почетните гости, на която силно впечатление направи облеклото на Раул Мейрелеш.Екстравагантният португалец, преминал и през Челси, беше облечен в нещо като твърде голямо сако,и носеше гуменки.В клиниката на Роналдо ще се работи по присаждане на коса с най-модерни методи, а плановете са да се превърне във верига с клонове и на други места по света.", "date": "2019.03.20", "title": "Роналдо откри клиниката си за присаждане на коса"}
{"url": "https://offnews.bg/sviat/sasht-vse-pak-shte-predostaviat-na-turtcia-iztrebiteli-f-35-699711.html", "text": "Въпреки острите разногласия между САЩ и Турция заради сделката за руските зенитно-ракетни комплекси С-400, Вашингтон ще предостави своите F-35 на Анкара.САЩ се готвят да предадат на Турция още два военни самолета от 5-о поколение, казва представител на Пентагона, участващ в реализирането на програмата за разработка на летателните машини Joint Strike Fighter /JSF/ Джо Деллаведова, цитиран от Анадолската агенция. Според него в момента в базата „Люк“ в Тексас на военновъздушните сили на САЩ вече се базират два турски F-35A.„Приключва подготовката за изпращането на още два самолета до базата. При това първите два е планирано да бъдат пратени към Турция през ноември тази година“, твърди той. Според него работата по програмата за разработването и производството на изтребителя от 5-о поколение продължава в съответствие с предварителния план. На базата „Люк“ се провеждат обучение на пилоти и на технически персонал за F-35. Всичко върви по план, докато не ни кажат обратното, казва представителят на Пентагона.По данните на Анадолската агенция поредните самолети F-35 ще бъдат предадени на Турция в близките седмици. Според условията на програмата, самолетите трябва да бъдат отправени към Турция само след като извършат една или две години тренировъчни полети в САЩ. В програмата по разработката им, освен САЩ, участват Турция, Великобритания, Италия, Холандия, Канада, Австралия, Норвегия и Дания. В нея участват 10 турски компании, доставящи детайли и електронни системи за самолетите и ще осигурят техническото обслужване на двигателите.", "date": "2019.03.20", "title": "САЩ все пак ще предоставят на Турция изтребители F-35"}
{"url": "https://offnews.bg/sviat/enp-zamrazi-za-neopredelen-srok-chlenstvoto-na-partiata-na-orban-699719.html", "text": "Европейската народна партия (ЕНП) замрази за неопределен срок членството на партията на унгарския премиер Виктор Орбан ФИДЕС. Решението беше съобщено от председателя на ЕНП Жозеф Дол, цитиран от БТА. Решението е било прието със 190 гласа \"за\" срещу три \"против\". По силата на това решение ФИДЕС няма да участва в партийните заседания, няма да има право на глас и няма да може да излъчва кандидати за партийни постове.Председателят на парламентарната група на ЕНП в Европейския парламент Манфред Вебер уточни, че на утрешното заседание на държавните и правителствените ръководители от ЕНП унгарският премиер Виктор Орбан няма да има право да присъства. ЕНП ще създаде комисия, която да наблюдава дейността на ФИДЕС и да препоръча по-нататъшни стъпки.По думите на Вебер преговорите с партията на унгарския премиер са били честни и открити, но продължаването им е било невъзможно. Той уточни, че \"има надежда за бъдещето\", особено по въпроса със съдбата на Централноевропейския университет в Будапеща. Вебер отбеляза, че членството в ЕНП е свързано със споделянето на общи ценности. По неговите думи поведението на ФИДЕС напоследък няма нищо общо с програмата на ЕНП.Вебер заяви, че чл.7 от договора за ЕС - лишаване от право на глас в общностните институции при липса на законност - не е достатъчен. Той настоя занапред ЕС да обвързва спазването на върховенството на закона с отпускането на средства от общностния бюджет заради \"днешната европейска действителност\".", "date": "2019.03.20", "title": "ЕНП замрази за неопределен срок членството на партията на Орбан"}
{"url": "https://offnews.bg/futbol/levski-niama-da-igrae-kontroli-prez-pauzata-699692.html", "text": "Треньорът на Левски Георги Дерменджиев може да се откаже от възможността да организира контролен мач за своя отбор по време на паузата за националните отбори, пише \"Тема спорт\".Имаше идея \"сините\" да играят спаринг през уикенда. Ако тимът няма приятелска среща, то ще проведе учебна игра.Днес тимът се събира за първа тренировка след победата с 4:3 над Верея. В заниманието участие няма да вземат Николай Михайлов и Еркебулан Сейдахмет. Първият е национал на България, а втория на Казахстан.Междувременно стана ясно, че нов специализиран отдел ще бъде създаден в структурата на Левски.\"Меридиан мач\" информира, че в клуба предстои изграждането на звено, което да се грижи за лагерите и пътуванията в чужбина на отбора.Целта е да се сложи край на практиката да се минава през посредници и \"сините\" сами да си уреждат най-добрите условия и цени.За целта в Левски ще дойде известно лице от родна фирма, която е с опит в бранша. То ще трябва да въведе ред и още едно отношение - настаняването на новите футболисти.", "date": "2019.03.20", "title": "Левски няма да играе контроли през паузата"}
{"url": "https://offnews.bg/ikonomika/tcetcka-tcacheva-i-vezhdi-rashidov-sashto-kupili-evtini-zhilishta-ot-a-699703.html", "text": "Министърът на правосъдието Цецка Цачева, която неуспешно се пробва да стане Майка на нацията на последните президентски избори, и бившият министър на културата и настоящ депутат от ГЕРБ Вежди Рашидов са се сдобили с евтини жилища от същата фирма, която е продала новия апартамент на лидера на ПГ на ГЕРБ Цветан Цветанов.Това става ясно от справка от Агенцията по вписванията, публикувана от сайта за разследваща журналистика Биволъ. Данни изнесе и Антикорупционния фонд. Министър Цачева и сестра ѝ Ирина Цачева Томова са закупили жилище от строителната компания Артекс при цена от 670 евро на квадратен метър.Сделката е вписана на 27 юли миналата година, а двете сестри са платили 285 704 лева за жилище от 198,7 квадратни метра и гараж с площ 20,2 кв. м.Според отдел „Продажби“ на Артекс жилищата на високи етажи в техните сгради се продават на цени около 2 200 евро на квадратен метър без ДДС.След оглед с брокер на апартамент в същата сграда, получихме оферта близо два пъти по-висока от цената, заплатена от Цачева, за жилище, което е близо два пъти по-малко като площ и на по-нисък етаж. Според брокера на високите етажи цените варират между 2500 и 3000 евро за квадратен метър, обявиха от Антикорупционния фонд.Разликата в пазарната цена и цената, на която министърът е придобила своя апартамент само седем месеца по-рано, е между 1500 и 2000 евро на квадратен метър или общо между 300 и 400 хиляди евро.На въпрос на Антикорупционния фонд относно цената по сделката от пресцентъра на Министерство на правосъдието са дали лаконичен отговор по телефона – апартаментът е закупен на етап “груб строеж” и е в съсобственост и ще бъде деклариран по законовия ред и в срок, който все още не е изтекъл.Имотният регистър показва, че и цената на апартамента, който си е купил Вежди Рашидов от \"Артекс\", се различава сериозно от пазарната – фирмата на Рашидов - \"Рашидов Пропъртис\" ООД, е купила апартамент и два гаража с обща площ 155 квадратни метра за цена от 90 хиляди евро или 580 евро на квадратен метър.От Антикорупционния фонд посочват, че са потърсили Рашидов за коментар как е успял да постигне такава ниска цена. Той отговорил, че предвид незавъшения етап на строежа на този апартамент, както и закупуването на жилища и в други сгради на \"Артекс\", цената е била договорена по този начин.“Фирма „Рашидов пропъртис“ ООД, както и аз лично не разполагаме с информация за търговската политика на „Артекс Инженеринг“ АД, предоставяните цени и отделните търговски отстъпки”, казва депутатът в изпратения до нас отговор, обясняват от Фонда.Биволъ публикува справка и за друг апартамент, продаден от Артекс през миналата година. За жилището с площ от 116,9 кв. м и гараж от 20,3 кв. м купувачите са платили 598 014,58 лева. Цената на квадратен метър излиза малко над 2228 евро.От юридическия екип на Антикорупционен фонд обявиха, че ще сигнализират отговорните институции и ще информират обществеността за тяхната реакция.", "date": "2019.03.20", "title": "Цецка Цачева и Вежди Рашидов също купили евтини жилища от Артекс"}
{"url": "https://offnews.bg/politika/tcvetanov-ne-znae-kolko-struva-apartamentat-mu-699678.html", "text": "Това отговори заместник-председателят на ГЕРБ Цветан Цветанов на въпроси във връзка с , в която цената на един квадрат започва от 2600 евро. Разкритията са от разследване на \"Свободна Европа\" в партньорство с гражданската организация \"Антикорупционен фонд\".Цветанов коментира и защо двата апартамента, които е предал на фирма \"Артекс\" в замяна за новия си имот, .Цветанов подчерта, че Велков все пак не бил служител в политическа партия ГЕРБ, и отново заяви, че \"няма уговорка\". ", "date": "2019.03.20", "title": "Цветанов не знае колко струва апартаментът му"}
{"url": "https://offnews.bg/sviat/erdogan-v-amerikanskia-pechat-pregarnete-miusiulmanite-699693.html", "text": "За пореден път турският президент Реджеп Ердоган получи място като автор в американския печат, този път в Washington Post. Той осъжда проявите на ксенофобия и ислямофобия в страните от Запада и ги призовава да им се противопоставят категорично. А поводът да пише е атентатът в Крайстчърч – тема, която той неизбежно коментира в предизборните си речи пред турските избиратели.Под заглавие „Убиецът от Нова Зеландия и Ислямска държава са изтъкани от едно и също платно“ Ердоган се фокусира в гибелта на 50 невинни мюсюлмани и десетките ранени богомолци, събрали се в джамиите в Крайстчърч за голямата петъчна молитва. Ето какво пише президентът по-нататък:„Има много исторически референции по оръжието на убийството и в манифеста, които заподозреният терорист е публикувал онлайн. Броят на посочванията на Турция и персоналното ми споменаване беше любопитен и си струваше по-задълбочено обмисляне.След атаката в Нова Зеландия турските власти откриха, че Брентън Харисън Тарант, предполагаемият стрелец, е посетил Турция два пъти през 2016 г. и прекарва време в различни части на страната. Освен това турското разузнаване установи, че Тарант е пътувал до редица други места — включително Мароко, Израел и Хърватия. Турските разузнавателни и правоприлагащи агенции, в сътрудничество с Нова Зеландия и други, продължават усилията си да хвърлят светлина върху случилото се и да предотвратят бъдещи атаки.Предполагаемият извършител на клането в Крайстчърч се опитва да легитимира извратената си гледна точка, като подрива световната история и християнската вяра. Той се опитва да засади семената на омразата сред другите хора. Като лидер, който нееднократно е подчертавал, че тероризмът няма религия, език или раса, категорично отхвърлям всеки опит терористичните атаки от миналата седмица да се асоциират с ученията, морала или максимите на християнството. Това, което се случи в Нова Зеландия, е токсичен продукт на невежеството и омразата.Това не е първият път, когато турският народ е свидетел на грубо изкривяване на историята от ръцете на терористи. От погледа към историята през обектива на нейната радикална идеология, самопровъзгласилата се Ислямска държава - терористична организация, която е избила хиляди, най-вече цивилни мюсюлмани през последните години, призова за „презавладяването“ на Истанбул – много подобно на нападателя от Крайстчърч, който обеща в манифеста си да направи града „още веднъж истинска християнска собственост“. Ислямска държава по същия начин обеща да унищожи Република Турция – една от причините турските войски да сринат с толкова сила терористичната групировка в Сирия.Така, че трябва да констатираме, че няма абсолютно никаква разлика между убиеца, който изби невинните хора в Нова Зеландия, и тези, които извършиха терористичните актове в Турция, Франция, Индонезия и другаде.След атаките на Ислямска държава не липсваха западни политици и анализатори, извратено обвиняващи в тероризъм исляма и мюсюлманите – хора, мненията на които са много сходни с позицията на австралийския сенатор Фрейзър Анинг. Тогава ние възразихме срещу асоциирането на нашата вяра с тероризма и се заклехме да не допуснем опитите на терористи да потопят религията ни. За съжаление, ислямофобията и ксенофобията, наред с други практики, несъвместими с либералните ценности, бяха посрещнати с мълчание в Европа и други части на западния свят. Не можем да позволим това да се повтори.Ако светът иска да предотврати бъдещи нападения, подобни на тези в Нова Зеландия, той трябва да започне с извода, че случилото се е продукт на координирана клеветническа кампания. Трябва да се каже, че турският народ няма просто да изостави вековната си родина, защото терористите настояват за това. Нито пък ще позволим на побъркани убийци да ни говорят за религиозна общност, нация или група. Наследник на Османската империя, която е била член на европейското семейство на народите от векове, Турция се присъедини към Алианса срещу тероризма веднага след терористичните атаки от 11 септември 2001 г. След като се присъединихме към НАТО преди повече от 60 години, ние считаме за наша стратегическа цел да станем пълноправен член на Европейския съюз. По същия начин ще продължим да сътрудничим с нашите приятели и съюзници в борбата срещу всички терористични групи.След клането в Крайстчърч, Западът има определени отговорности. Западните общества и правителства трябва да отхвърлят нормализирането на расизма, ксенофобията и ислямофобията, които се увеличават през последните години. От решаващо значение е да се установи, че такива идеологии като антисемитизма представляват престъпления срещу човечеството. Освен това трябва да осветим всички аспекти на случилото се и да разберем напълно как терористът се радикализира и връзките му с терористичните групи, за да предотвратим бъдещи трагедии. И накрая, всички западни лидери трябва да се поучат от смелостта, лидерството и откровеността на премиера на Нова Зеландия Джасинда Ардърн, и да прегърнат мюсюлманите, живеещи в съответните им страни“.Междувременно Анадолската агенция съобщи, че на 22 март в Истанбул представители на страните от Организацията за ислямско сътрудничество /ОИС/ ще обсъдят трагедията в Крайстчърч. В качеството си на действащ председател на ОИС Турция е взела решение за провеждането на разширено заседание на изпълнителния комитет на организацията с участието на всички страни-членки. Към момента участието си са потвърдили 20 от участващите държави. Иран, Либия, Индонезия, Пакистан, Афганистан, Судан, Катар и Сомалия ще бъдат представени от външните си министри, други държави ще изпратят ръководители на ведомства, специални представители и посланици.Планирано е участието и на президента Реджеп Ердоган. Покана е изпратена и до представители на Нова Зеландия, което вицепрезидентът Фуат Октай и външният министър Мевлют Чавушоглу предложиха по време на спешната си визита в Нова Зеландия. Вицепремиерът и външен министър на страната Уинстън Петерс и министърът по въпросите на етническите общности Джени Салес са дали съгласие за участие в истанбулското заседание.", "date": "2019.03.20", "title": "Ердоган в американския печат: Прегърнете мюсюлманите"}
{"url": "https://offnews.bg/sviat/stolitcata-na-kazahstan-veche-ne-se-kazva-astana-a-nursultan-699680.html", "text": "Парламентът на Казахстан прие законопроект за преименуване на столицата Астана на Нурсултан – в чест на първия президент на страната Нурсултан Назарбаев, който изненадващо сдаде властта вчера.Предложението за преименуване на града дойде от новия и. д. държавен глава на азиатската държава Касим-Жомарт Токаев, който положи клетва по-рано днес.Назарбаев управляваше Казахстан близо три десетилетия - от 1990 година.Токаев заяви, че ще продължи политиката на предшественика си и ще разчита на мнението му по ключови политически въпроси.Освен това той заяви, че първият казахстански президент Назарбаев ще остане пожизнен \"баща на нацията\" - Елбасъ, и предложи да се издигне паметник в столицата на Казахстан и да се преименуват централните улици в централните областни градове в негова чест, отбеляза ТАСС.65-годишният дипломат от кариерата Токаев, който говори свободно руски, английски и китайски, ще заема президентския пост до края на мандата на Назарбаев, изтичащ през април 2020 г., съгласно конституцията.", "date": "2019.03.20", "title": "Столицата на Казахстан вече не се казва Астана, а Нурсултан"}
{"url": "https://offnews.bg/politika/kristian-vigenin-blagodaria-ne-iskam-da-sam-evrodeputat-699700.html", "text": "Бившият външен министър и настоящ депутат от БСП Кристиан Вигенин оттегля номинацията си от червената листа за предстоящите европейски избори. Новината съобщи той във Фейсбук. Вигенин уточнява, че за решението си е уведомил лидера на партията Корнелия Нинова, то няма нищо общо с последния пленум на БСП, който издигна Елена Йончев за водач на евролистата. В текста му се казва: Уважаеми социалисти,Скъпи приятели,Бих искал да се обърна към вас с няколко думи по повод предстоящите избори за Европейски парламент.На първо място - с думи на благодарност към тези близо 100 общински и районни организации, които са издигнали кандидатурата ми за член на Европейския парламент. Да получа номинации от 1/3 от организациите на БСП без да съм провел нито един телефонен разговор, без да съм поискал предварително подкрепа от никого, за мен означава много. Приемам го и като оценка за работата ми досега, и като доверие в аванс. Особено ме докосна фактът, че съм получил номинации от всички организации от област Благоевград - областта, която представлявах в Народното събрание в предишния мандат. Тези номинации поставят точка на всички спекулации и показват отношението на социалистите към мен. Нека знаят, че където и да съм, могат да разчитат на моята подкрепа и съдействие. Ценя високо и факта, че получих масова подкрепа от социалистите в сегашния ми избирателен район, който представлявам за втори път - Ямбол. Много от тях изрично подчертаваха, че не трябва да разбирам номинирането ми като желание да не бъда техен народен представител, а като оценка, че БСП трябва да изпрати в Брюксел опитни и доказани представители и вярват в мен. Специална стойност за мен има и подкрепата от половината районни организации в София, затова искам да спомена с благодарност Софийската градска организация, в която членувам от 1996 г.Обръщам се и с думи на отговорност. След дни на сериозен размисъл, претегляйки различни аргументи как мога да бъда най-полезен за БСП и за България в следващите няколко години, аз взех своето решение - оставам тук! Признавам, че беше изкушаващо да се боря за място в Европарламента, който напуснах преди 6 години, за да се върна в националната политика, а сега, с натрупания опит като министър и депутат, да се опитам да постигна повече в Брюксел. Но в днешната ситуация няма място за емоции и ирационални решения. Искам да споделя с вас най-важните причини: 1. България е изправена пред тежки предизвикателства, няма да е пресилено, ако кажа, че под въпрос е оцеляването ни като нация. Следващите 4-5 години ще бъдат решаващи дали ще успеем да променим посоката на развитие или ще се сринем. Вярвам, че опитът и знанията, които придобих през годините, ще бъдат по-ценни тук и сега - както за утвърждаването на БСП като партия на алтернативата, така и в перспектива за успешното управление на страната.2. Европейската политика има два стълба - единият безспорно е наднационалният, който се олицетворява от пряко избрания Европейски парламент, но другият е в столиците на страните-членки. Министрите заседават в Съвета, в Европейския съвет заседават държавните и правителствените ръководители, да не пропускаме и националните парламенти, които придобиват по-съществена роля в европейските дела. БСП трябва да има силно европейско ядро в София и приемам за своя отговорност да бъда част от него. Успешна е само тази политика, която е добре координирана в #Брюксел и #София, ако европейски и национални приоритети са в синхрон - постигнахме го с \"Визия за Европа\" и \"Визия за България\", трябва да го гарантираме и в практическото им приложение. Искам да съм сигурен също, че нашите евродепутати ще имат необходимата подкрепа и ще могат да разчитат на добра комуникация и сътрудничество с националното равнище на политиката.3. Имам своите отговорности пред избирателите. През 2005 г. Ямбол стана политически трамплин за мен, когато спечелихме 4 от 5-те мандата, а по-малко от две години по-късно напуснах, за да поведа листата на БСП в първите Евроизбори на България. През 2017 г. заедно постигнахме отново най-високия резултат за БСП в страната. Днес, обаче, не смятам за уместно отново да се запътя към Брюксел - искам да върна поне малко от това, което социалистите ми дадоха в аванс, затова не само ще се опитвам да решавам проблемите на гражданите в региона, но и няма да пожаля сили, за да си върнем позициите в местната власт в областта наесен. Искам #Болярово и #Тунджа да останат червени, а след дълго прекъсване #Ямбол, #Елхово и #Стралджа отново да бъдат управлявани от социалисти.4. През изминалите няколко години съсредоточих много усилия в работата ми в Парламентарната асамблея на Организацията за сигурност и сътрудничество в Европа (ОССЕ) - структура, представляваща близо един милиард жители на планетата. Само преди година станах първия български представител, избиран за вицепрезидент, като от 3-годишния мандат е минала само една година. Не мисля, че е редно да бъдат изоставяни такива позиции, още повече, че #ОССЕ ще връща своето значение като организация, която осигурява диалог и допринася за мира в Европа и света.Моето решение да не участвам в изборите като кандидат в никакъв случай не означава отказ от участие в кампанията, напротив! Като зам.-председател на Националния предизборен щаб дадох своя принос за изработването на предизборната платформа, сега ще положа всички усилия БСП да спечели тези избори. ГЕРБ изгря като непреодолим фактор в българската политика на Европейските и местните избори през 2007 г., а сега, 12 години по-късно, трябва да им отнемем окончателно главната роля.За да няма спекулации, искам да уточня няколко неща:- решението ми няма връзка с последния Национален съвет, информирах председателя Корнелия Нинова за намеренията ми преди провеждането му;- подкрепям Елена Йончева като водач на листата, вярвам в нея и в общия успех;- подкрепям конкретните ангажименти към бъдещите евродепутати в предизборната платформа и съм се придържал към тях в дейността си много преди да бъдат формулирани в партийни документи: отклоних подписването на Истанбулската конвенция още като министър преди 5 години, много преди да се създаде организирана съпротива срещу нея; подкрепям рестриктивната политика по миграцията - много преди Евросъюзът да ангажира #Турция в ограничаването на миграционния поток, нашето правителство строеше ограда по границата, а аз преговарях в Анкара с моя колега по въпроса; отстоявал съм важните за България енергийни проекти - за краткото време 2013/2014 посетих всички столици по трасето на Южен поток в търсене на политическа подкрепа за проекта, но усилията не бяха продължени от следващото правителство; що се отнася до отношенията с #Русия - въпреки тежките обстоятелства през 2014 г., те не бяха поставени под въпрос в нито един момент и посещението на външния министър Лавров в София по моя покана така и не е повторено до ден днешен;- убеден съм, че #БСП ще остане част от семейството на европейските социалистически и социалдемократически партии и ще продължи да бъде фактор в него, независимо от трудните на моменти отношения; във времена на бързи промени никой няма монопол над верните решения, различията по някои въпроси са повод не за конфронтация, а за диалог; накрая единствен измерител остават изборните резултати на партиите, а те показват, че сме на прав път.БСП - такава, каквато е днес - няма от какво да се срамува. Политическата зрялост изисква личните амбиции да отстъпят пред голямата цел - заедно да променим и #България, и #Европа.", "date": "2019.03.20", "title": "Кристиян Вигенин: Благодаря, не искам да съм евродепутат"}
{"url": "https://offnews.bg/futbol/iker-kasijias-shte-pazi-za-porto-do-40-699697.html", "text": "Икер Касийяс преподписа с Порто и ще завърши кариерата си в португалския тим, съобщи самият испански вратар. Стражът, който има 167 мача за националния отбор на Испания, ще навърши 38 години през май.Новият му двегодишен договор означава, че той ще бъде на 40, когато ще сложи край на своята професионална кариера. Касийяс е част от Порто от 2015 насам, след като прекара цялата си кариера преди това в Реал Мадрид.Той продължи да впечатлява с изявите си през настоящия сезон, като Порто поделя върха в местното първенство с Бенфика при осем оставащи кръга и също така се класира за четвъртфиналите на Шампионската лига, където ще се изправи срещу миналогодишния финалист в надпреварата Ливърпул.\"Днес е специален ден. Чувствам се като у дома си в този клуб. Искам да завърша футболната си кариера тук. Когато дойдох, мнозина си мислеха, че ще играя сезон или максимум два и ще се откажа. Изпитвам огромно уважение към Порто за предоставената възможност – не само към клуба, но и към града. Нашата цел е да се борим за трофеи.Фокусирани сме изцяло върху първенството и евентуалния финал в турнира за Купата на Португалия, където искаме да бъдем. В Шампионска лига, всичко е възможно. Концентриран съм върху Порто. Ще завърша кариерата си тук. Не знам какво ще се случи след това, но се надявам да остана свързан с футбола\", коментира вратарят.", "date": "2019.03.20", "title": "Икер Касийяс ще пази за Порто до 40"}
{"url": "https://offnews.bg/politika/ananiev-gerb-posegna-na-sds-prehodat-svarshi-699676.html", "text": "ГЕРБ започнаха да асимилират дясното, процес, който отдавна се забелязва чрез закачането на ревера на различни десни личности, но накрая направиха и най-голямата крачка! 30 години след началото на прехода посегнаха и на СДС. Текущото СДС ми е трудно да коментирам, но символът СДС има своята тежест. С тази крачка приключва и самият преход, поне лично за мен. Това коментира лидерът на ВОЛТ Настимир Ананиев, след като стана ясно, че ГЕРБ и СДС ще се явят заедно на вота за европарламент. Според него \"егото, икономическите интереси и зависимости спират демократичната общност да се обедини истински\".\"А какво означава това? Това означава една партия, един лидер, една визия за развитието на България и Европа. Готова ли е общността за такъв разговор, готова ли е да говори за социална политика, за здравеопазване, за спорт, за пенсии, а не само за правосъдие, енергетика, мафията и Русия? Да, има и теми, които се следят - малък бизнес и електронно управление, но не е достатъчно. В това пространство има лидери, има и много председатели, но има ли разум? Тук е важно да се проведе и разговорът за ГЕРБ, но пълното отричане, не е начинът, твърди Ананиев. Все пак един милион души са гласували за тях, има и нормални, и много разочаровани хора сред техните редици, които трябва да се привлекат.Разбира се, преференциите, мюфтийството, пенсиите, целувката с ДПС, корупционните скандали и много други неща няма как да се приемат и аз лично не го приемам! Но в евентуален следващ парламент, ако управлението зависи от демократичната общност, но в коалиция с ГЕРБ (дежавюто с РБ), какво се прави? Трябва много ясно да се заяви на избирателя и то сега, не когато дойдат тези избори - ще отричаме ли ГЕРБ само до момента, в който се седне на масата с тях, играно много пъти (на национално и местно ниво) все с настъпване на мотиката. А дали има лидери тази общност ще видим през настоящата седмица!, пише още Ананиев. ", "date": "2019.03.20", "title": "Ананиев: ГЕРБ посегна на СДС, преходът свърши"}
{"url": "https://offnews.bg/politika/dbg-niama-da-se-koalira-s-demokratichna-balgaria-iaviava-se-sama-na-e-699709.html", "text": "ДБГ се готвим за отделно явяване на Европейските избори. Все още не мога да кажа в какъв точно формат, но няма да сме с Демократична България, тъй като част от тях работят за капсулиране. Това избута СДС към ГЕРБ и слага прът в колелата на демократичното обединение, за което винаги сме настоявали.Това заяви пред БНР председателят на „Движение България на гражданите“ Димитър Делчев.Не ни притеснява отделното явяване, тъй като имаме идеи, местни лидери и нови лица, които сме длъжни да покажем. Ще проведем с хората честен разговор за това как Европейският съюз може да бъде от полза на всички, а не на една тясна клика около управляващите. Как можем да имаме чист въздух като в Стокхолм, добро електронно управление както в Естония и качество на живот тук, подобно на това в Западна Европа, посочи Делчев.Той изрази съжаление за решението на СДС да се яви на европейските избори като част от листата на ГЕРБ.Не разбирам как ръководството на СДС си легна като опозиционери и на сутринта се събути като част от властта. Най-старата демократична партия, чиито идеи за демократичност и свобода и аз съм подкрепял, избра да стане част от модела на ГЕРБ, който гарантира на държавата вечен застой, коментира Делчев решението на СДС.На въпрос защо ДБГ не е приела предложението на председателя на ЕНП Жозеф Дол за общо явяване на десните и ГЕРБ за евровота Делчев отговори: \"Борбата за постове и заплати винаги ще я има, но тя не изисква да даваш обещания на избирателите, в които никога не си вярвал. Очевидно е достатъчно просто да направиш впечатление на Борисов. Не съм в политиката, за да взема пост, а защото като млад човек искам децата ми като пораснат да живеят в държава, с която да се гордеят\".Той допълни, че все още очаква отговора на председателя на ЕНП дали приема поканата му да посети България, за да обсъдят изборите.", "date": "2019.03.20", "title": "ДБГ няма да се коалира с Демократична България, явява се сама на евроизборите"}
{"url": "https://offnews.bg/obshtestvo/amerikanskiat-universitet-s-tri-novi-stipendii-za-mba-programata-si-699684.html", "text": "Американският университет в България ще предоставя от тази година три вида частични стипендии за обучение в Executive MBA програмата си в София.Първата стипендиантска програма цели да поощри участието на представители от неправителствения сектор. Кандидатите трябва да отговарят на критериите за прием в Executive MBA и да участват активно в дейности на неправителствения сектор в България. Стипендията „Rising Star“ пък ще се отпуска на професионалист, който от началото на кариерата си е проявил забележителен потенциал за развитие. Третият вид стипендии са за студенти от Албания, Косово, Македония, Сърбия и Румъния. С предимство са живеещи в тези страни, но се приемат и молби от кандидати от други националности, които живеят в България.Кандидатстването за ранен прием, което осигурява по-голяма възможност за стипендия за академичната 2020 г., е до 30 юни 2019 г.Магистърската програма за управленски кадри на АУБ е акредитирана в САЩ и в България. Обучението се провежда в София, в Центъра за образование и култура „Илиев” на АУБ в Студентски град. Там се предлага и друга магистърска програма за ръководни кадри – „Финанси, банково дело и управление на недвижими имоти“. Тя е съвместен проект на АУБ и SDA Bocconi, Милано.Executive MBA програмата на Американския университет в България подготвя професионалисти от 15 години. Тя е иновативна, с фокус върху най-новите бизнес модели и добри практики. Програмата е изградена върху интерактивен и динамичен учебен процес и работа по реални казуси.", "date": "2019.03.20", "title": "Американският университет с три нови стипендии за MBA програмата си"}
{"url": "https://offnews.bg/obshtestvo/v-edin-den-tcvetanov-prehvarlil-dva-apartamenta-na-arteks-te-gi-proda-699673.html", "text": " продължава с разкритията около чисто новия баровски апартамент с ВИП асансьор, купен на супер изгодна цена, от втория човек в ГЕРБ Цветан Цветанов.Двата апартамента, които заместник-председателят на ГЕРБ Цветан Цветанов е заменил за новия си луксозен имот с персонален асансьор, са били собственост на фирма „Артекс“ само няколко часа. Веднага след това въпросните имоти са били продадени. И то не на кого да е, а на бивш подчинен на самия Цветанов. Става въпрос за бившия IT специалист на ГЕРБ и участник в предизборния щаб на партията Симеон Велков.„В момента Велков не работи за ГЕРБ“, коментираха от пресцентъра на партията, а впоследствие уточниха, че е напуснал преди повече от две години и половина. Според профила на Велков в социалната мрежа LinkedIn, той и в момента работи като “e-campaigner” към ПП ГЕРБ. От формацията отрекоха.Проучване на Свободна Европа показа, че кариерата му в администрацията на партията се е развивала бързо, а Велков е бил в тясна връзка с Цветанов, най-вече в предизборния щаб на ГЕРБ. Преди повече от две години обаче той е напуснал, за да започне работа като държавен служител в „Ръководство въздушно движение“ (РВД).Бившият подчинен на Цветанов в предизборния щаб (оглавяван традиционно от заместник-председателя на ГЕРБ) е придобил двата имота в съсобственост със съпругата си. Така на същата дата – 12 юни, когато Цветанов разменя с фирма „Артекс“ две свои жилища от улица „Елемаг“ за новия си дом, старите му апартаменти стават собственост на Симеон и Ива Велкови. За тях семейната двойка плаща 470 000 лева. Срещу сумата те получават 190 квадрата жилищна площ и две паркоместа.Старите апартаменти на Цветанов излязоха по-скъпи от новияСпоред документите, семейство Велкови имат с около 100 000 лева по-скъпо недвижимо имущество от новата придобивка на Цветанови.Преди ден Свободна Европа съобщи, че апартаментът на бившия вътрешен министър е разположен на последния шести етаж, в сграда на име \"Летера\", получила титлата \"сграда на годината\" през 2017 г. Имотът заема площ от от 240 кв. м. Към него има и двоен гараж, който е отделен от останалите в сградата. Има и преддверие с „ВИП асансьор“, чиято шахта, според нотариалния акт, също е собственост на Цветанови.Така новата недвижима собственост на заместник-председателя на ГЕРБ се оказва с обща площ от малко над 315 кв. м. За да придобие недвижимото имущество, Цветанов приписва на „Артекс“ два от своите апартаменти и доплаща 100 000 лева. Сделката е изповядана за сума под 400 000 лева (заедно със замяната и доплащането). Според данни от фирма „Артекс“ цените на имотите в тази и подобни сгради започват от 2600 евро за квадратен метър. Цената за Цветанов обаче е под 630 евро.След сравняване на сделките – тази на семейство Цвтеанови, сдобили се с луксозен етаж от сграда, и тази на семейство Велкови, придобили старите апартаменти на Цветанови, излиза, че старите апартаменти на председателя на парламентарната група на ГЕРБ са по-скъпи от новия лускозен имот.„Съмнения за предварителна договорка“„Последващата сделка за имотите на Цветанови на ул. \"Елемаг\" е сключена на датата на замяната, но на по-висока цена от цената на придобиването (почти 200 000 лв. над данъчната оценка). Това обстоятелство е още едно потвърждение в подкрепа на становището, че предишните две сделки, сключени на същата дата (продажбата между съдружниците в \"Артекс\" и \"Артекс\" и замяната между Цветанови и \"Артекс\") не са изповядани по пазарни цени“, коментира пред Свободна Европа експертът на Антикорупционния фонд Николай Стайков.По думите му, „що се отнася до цената по последващата сделка, при нея отново е налице отклонение от обичайните пазарни цени, но разликата не е толкова драстична“.Стайков обръща внимание и на друго: „Изповядването на трите сделки при един и същ нотариус и в един и същ ден пораждат основателни съмнения, че става дума за предварително договорени сделки, а не за пазарни трансакции, основани на търсенето и предлагането на имотния пазар“.Copyright (c) 2018. RFE/RL, Inc. Препубликувано със съгласието на Radio Free Europe/Radio Liberty, 1201 Connecticut Ave NW, Ste 400, Washington DC 20036.", "date": "2019.03.20", "title": "В един ден Цветанов прехвърлил два апартамента на Артекс, те ги продали на негов бивш подчинен"}
{"url": "https://offnews.bg/temida/spetcaktcia-v-cherven-briag-zadarzhan-e-kmetat-danail-valov-sled-razs-699658.html", "text": "Спецакция се провежда в Червен бряг, задържан е кметът на града Данаил Вълов, съобщи Жандармерия, екипи на ГДБОП и специализираната прокуратура извършват обиски в сградата на общината, жилището на кмета и неговата фирма. Градът е под полицейска обсада. Акцията е след поредица от журналистически разследвания. Вълов е кмет втори мандат, избран е като независим. Специализираната прокуратура провежда действия по разследването в рамките на образувано досъдебно производство срещу Данаил Вълов, кмет на Червен бряг, област Плевен. Оперативно-издирвателните действия са възложени на Комисията за противодействие на корупцията и за отнемане на незаконно придобитото имущество (КПКОНПИ), съобщи прокуратурата. ​Наказателното производство е започнало по материали, изпратени от Агенцията за държавна и финансова инспекция (АДФИ) и след журналистическо разследване „Господари на ефира“, излъчено на 7 май 2018 г.Установено е, че Данаил Вълов е нарушил задълженията си като длъжностно лице и възложител на обществени поръчки по програмата „Топъл обяд“, финансирана по Оперативна програма за храни и/или основно материално подпомагане“ и съфинансирана от Фонда за европейско подпомагане на нуждаещи се лица. Стойността на програмата е 229 106, 22 лв. с ДДС.През април 2017 г. община Червен бряг обявява обществена поръчка с две обособени позиции - „Приготвяне и доставяне на храна „топъл обяд“ в Червен бряг“ и №2 „Приготвяне и доставяне на храна „топъл обяд“ в гр.Койнаре“. Документи по образец, отговарящи на условията на обществената поръчка, са подали три фирми. На базата на критерий „най-ниска цена“ е отговаряла фирмата „М.-П.“ ЕАД, гр. София. Вместо да сключи договор със спечелилата фирма и да обезпечи безвъзмездното изхранване на социално слаби в община Червен бряг, Данаил Вълов е прекратил обществената поръчка на 16.05.2017 г. Целта му е била да облагодетелства другите две фирми, които са печелили обществени поръчки със същия предмет през предходната година.", "date": "2019.03.20", "title": "Спецакция в Червен бряг, задържан е кметът Данаил Вълов след разследване на Господари на ефира"}
{"url": "https://offnews.bg/politika/deputatite-glasuvat-novata-tcik-699657.html", "text": "Народното събрание избира днес председател, трима заместник-председатели и секретар на новия състав на Централната избирателна комисия.Останалите членове ще бъдат назначени от президента Румен Радев по предложение на партиите в парламента и двете коалиции, представени в Европейския парламент.  Разпределението на квотите според ГЕРБ трябва да е следното - 7 за най-гоямата парламентарна група, 6 за БСП, по двама за „Обединени патриоти“, ДПС и един за ВОЛЯ, уточнява БНР. От ГЕРБ предлагат за председател на ЦИК да бъде Стефка Стоева и шестима души за членове.БСП \"За България\" номинираха също шестима. За заместник-председател предлагат Силва Дюкенджиева. „Обединени патриоти“ подкрепят доцент Таня Йосифова. ДПС предложиха Севинч Чолакова за секретар и Ерхан Чаушев за член. От партия „Воля“ номинират Кристина Цанкова-Стефанова.От извънпарламентарните партии Реформаторският блок също даде своята номинация в лицето на Ивайло Ивков. Катя Иванова е предложена от коалиция \"България без цензура\".Председателят на правната комисия Данаил Кирилов коментира, че дори депутатите от БСП да продължават със своя бойкот на парламента, народните представители от ГЕРБ ще гласуват за техните кандидати в ЦИК.", "date": "2019.03.20", "title": "Депутатите гласуват новата ЦИК"}
{"url": "https://offnews.bg/politika/gerb-i-sds-zaedno-na-evroizborite-borisov-razporedil-sam-da-im-se-da-699660.html", "text": "ГЕРБ и СДС ще имат обща листа за евроизборите, стана ясно след среща между двете партии рано тази сутрин в централата на управляващата партия.\"Разпоредил съм на партията, на Цветан Цветанов, на СДС да им се даде сигурно избираемо място, поне двама души да има в листата - убедени демократи, които като отидат в Брюксел да защитават каузите, които ЕНП проповядва\", заяви Борисов след срещата.\"На този принцип сме се спрели. Надявам се и други партии да подкрепят този съюз, защото той е в полза на българските граждани“, заяви още лидерът на ГЕРБ.Обединението идва дни след , който призова българските партии членове на ЕНП (Европейската народна партия) да участват заедно на изборите за следващия Европейски парламент.От своя страна, ГЕРБ ще обяви официално листата си на 31-ви март.", "date": "2019.03.20", "title": "ГЕРБ и СДС заедно на евроизборите. Борисов: Разпоредил съм да им се дадат 2 места"}
{"url": "https://offnews.bg/futbol/ufa-shte-plati-protcent-na-levski-pri-transfer-na-sejdahmet-699659.html", "text": "Левски няма да остане с празни ръце от Еркебулан Сейдахмет дори ако не се възползва от опцията да го откупи, съобщава \"Меридиан мач\".  “Сините” предвидливо са вкарали клауза в договора си с Уфа. Според нея на “Герена” ще вземат процент при следващ трансфер на казахстанеца. В момента той играе като отдаден под наем в Левски до края на календарната 2019 година. Меси, както го наричат в родината му, дори записа първи минути в родното първенство при победата с 4:3 над Верея. Те го вкараха в историята на клуба като чужденец номер 120, който се е подвизавал със синята фланелка в официален мач. очаква се в следващите мачове той да играе и по-често, след като в последно време Жерсон Кабрал е непостоянен в изявите си.Според запознати от Уфа са постановили на Еркебулан Сейдахмет доста сериозна цена. Руснаците са искали 2 милиона евро от казахстанските клубове, които се опитвали да го върнат в родината му, въпреки че в руския клуб Сейдахмет е със статут на резерва и не получава шансове за игра. Самият футболист бе категоричен, че гледа на Левски като на трамплин, който може да го прати в по-силен отбор и явно не смята да се завръща обратно в Уфа.", "date": "2019.03.20", "title": "Уфа ще плати процент на Левски при трансфер на Сейдахмет"}
{"url": "https://offnews.bg/ikonomika/23-000-gartci-sa-kupili-elektronni-vinetki-699665.html", "text": "Общо 23 496 е-винетки за 662 684 лв. са продадени до 17 март т.г. на автомобили с гръцки регистрационни номера. Близо 20 000 от тях са за леки коли, останалите са за тирове. Продажбите нареждат Гърция на четвърто място сред чуждестранните шофьори след Турция, Румъния и Северна Македония, съобщи МРРБ.Тъй като системата за покупка на е-винетка не позволява директно въвеждане на символи от гръцката азбука, е изработена таблица за съответствие, чрез която гръцките граждани с регистрационен номер със символи от тяхната азбука, е необходимо при покупка да въвеждат съответстващите символи. Гръцкото министерство на инфраструктурата, транспорта и мрежите ще разпространи тази информация за улеснение на гражданите, които пътуват през България.Министърът на регионалното развитие и благоустройството Петя Аврамова е запознала колегата си Христос Спирдзис с въведената в България електронна система за таксуване по пътищата. Двамата са участвали в Четвъртата министерска среща на Комитета по политиката за регионално развитие на Организацията за икономическо сътрудничество и развитие.", "date": "2019.03.20", "title": "23 000 гърци са купили електронни винетки"}
{"url": "https://offnews.bg/politika/po-40-lv-za-velikden-na-naj-bednite-pensioneri-699670.html", "text": "По 40 лв. за Великден ще получат най-бедните пенсионери, реши правителството.Възрастните хора с доходи до 348 лева на месец ще вземат добавките си с пенсиите за април. Това ще струва на държавата 52 милиона лева, обясни социалният министър Бисер Петков. По разчети на НОИ това са 1 322 300 пенсионери, уточни министърът.„Днешното решение дава възможност на НОИ да подготви технологично и да изплати тези добавки, преди започването на Великденските празници“, коментира социалният министър. ", "date": "2019.03.20", "title": "По 40 лв. за Великден на най-бедните пенсионери"}
{"url": "https://offnews.bg/112/dvama-mladezhi-zadarzhani-za-ubijstvoto-na-53-godishnata-zhena-v-harma-699663.html", "text": "Двама млади мъже са задържани за убийството на 53-годишната жена от Харманли, чието тяло беше открито в началото на седмицата в изоставен парцел в града, предаде .Те са на възраст 19 и 22 години. Обвинени са, че са нанесли жесток побой на жертвата, вследствие на който тя е починала.Жената бе открита с множество наранявания по главата.По информация на bTV жертвата е имала зависимости, покрай които се е познавала с двамата арестувани.", "date": "2019.03.20", "title": "Двама младежи задържани за убийството на 53-годишната жена в Харманли"}
{"url": "https://offnews.bg/zdrave/zlatno-otlichie-za-grizha-699575.html", "text": "Planetree е международната организация, основана през 1978 година в САЩ от пациент, който имал лош опит в болницата. До днес екипът работи върху стандарти за пациентския фокус на здравните заведения и на тази база акредитира Центрове с персонално ориентирана грижа. Анадолу Медицински Център е първата болница със златна акредитация в региона и 85-та в света.Според Асуман Кушчу, мениджър „Персонално ориентирана грижа“ в Анадолу Медицински Център, всички служители са допринесли за това постижение. \"При персонално ориентираната грижа индивидът не се счита само за \"пациент\", а неговите преживявания, ценности, предпочитания и очаквания се поставят в центъра на здравните грижи. Това изисква трансформация в корпоративната култура. Не е лесно здравните заведения да лекуват и обгрижват всеки пациент по уникален начин.“Според Planetree болниците срещат трудности в приемането на тази корпоративна култура от лекарите. Д-р Хишам Алахдаб, директор по Качество и безопасност за пациента, е горд „Нашите лекари наистина вярват в тази концепция, те не само я реализират, но и я разпространяват.“Д-р Алахдаб споделя „Създадохме пациентска група от доброволци в болницата, които не само дават мнения и идеи, но и вземат решения с нас на редовни съвещания. Така реализирахме много проекти като достъп до медицинското досие на пациента, предпочитани посещения на пациентите 24/7, партньорство в грижите. Осигурихме възможност за придружител в интензивни грижи. Ако няма медицински ограничения, планираме лечението според предпочитаното време за хранене, часовете на сън, посещенията на семействата им. Друго нововъведение е, че разполагаме с кухня, където пациентите могат да приготвят сами ястия. Също така предоставяме много услуги, включително молитвени стаи, йога занимания, музикални концерти, семинари и работилници.\"Одиторите са получили много : „Пациентите споделят, че тук се чувстват у дома, като в семейство. Пациентите споделят, че служителите на Анадолу Медицински Център действат състрадателно, усмихнати и по грижовен начин, различен от другите институции.“За повече за информация: ", "date": "2019.03.20", "title": "Златно отличие за грижа"}
{"url": "https://offnews.bg/sviat/tereza-mej-shte-iska-kratkosrochno-otlagane-na-brekzit-699668.html", "text": "Британският парламент няма да настоява пред ЕС за дългосрочно отлагане на Брекзит, когато внесе официално искането за отлагане, стана ясно от изявление на \"Даунинг стрийт\".Според анализатори отлагането на Брекзит ще е най-късно за 30 юни. Първоначално планираната дата бе 29 март.По закон Великобритания трябва да напусне ЕС - със или без сделка - след 9 дни.Очаква се преди следващата среща на върха на ЕС министър-председателят да изпрати писмо с молба за отлагане на датата, а това да бъде дискутирано по време на срещата.Всяко отлагане, краткосрочно или дългосрочно, изисква одобрението на останалите 27 държави членки. Главният преговарящ по Брекзит от страна на ЕС Мишел Барние обяви, че този вот може да се случи само при конкретно представен план.", "date": "2019.03.20", "title": "Тереза Мей ще иска краткосрочно отлагане на Брекзит"}
{"url": "https://offnews.bg/sviat/berluskoni-v-bolnitca-sled-operatcia-na-hernia-699656.html", "text": "Бившият италиански премиер Силвио Берлускони е претърпял операция от ингвинална херния, предаде ДПА, като се позовава на партия \"Напред Италия\".82-годишният политик ще има нужда от два-три дни, за да се възстанови, уточнява БТА. Бившият премиер е отменил планирани за утре и за петък политически прояви в област Базиликата, където в неделя предстоят избори.Говорих с Берлускони и му пожелах успешно възстановяване, се казва в изявление на италианския вицепремиер Матео Салвини.", "date": "2019.03.20", "title": "Берлускони в болница след операция на херния"}
{"url": "https://offnews.bg/politika/elena-joncheva-sezira-konstitutcionnia-sad-za-zakona-za-lichnite-danni-699671.html", "text": "Сезираме Конституционния съд срещу опасни промени в Закона за личните данни, те създават условия за цензура и самоцензура в българската журналистика, обяви говорителят на ПГ на „БСП за България“ Елена Йончева пред журналисти.Според нея свободата на медиите в България е на дъното на всички класации, но въпреки всичко българската журналистика остава основният гарант за свободата в страната.\"Ако не бяха българските журналисти, нямаше да разберем как един български политик, Цветан Цветанов, купува луксозен апартамент на скандално ниски цени\", коментира водачът на листата на БСП за предстоящите европейски избори Елена Йончева. Елена Йончева припомни документа на ЕК, излязъл преди няколко седмици, в който се казва, че 2/3 от скандалните сделки на видни политици у нас не се разследват от съответните български органи. \"Днес искаме да разберем дали сделката на Цветан Цветанов ще бъде разследвана\", заяви Елена Йончева.", "date": "2019.03.20", "title": "Елена Йончева сезира Конституционния съд за Закона за личните данни"}
{"url": "https://offnews.bg/obshtestvo/proletta-idva-ofitcialno-dve-minuti-predi-polunosht-posreshtame-ia-s-699615.html", "text": "Астрономическата пролет ще настъпи тази вечер две минути преди полунощ. Днес ще има превалявания в източната част от страната и в планините, където валежите ще са от слаб сняг по върховете. Максималните температура ще са между 15-20 градуса. По Черноморието облачността ще е значителна, ще духа слаб до умерен североизточен вятър. Термемотрите няма да се качат над 13 градуса на брега и над 9 сред вълните от два бала. Над планините ще е предимно облачно. На много места ще има слаби валежи от дъжд, над 1800 метра -от слаб сняг. Ще духа слаб до умерен вятър от север-североизток. Максималната температура нависочина 1200 м ще бъде около 8 градуса, на 2000 м - около 1 градус.Утре времето остава облачно и ветровито с температури до 18 градуса. В петък валежите спират, слънцето пробива през облаците, започва и затопляне. ", "date": "2019.03.20", "title": "Пролетта идва официално две минути преди полунощ, посрещаме я с облаци и малко валежи"}
{"url": "https://offnews.bg/obshtestvo/remont-promenia-dvizhenieto-na-tri-tramvaia-699650.html", "text": "Реконструкция на релсов път по ул. „Каменоделска“ променя движението на три трамвая, съобщи Столична община. От днес до 11 май се забранява влизането на пътни превозни средства по западното пътно платно и релсовия път на ул. „Каменоделска” между ул. „Първа българска армия” и ул. „Малашевска”, като движението на превозни средства се извършва двупосочно в източното пътно платно на улицата в същия участък. От 30 април до май забраната важи по източното пътно платно на ул. „Каменоделска” между ул. „Малашевска” и ул. „Грънчарска”, като движението на превозни средства ще се извършва двупосочно в западното пътно платно на улицата в същия участък, а от края на март по обособеното трамвайно трасе на ул. „Каменоделска” между ул. „Първа българска армия” и трамвайно ухо „Орландовци”. Във връзка с ремонта временно се променят маршрутите на трамвайни линии №№ 3, 4 и 18, както следва: трамвайна линия № 3 – в посока кв. „Орландовци“ от бул. „Христо Ботев“ надясно по ул. „Струга“, наляво по бул. „Княгиня Мария Луиза“ до пл. „Централна гара“, наляво по бул. „Христо Ботев“ и по маршрута си до гара „Захарна фабрика“;трамвайна линия № 4 – в посока кв. „Орландовци“, при ул. „Козлодуй“ направо по бул. „Княгиня Мария Луиза“, направо под надлез „Надежда“, кв. „Триъгълника“ до метростанция „Хан Кубрат“ – двупосочно;трамвайна линия № 18 – в посока кв. „Орландовци“, при ул. „Козлодуй“ направо по бул. „Княгиня Мария Луиза“ през пл. „Централна гара“ до надлез „Надежда“ и обратно по маршрута до пл. „Журналист“.Разкрива се временна автобусна линия № А-ТМ4 с маршрут от пл. „Централна гара“ по бул. „Княгиня Мария Луиза“, наляво по ул. „Козлодуй“, наляво по ул. „Каменоделска“ до автостанция „Орландовци“ – двупосочно.", "date": "2019.03.20", "title": "Ремонт променя движението на три трамвая"}
{"url": "https://offnews.bg/sviat/enp-reshava-dali-da-izkliuchi-partiata-na-viktor-orban-699654.html", "text": "Европейската народна партия решава днес дали да изключи Фидес на Виктор Орбан или членството да бъде замразено. 13 от 56-те партии, членуващи в ЕНП, поискаха изключването на \"Фидес\". Сред тях е и ДСБ. Унгарският премиер Виктор Орбан написа писма до лидерите на европейски консервативни партии, поискали изключването на неговата формация Фидес. Унгарският премиер призовава да се преосмисли предложението за изключване. В началото на март унгарският премиер определи критиците си в ЕНП като „полезни идиоти“, които обслужват интересите на левите формации в ЕС.\"Като инициатори за задействане на процедура за изключване на партията на унгарския премиер Виктор Орбан от ЕНП, Ви уведомяваме, че въпреки полученото писмо от г-н Орбан с молба да оттеглим искането си за изключването на Фидес, ние категорично запазваме настоящата си позиция и на 20 март ще гласуваме за излизането на Фидес от ЕНП\", отговориха от ДСБ.", "date": "2019.03.20", "title": "ЕНП решава дали да изключи партията на Виктор Орбан"}
{"url": "https://offnews.bg/obshtestvo/v-chasti-ot-tcentara-na-sofia-i-oshte-tri-rajona-shte-spira-vodata-699644.html", "text": "\"Софийска вода\" временно ще прекъсне водоподаването в части от столицата днес, съобщиха от дружеството. Инвестиционен проект за реконструкция на уличен водопровод на ул. „Иван Вазов“ в центъра налага спиране на водоподаването от 09:00 до 21:00 часа в участъка от ул. „Г. С. Раковски“ до ул. „6-ти септември“. След реализацията на този инвестиционен проект клиентите на „Софийска вода” в района, ще почувстват значително подобреното качество на предоставяните услуги. Монтаж на спирателни кранове на ул. “Козлодуйски бряг“ в село Мировяне се налага спиране на водоподаването от 09:00 до 21:00 часа на ул. „Чавдар войвода“, ул. „Парашутист“, ул. „Ястреб“, ул. „Орлин“, ул. „Козлодуйски бряг“ и ул. „Христо Ботев“. Изграждане на ново сградно водопроводно отклонение на ул. „Батареята“ в местност „Батареята\", община „Кремиковци“, налага спиране на водоподаването от 09:00 до 18:00 часа и на живеещите в района на местност „Батареята“. Заради връзка на уличен водопровод на ул. “Коце Петров Бургов“ в кв. „Кумарица“ в Нови Искър се налага спиране на водоподаването от 10:00 до 17:00 часа на клиентите на „Софийска вода”, живеещи по ул. “Коце Петров Бургов“, ул. „Свещеник Юрдан Ангелов“, ул. „Леярска“ №1, №1А, №3, №5. ", "date": "2019.03.20", "title": "В части от центъра на София и още три района ще спира водата"}
{"url": "https://offnews.bg/politika/rumen-hristov-na-kraka-pri-borisov-s-evropejska-shapka-ot-zhozef-dol-699651.html", "text": "Лидерът на СДС Румен Христов отива днес в централата на ГЕРБ на преговори за общо явяване на евровота на 26 май. До официалната среща между сините и партията на Бойко Борисов се стигна, след като председателя на ЕНП Жозеф Дол  до лидерите на формациите-членки у нас и така легитимира преговорите с управляващите с европейска шапка. ДСБ отказа на Дол, а вчера \"Демократична България\" окончателно. Дали Христов ще поиска СДС да е част от името на коалицията с ГЕРБ, както  пред Демократична България, и за кое място в листата ще се бори, ще стане ясно на срещата днес.Най-желаният кандидат на сините за евродепутат в листата на ГЕРБ е първият ни главен преговарящ с ЕС Владимир Кисьов, неговото име вече е известно на предизборния щаб на ГЕРБ, показа проверка на OFFNews сред членове на щаба. Кисьов обаче още не е дал съгласие да бъде номиниран. Номинациите в СДС ще се правят официално до края на месеца. Според предварителната информация Кисьов ще бъде заедно с Христов на срещата с Борисов и Цветанов. Той се познава с двамата още от 2009 г. , когато бе председател на Столичния общински съвет, а настоящият премиер - кмет на София. ", "date": "2019.03.20", "title": "Румен Христов на крака при Борисов с европейска шапка от Жозеф Дол"}
