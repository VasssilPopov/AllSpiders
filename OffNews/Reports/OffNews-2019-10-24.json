{"url": "https://offnews.bg/protesti/protestat-sreshtu-geshev-shte-ostane-na-orlov-most-tciala-nosht-snimk-713955.html", "text": "Протестът на Орлов мост срещу избора на Иван Гешев за главен прокурор ще продължи цяла нощ, а утре в 9.30 ч. сутринта демонстрантите ще отидат пред президенството.Протести ще има всеки ден, обяви председателят на \"БОЕЦ\" Георги Георгиев.Към 20.30 ч. демонстрантите на Орлов мост са над 500.Тази вечер в 20:06 ч.  за следващите 7 години с 20 гласа \"за\" и 4 \"против\". \"Против\" гласуваха председателят на ВКС Лозан Панов, Олга Керелска, Красимир Шекерджиев и Атанаска Дишева.В момента  през Цариградско шосе се пропускат само линейки и полицейски коли по посока \"Св. Анна\", съобщава репортер на OFFNews.bg.Във Facebook набира популярност акцията \"С парти на открито ще бъде отбелязан изборът на нов главен прокурор. Всеки е поканен, стига да носи шампанско и сълзи със себе си!\" - гласи посланието към демонстрантите.", "date": "2019.10.24", "title": "Протестът срещу Гешев ще остане на Орлов мост цяла нощ (снимки)"}
{"url": "https://offnews.bg/politika/desislava-malinova-glasuvajte-za-promiana-i-sreshtu-ubietca-kojto-vd-713959.html", "text": "Десислава Малинова е граждански активист за чист въздух в София, тя е и в инициативния комитет на Мая Манолова и четвърта в листата на Движение ЗАЕДНО за промяна в София.Ето какво написа тя в Фейсбук:„Независимо в кой район на София живеете, със сигурност ви прави впечатление за купищата прах, които при всяка една вибрация или полъх на вятъра образуват облаци около нас! Всеки един от нас също така е наясно и с последиците от мръсния въздух, но въпросът е стопанинът на нашия град какво прави, за да елиминира проблема?На първо място трябва да се запитаме как Столична община идентифицира и анализира проблема при липсата на официални източници на информация на критичните точки – големите кръстовища, около циганските гета и районите, които традиционно се отопляват на твърдо гориво? И отговорът е също толкова ясен – НИКАК! На територията на столицата има само 5 официални станции за измерване на чистотата и качеството на въздуха, повечето разположени на удобни места.След като нямаме анализ, чрез който да видим какви са така наречените 100 мерки на СО, които толкова шумно се презентират през последната една година, и който да ни помогне да измерим техния ефект – създаване на нискоемисионни зони, отклоняване на транзитния поток от центъра на града; въвеждане на такса за строителни машини/60 лв. месечно/, извънредни проверки за степента на димност на МПС и въвеждане на т.нар. „зелен билет“;Шумно презентирани, но безславно прилагани и още по-безрезултатни мерки!Какво се случва с нашите деца, когато в зимния ден навън въздухът се стели с цвят, мирис и вкус? Какви мерки предприема Столична община, за да им осигури на тези деца безопасно придвижване до детската градина или училището? Подсигури ли им поне елементарните предпазни мерки като маски например или пречистватели за въздуха в класните стаи? Проведе ли същата тази Столична община кампания, с която да образова гетата, които са едни от основни източници на замърсяване на въздуха, какви са вредите за здравето?Същата тази община какво направи, за да осигури изграждане на алтернативни източници за отопление като газифициране и топлофициране?Не е нужно Столична община да измисля нов вид мерки и технологии, а само да анализира източниците и да приложи решения, които са изпробвани и доказано функционират, защото не филтърът на комина /за който няма доказан ефект/ ще реши проблема, а решението е в това какво се допуска да се гори в печката.Имаме решения, с които да дишаме като европейци, защото ние сме такива!“", "date": "2019.10.24", "title": "Десислава Малинова: Гласувайте за промяна и срещу убиецa, който вдишваме всеки ден!"}
{"url": "https://offnews.bg/futbol/ludogoretc-ne-uspia-da-se-protivopostavi-na-espaniol-713961.html", "text": "Лудогорец загуби с минималното 0:1 от Еспаньол в двубой от Група Н на Лига Европа, игран на \"Лудогорец Арена\". Разградчани сложиха край на серията си от две поредни победи във втория по сила клубен турнир.Единственото попадение бе дело на Виктор Кампусано, който се разписа в 13-ата минута. Гостите останаха и с човек по-малко в 88-ата минута след втори жълт и съответно червен картон на капитана им Хави Лопес.Загубата тази вечер е първа за Станислав Генчев като наставник на лудогорци. Съдбата им можеше да бъде и по-различна, но пропуски срещу каталунците направиха Мавис Чибота, Вандерсон и Антон Недялков.Не може да не се отбележи и, че гостите бяха без няколко от основните си футболисти в днешния мач, но в състава на Лудогорец липсваха Клаудиу Кешерю и Яцек Горалски.Загубата свали разградчани от първата позиция в Група Н за сметка на каталунците. \"Папагалчетата\" са лидери в групата със 7 точки, а Лудогорец е втори с точка по-малко. Добрите шансове за продължаване в следващия етап от турнира обаче остават.Лудогорец: Илиев, Недялков, Сисиньо, Форстър, Моци, Баджи, Анисе (68 - Битон), Чибота, Лукоки (59 - Швиерчок), Марселиньо, ВандерсонТреньор: Станислав ГенчевЕспаньол: Лопес, Вия, Лопес, Корчиа, Еспиноса, Х. Лопес, Мелендо (69 - Роха), Итураспе, Гранеро, Ву (61 - Варгас), Кампусано (78 - Ферейра)Треньор: Пабло Мачин", "date": "2019.10.24", "title": "Лудогорец не успя да се противопостави на Еспаньол"}
{"url": "https://offnews.bg/lajfstajl/idi-i-glasuvaj-s-bezplatna-trotinetka-v-sofia-713935.html", "text": "Компания за електрически тротинетки под наем обяви, че за изборите в неделя пуска безплатни пътувания в столицата. За да се възползват от офертата потребителите трябва да въведат КОДЗАВОТ.Предложението е валидно от 07,00 часа сутринта и е за 15 минути безплатно возене.Целта е да се насърчи избирателната активност сред гражданите. Подобни инициативи на Lime в Европа и САЩ пожънаха огромен успех и спечелиха симпатии, обясняват от компанията.За да получат 15-минутно безплатно каране, потребителите трябва да въведат КОДЗАВОТ в секцията за промо код на своя Lime wallet.Отстъпката важи до края на деня на 27 октомври.", "date": "2019.10.24", "title": "Иди и гласувай с безплатна тротинетка в София"}
{"url": "https://offnews.bg/politika/maia-manolova-sazdavala-sam-problem-na-borisov-mislia-da-prodalzha-d-713939.html", "text": "“Господин Борисов няма да ме уплаши, няма да уплаши и другите хора”. Това заяви независимият кандидат за кмет на София Мая Манолова днес след среща с жителите на кв. \"Кръстова вада\". Коментарът на Манолова бе по повод участието на премиера ден по-рано в предаването “Лице в лице” по БТВ, в което той изрази разочарованието си от Мая Манолова.\"Разбрахме и че вече съжалява, че съм била омбудсман, защото съм създавала проблеми на него, на Фандъкова и на ГЕРБ\", каза още гражданският кандидат и категорично заяви, че \"ако Борисов продължи да управлява по същия начин, ще продължа да му създавам проблеми.\"Манолова бе категорична, че не създава проблеми на хората от ГЕРБ, \"защото там има почтени хора, на които децата са извън детските градини, които дишат мръсен въздух и които се дразнят в безкрайните задръствания.\"\"Аз се интересувам от проблемите на хората, интересувам се от съдбите на хората, а господин Борисов, може би, е само партиен\", завърши Манолова.", "date": "2019.10.24", "title": "Мая Манолова: Създавала съм проблем на Борисов? Мисля да продължа да го правя"}
{"url": "https://offnews.bg/112/granichna-politcia-zadarzha-13-afganistantci-i-4-ma-taksimetrovi-shofi-713926.html", "text": "Гранични полицаи от РДГП „Драгоман“ са задържали 13 афганистанци и четирима шофьори на таксита в граничната зона, съобщи ГД „Гранична полиция“.На 23 октомври в 20,30 ч. автопатрул на ГПУ „Калотина“ спрял за проверка в землището на Драгоман четири таксиметрови автомобила. В колите граничните полицаи открили 13 афганистански граждани - всички със статут на кандидат-бежанци.Чужденците и таксиметровите шофьори са задържани.Уведомена е Районната прокуратура и е образувано е досъдебно производство. По първоначална информация единият от шофьорите е организирал извозването на афганистанците в граничната зона.Разследването продължава.", "date": "2019.10.24", "title": "Гранична полиция задържа 13 афганистанци и 4-ма таксиметрови шофьори"}
{"url": "https://offnews.bg/ikonomika/kzk-zabrani-na-evrohold-da-kupi-chez-balgaria-713957.html", "text": "С решение от днес Комисията за защита на конкуренцията забрани \"концентрацията между предприятия, която ще се осъществи чрез придобиване на непряк едноличен контрол от страна на \"Еврохолд България\" АД върху предприятията на ЧЕЗ в България.\"КЗК е установила, че \"нотифицираната сделка ще породи конгломератни ефекти на застрахователния пазар и на електроенергийния сектор. Планираната сделка ще доведе до съществено увеличаване пазарната мощ на концентриращите се предприятия, които ще имат възможност да действат в значителна степен независимо от своите конкуренти.\"Въз основа на цялостния анализ КЗК заключи, че \"обединяването на опита, икономическия ресурс и пазарните позиции на концентриращите се предприятия в електроенергийния и застрахователния сектори създава предпоставки нотифицираната сделка да доведе до установяване или засилване на господстващото положение на обединената група и значително възпрепятстване на ефективната конкуренция на съответните пазари.\"Решението на Комисията за защита на конкуренцията може да бъде обжалвано в 14-дневен срок пред Административен съд - София област.\"Като публична компания с голям брой международни и институционални инвеститори, Еврохолд ще изчака решение на надзорния съвет на компанията за по-нататъшните стъпки по сделката и за развитието на инвестиционната си стратегия в енергийния сектор\" - съобщиха днес от Еврохолд България АД.Еврохолд приема решението на КЗК \"като позитивна оценка за финансовата мощ на холдинга и като потвърждение за възможностите на компанията да реализира мащабни придобивания. Това е още един аргумент холдингът да продължи да следва своята стратегия за развитие. Решението на КЗК несъмнено допринася за това всеки настоящ или бъдещ инвеститор в българската икономика (купувач или продавач) да има необходимото доверие в българския регулатор и по този начин да има пълна прогнозируемост на инвестиционните си планове.\" - заявиха още от Еврохолд България АД.", "date": "2019.10.24", "title": "КЗК забрани на Еврохолд да купи ЧЕЗ - България"}
{"url": "https://offnews.bg/politika/kaloian-pargov-v-negovan-i-bez-gerb-shte-se-stroi-metroto-713946.html", "text": "Познавам много добре проблемите на селото, които досега не са решавани. Проблеми има с канализацията, парка, незаконните сметища, липсата на спортни площадки. Когато стана кмет, ще работя и ще направя всичко възможно, за да ги решим, увери Илиян Игнатов, кандидат на БСП за кмет на с. Негован.В срещата с хората взеха участие лидерът на БСП – София и водач на листата Калоян Паргов и Милко Панов, кандидат за кмет на район „Нови Искър“, както и народният представител Димитър Данчев и кандидатът за общински съветник Десислава Димитрова.\"Гласуването в неделя ще гарантира началото за една друга перспектива, заяви Калоян Паргов - Защото ГЕРБ, каквото и да са направили, вече буксуват. Налице е развитие в застой. И без ГЕРБ ще се строи метрото. И без ГЕРБ в управлението, ще продължим напред. И няма нищо драматично Йорданка Фандъкова да отиде в опозиция. Твърде много време управляваха и малко се самозабравиха\".\"На 27-и нека направим правилния избор. Нека да гласуваме за промяната. Не е нужно да пропуснем още един мандат, още четири години са много време. А проблемите в района, във всички села са едни и същи. Просто районът ни се е превърнал в разграден двор. А ако няма ограда, която да ти пази двора, всички ще минат през него\", категоричен беше Милко Панов. ", "date": "2019.10.24", "title": "Калоян Паргов в Негован: И без ГЕРБ ще се строи метрото"}
{"url": "https://offnews.bg/futbol/hero-chest-e-da-poema-beroe-tomash-ne-zasluzhavashe-podobno-otnoshen-713938.html", "text": "Берое представи официално новия треньор на тима Димитър Димитров. Херо заменя на поста Александър Томаш, който подаде оставка след загубата с 1:2 от Славия.Димитров държи да се знае, че не е магьосник, за да промени мигновено нещата в клуба и допълни, че е очаквал през този сезон старозагорци да бъдат в първенството.\"За мен е огромна чест да поема Берое. Един уважаван клуб, с история. Един от най-футболните градове на България. През годините съм имал и други предложения от Берое. Тогава не се получи. Не очаквайте чудеса в началото. Няма такива магьосници, които да обърнат нещата на 360 градуса. Ще работя със сърце и душа.Берое не е на мястото си. Петър Колев, Георги Чиликов плюс Данчо Господинов, който ще бъде треньор на вратарите. Може да има и други хора, които ще бъдат споделени постфактум.Ще се опитаме с победи да вдигнем настроението и тонуса на отбора. Минималната ни цел е влизане в шестицата. Изостанали сме от водещите отбори в точките, но ще се опитаме да скъсим дистанцията.Това е една от най-добрите бази с тази на Лудогорец. И публиката, която е изключително важен фактор, която е налице. Публиката винаги има право, тя не трябва да се коментира. Вярвам, че ще имаме успехи.Ще се опитам да намеря баланса в нашия отбор. Като погледнем статистиката - имаме само победи и загуби, залитаме от едната до другата страна. От зимата ще преценявам какво е нужно на този отбор.Берое има добър потенциал. Ако трябва да бъда честен, очаквах през тази година Берое да е хит. Това да е най-силната година на Берое. Аз съм от треньорите, които могат да простят всичко, но не и бездушието и меланхолията.Чувствам Томаш не само като приятел, но и като един млад специалист, който е работил със сърце и душа. Убеден съм, че той ще има доста сериозно бъдеще в българския футбол. Той е изградил този отбор. Не заслужаваше подобно отношение, защото съм убеден, че е работил със сърце и душа\", каза Херо.", "date": "2019.10.24", "title": "Херо: Чест е да поема Берое, Томаш не заслужаваше подобно отношение"}
{"url": "https://offnews.bg/zdrave/eksperti-mladite-patcienti-s-nasledstveni-zaboliavania-triabva-da-ima-713947.html", "text": "\"Необходимо е да се създаде национална програма, която да има фокус върху младите пациенти с наследствени карциномни заболявания, които имат нужда от терапия, специализирана за тях. Трябва да имаме приоритети, кои пациенти задължително трябва да имат достъп до персонализирана медицина, защото те няма друг шанс.\" Това сподели пред OFFNews, проф. д-р Савелина Поповска - заместник-ректор по международното сътрудничество на Медицински университет - Плевен. Проф. Поповска ще ръководи панела за Патологията на персонализираната медицина по време на Втората Балканска конференция по персонализиран медицина, която започна в столицата днес.Основните теми на форума и неговите цели очертаха д-р Жасмина Коева-Балабанова - председател на Управителния съвет на Български Алианс за Прецизирана и Персонализирана Медицина (БАППМ); Денис Хорган - изпълнителен директор на Европейски алианс за персонализирана медицина (ЕАПМ); чл.-кор. проф. Драга Тончева - президент на Научно дружество по геномика и генетика на човека; проф. д-р Савелина Поповска - заместник-ректор по международното сътрудничество на Медицински университет - Плевен.Експертите ще се фокусират върху намирането на оптимални пътища за интегрирането на персонализираната медицина в здравните системи на страните от Европейския съюз. Те ще обсъдят възможностите за ускоряване на въвеждането на иновативните лекарства и диагностични средства в клиничната практика, изграждането на необходимата за това правна и регулаторна рамка и подобряването на достъпа на пациентите до иновативно лечение.„Пробивите в генетиката, призивите за повече и по-добър скрининг, развитието на техниката за образна диагностика и появата на това, което сега наричаме „Big Data“, вече промениха завинаги света на здравеопазването. Всичко това е в полза на пациентите. Но ние трябва да споделяме повече от тези нови научни методи и да постигнем по-високи нива на сътрудничество\", каза д-р Коева-Балабанова.Изпълнителният директор на Европейския алианс за персонализирана медицина Денис Хорган допълни, че са необходими политики, които позволяват внедряването на иновациите в медицината. По думите му нито една държава не може да се справи с това сама, затова е необходимо да се стимулира сътрудничеството между тях.Пред OFFNews проф. Поповска сподели, че в някои страни персонализираната медицина се прилага много смело, дори е задължителна,  тъй като се оказва, че колкото по персонализирана е терапията, толкова повече средства за ненужно или неподходящо лечение се спестяват. \"Това е по-рентабилният подход. Необходимо е да се създаде национална програма, която да има фокус върху младите пациенти с наследствени карциномни заболявания, които имат нужда от терапия, специализирана за тях. Трябва да имаме приоритети, кои пациенти задължително трябва да имат достъп до тази медицина, защото те няма друг шанс.Според проф. Тончева много голям проблем в онкологията са наследствените онкологични болести, които са 10-20% от всяка патология. \"Това означава, че при примерно при простатния карцином, от който според Европейския регистър в България има по 3800 случая годишно, 600 здрави деца от тези фамилии имат предразположеност да носят генетичен дефект, който да определи развитието на простатен карцином в по-късна възраст. А като имаме предвид, че те са представители и на фамилии значи броят на хората, които се нуждаят от генетични изследвания е много голям. Много малко се обръща внимание на генетичната предразположеност към онкологични заболявания. При нас идват за диагностика лица, които искат да знаят дали са предразположени. Ролята на лекаря е изключително важна – кои пациенти да бъдат насочвани за генетична консултация\", допълни тя.Проф. Тончева съобщи още, че по време на дискусията „Геномика и здравеопазване“ ще се разгледат новите постижения в геномиката и генетиката на човека, генната терапия както и Европейската геномна инициатива “1+MG” за осигуряване на достъп до най-малко 1 млн. генома в Европейския съюз.Д-р Жасмина Коева-Балабанова подчерта, че ролята на лекаря винаги ще остане ключова в медицината. Компютрите и изкуствения интелект няма да изместят диагностицирането, но със сигурност, лекарите, които владеят изкуствения интелект и съвременните методи на диагностика и лечение, ще изместят тези, които не ги използват.„Непрестанно нарастващите разходи са предизвикателство за системите на здравеопазване. Геномиката има потенциал да влияе на здравето ни и да даде предимства по отношение на прецизирана диагностика, по-висока ефективност на лечението и икономически по-изгодни методи и подходи. Това ще даде на пациента вярната информация, за да получи правилното лечение в правилното време“, допълни д-р Жасмина Коева-Балабанова. По думите й макар в момента генетичните изследвания да са скъпи, до 5 години те ще струват колкото другите лабораторни изследвания.Във фокуса на конференцията ще бъдат имунотерапията, лъчелечението и мониторирането на различни видове злокачествени заболявания. Участниците във форума ще обсъдят и възможностите на персонализираната медицина при редките болести, както и приложението и в неврологията и психиатрията.Форумът се организира от Български алианс за прецизирана и персонализирана медицина (БАППМ) в сътрудничество с Европейски алианс за персонализирана медицина (ЕАПМ), Медицински университет - Плевен и Българското научно дружество по геномика и генетика на човека.", "date": "2019.10.24", "title": "Експерти: Младите пациенти с наследствени заболявания трябва да имат достъп до персонализирана медицина"}
{"url": "https://offnews.bg/zdrave/balgaria-e-v-sredata-po-razhodi-za-zdraveopazvane-v-es-otchitat-ot-sz-713942.html", "text": "Общите разходи за здравеопазване в България са 8.4% от БВП, което нарежда страната ни по средата на класацията в Европейския регион на СЗО. Неформалните плащания на домакинствата – 47.7%, са също над средните стойности за Европейския регион на СЗО и ЕС13.Представителите на Офиса на Световната здравна организация в България поставиха началото на поредица от срещи с българските медии. Целта на организаторите е укрепване на връзката между организацията и медиите, която да подпомогне адресирането на важни и значими теми в сферата на общественото здраве.В рамките на срещата, д-р Скендер Сила (Представител на СЗО в Република България) и д-р Михаил Околийски (Експерт „Обществено здраве“ в СЗО) запознаха медиите със структурата и функциите на организацията. Бяха представени дейностите, кампаниите и инициативите на СЗО и бяха обсъдени постиженията и плановете на организацията през изминалия и предстоящия двугодишен период 2020-2021.Доц. Ангел Кунчев (Главен държавен здравен инспектор, Министерство на здравеопазването) благодари на СЗО за навременната и високоспециализирана подкрепа, която държавата ни получава от организацията.„България постигна значителен напредък в подобряване здравето на населението, но все още срещаме предизвикателства в сфери като незаразни болести, болести на кръвообращението, тютюнопушене и консумация на алкохол. Необходимо е да подчертаем и необходимостта от промоция на здравословен начин на живот и навици и осигуряване на универсално здравно покритие за всички навсякъде“, подчерта д-р Скендер Сила.Д-р Михаил Околийски представи дългосрочните стратегически приоритети на работата на СЗО България в сферата на здравеопазването, сред които са подобряването на качеството на здравните услуги; повишаването на финансирането в здравеопазването; засилването на участието на общността и овластяване на гражданите и осъществяване на успешна реформа в сектора.Десет са проблемите, които ще изискват внимание от страна на СЗО и здравните партньори. Сред тях са замърсяването на въздуха и изменението на климата, незаразните хронични заболявания, глобалната грипна пандемия, уязвимите условия на живот, антимикробната резистентност; първичната здравна помощ, разколебаването от ползата на ваксините, грижата за психичното здраве, както и ебола и други патогени с висока заплаха.По време на срещата бе подчертана нуждата добро партньорство с медиите за адресиране на важните теми в сферата на общественото здравеопазване. Организаторите се ангажираха, че срещите с българските медии ще се превърнат в традиция.", "date": "2019.10.24", "title": "България е в средата по разходи за здравеопазване в ЕС, отчитат от СЗО"}
{"url": "https://offnews.bg/analizi-i-komentari/zashto-izborat-na-glaven-prokuror-e-tolkova-vazhen-713952.html", "text": "Може би трябва да се обясни на хората защо изборът на Главен прокурор е толкова важен. Масовата публика не винаги успява да прочете всички промени в законите, може би не знае какви са му функциите и правомощията. Донякъде Главният прокурор е като същата позиция в западните държави – наблюдава разследването на всяко престъпление, следи събирането на доказателства, внася тези доказателства в съда и иска съответните наказания. Той е ръката на правителството, която преследва престъпниците.В България обаче, тъй като са останали много заемки от съветското законодателство и изобщо от тоталитарните порядки, фигурата на Главния прокурор има доста повече правомощия. Като на първо място трябва да се каже, че той не е част от изпълнителната власт, а е част от независимата съдебна власт. Т.е. никой няма контрол над него.От което произтичат някои забавни следствия. Нека хипотетично си представим:Например хипотетично Главният прокурор може да разпореди да бъде арестуван някой кандидат за кмет три дни преди изборите, защото има съмнения в купуване на гласове. Да, след това може да се окаже, че няма такова нещо и човекът да бъде освободен. Но ще е прекарал няколко дена в предварителния арест. И никой не може да накаже Главния прокурор, че е сбъркал. Хипотетично говоря, разбира се.Например хипотетично Главният прокурор може да каже, че не вижда престъпление, когато интернет сайт изнудва кандидат за кмет. И може просто нищо да не направи. Тъй като само прокуратурата може да повдига обвинения, то този сайт може да продължи да си изнудва и нищо да не му се случва. Няма да има кой да накаже прокуратурата за този пропуск, защото е независима. Хипотетично си представям пак.Например хипотетично Главният прокурор може да си избере срещу кого да направи разследване за расизъм:1) срещу човек, който пуска глупава шега във социална медия, като част от някакъв разговор;2) или срещу човек, който подкрепя расистки маршове с факли и се заканва как ще разрушава къщи, само защото са на някаква малцинствена група;3) или срещу член на висш държавен орган, който иска да не се спазват законите, а да се гледа дали пострадалите са с „българска кръв“ или не.И никой не може да каже нищо на Главния прокурор за неговия избор от горните три опции, даже и хипотетично, защото по нашите закони няма кой да му каже нещо.Например хипотетично Главният прокурор може да нареди разследване срещу банкер, защото има основания да мисли, че има престъпна дейност. Което е супер. Но пак хипотетично Главният прокурор може да откаже да разследва някой бизнесмен, защото не мисли, че има нарушения. Което не знам дали е супер. И отново никой нищо не може да му каже. Нито хипотетично, нито реално.Може и още много хипотетични примери да ни хрумнат, но мисля, че разбрахте основното.Нямам идея защо все още системата ни е по съветски образец. По-скоро имам, де, явно е удобна. Но фигурата на Главен прокурор е много важна и изборът на конкретна личност е още по-важна.И да, може днес да не ви интересува, но ако потропат на вашата врата и тръгнат да ви отвеждат, може би ще мислите по друг начин. Хипотетично говоря, разбира се.Усмихнат ден! Пак хипотетично. ---------------------------------------Коментарът на автора е публикуван в личния му фейсбук профил. ", "date": "2019.10.24", "title": "Защо изборът на главен прокурор е толкова важен"}
{"url": "https://offnews.bg/politika/kaloian-pargov-sofia-triabva-da-bade-grad-na-kulturata-i-duhovnite-tc-713950.html", "text": "София трябва да бъде град на културата и на високите духовни ценности.Това заяви лидерът на БСП - София и водач на листата Калоян Паргов на среща с над 50 културни дейци и учени. Сред тях бяха Анжел Вагенщайн, Иван Гранитски, поетът Петър Анастасов, акад. В. Гюзелев, акад. К. Косев, акад. В. Сгурев, чл.-кор. В. Проданов, художникът Ивайло Мирчев, прозаикът Стоян Райчевски, председателите на СБП и СБЖ Боян Ангелов и Снежана Тодорова, проф. Снежана Барова и др.\"Нашата представа за София е за град на високите технологии, за умен град, каза Калоян Паргов. - Ние знаем как да постигнем това. Ще разчитаме на БАН и на университетите, на учените, изследователите и преподавателите. Ние виждаме София и като град на културата, на високите духовни ценности. Град, който се гордее не само с миналото си, но и със съвременните си постижения, в който наследството се съхранява и развива, а не се руши и обругава. Град, в който културното многообразие е основа за всички политики\". Лидерът на БСП - София отбеляза, че е необходимо Столична община да предложи политики, насочени към научната и художествено-творческа интелигенция. \"Решението е да подпомага и да си партнира с иновативни центрове към научните и университетски институции, да подпомага работата на творческите съюзи, да съдейства за разкриването на книжарници, на киносалони, да подпомага реализацията на спектакли”, добави той.", "date": "2019.10.24", "title": "Калоян Паргов: София трябва да бъде град на културата и духовните ценности"}
{"url": "https://offnews.bg/obshtestvo/arestuvaha-trima-mazhe-otglezhdali-170-kilograma-kanabis-v-karlukovo-713954.html", "text": "Полицията в Луковит задържа трима мъже за отглеждане на канабис в село Карлуково, съобщава БНР.Двама от арестуваните са от София, третият - от Карлуково.В землището на селото на площ от 650 кв.м. те са започнали да режат с лозарски ножици зелените растения - в този момент са били арестувани.След проверка е установено, че общият брой на растенията е 212 , с височина около един метър.Отделената от тях листна маса е с тегло 170 кг.", "date": "2019.10.24", "title": "Арестуваха трима мъже, отглеждали 170 килограма канабис в Карлуково"}
{"url": "https://offnews.bg/futbol/tcska-si-sveri-chasovnika-s-pobeda-nad-kariana-video-713953.html", "text": "ЦСКА победи с 3:1 втородивизионния отбор Кариана Ерден в приятелска среща, която се игра на базата в Панчарево.Гостите поведоха в 32-та минута, а три по-късно \"червените\" изравниха след гол на Тиаго с шут извън наказателното поле. Португалецът изведе \"армейците\" напред в 72-та минута след силен шут от границата на налазателното поле.Любопитна ситуация се случи в 78-та минута. Вторият вратар на Кариана се контузи и стражът на \"армейците\" Илия Шаламанов застана да пази вратата на гостите от Ерден. В последните секунди Али Соу резлизира от дузпа за крайното 3:1.В мача заради различни травми участие не взеха Томи Юрич, Митко Митков и Иван Турицов. Под въпрос бе Денис Давидов. Все пак руснакът бе включен сред титулярите в последния момент.Днес треньорът Милош Крушчич направи промени в състава, като изпробва и няколко различни постройки на игра. Въпреки това, сякаш при \"червените\" го нямаше този проблясък, който всички искаха отборът да се види при новия треньор.", "date": "2019.10.24", "title": "ЦСКА си свери часовника с победа над Кариана (видео)"}
{"url": "https://offnews.bg/temida/izbraha-ivan-geshev-za-glaven-prokuror-na-balgaria-713949.html", "text": "ВСС избра Иван Гешев за главен прокурор на България за следващите 7 години с 20 гласа \"за\" и 4 \"против\".Това стана след 10-часов дебат и протести по улиците на столицата, които продължават и към момента. За избора му бяха необходими поне 17 гласа от 25-членния Висш съдебен съвет.\"Против\" гласуваха председателят на ВКС Лозан Панов, Олга Керелска, Красимир Шекерджиев и Атанаска Дишева.Цял ден Гешев отговаря на въпроси за качествата му, намеренията му за работата на прокуратурата, делото КТБ, участието му в делото срещу Десислава Иванчева и пр. Още утре решението на ВСС ще бъде изпратено на президента за издаване на указ, ако прецени, съобщи представляващият ВСС Боян Магдалинчев.Не е разписан срок, в който Румен Радев да одобри кандидатурата или да я върне.Смятам, че президентът ще изпълни в цялост правомощията, които са му вменени по Конституция. Не се съмнявам, че изборът ще е негов, а не под външен натиск, заяви Иван Гешев на брифинг след гласуването на ВСС.Аз не знам дали ще бъда главен прокурор, коментира той и уточни, че процедурата не е приключила.Нямам представа кои са тези, които ме подкрепят. Нямам никакви отношения с тях, каза Гешев по повод днешната акция в негова подкрепа.", "date": "2019.10.24", "title": "Избраха Иван Гешев за главен прокурор на България"}
{"url": "https://offnews.bg/protesti/protestat-sreshtu-izbora-na-geshev-prodalzhava-orlov-most-ostava-blok-713951.html", "text": "Протестът на Орлов мост срещу избора на единствения номиниран за главен прокурор Иван Гешев продължава.  Към 19 ч. демонстрантите са над 500.През Цариградско шосе се пропускат само линейки и полицейски коли по посока \"Св. Анна\", съобщава репортер на OFFNews.bg.Във Facebook набира популярност акцията гласи посланието към демонстрантите.Същевременно от Центъра за градска мобилност съобщават, че движението по бул. \"Цар Освободител\" в участъка от Орлов мост до бул. \"В. Левски\" продължава да е спряно.Автобусите от линии:№ 9 и 75 въртят на Военна академиия. Тези от линии № 84, 184, 280, 306 посока Орлов мост въртят преди Орлов мост и обратно по маршрута№ 72, 204, 304 и 604 са отклонени по бул. Др. Цанков, бул. Ситняково и по маршрута двупосочно.№ 94 върти на ул. Гурко и обратно по маршрута.№ 213 е отклонен по бул. Ситняково двупосочно.Тролейбусите от линии:№ 4, 5, 8 и 11 посока СУ Кл. Охридски въртят преди Орлов мост и обратно по маршрута.№ 5, 8, посока Младост са отклонени до Сточна гара и обратно по маршрута.4, 11 посока Дружба са отклонени до Руски паметник и обратно по маршрутаОт 10.40 ч. е спряно движението по бул. Кн. М. Луиза – Централни халиТрамваите от линии 4, 12 и 18 са отклонени по бул. Христо Ботев двупосочно.", "date": "2019.10.24", "title": "Протестът срещу избора на Гешев продължава, Орлов мост остава блокиран (снимки)"}
{"url": "https://offnews.bg/zdrave/do-2040-g-vseki-deseti-balgarin-shte-e-s-diabet-preduprezhdavat-patc-713932.html", "text": "8,4 % от населението е засегнато от диабет, а прогнозите сочат, че до 2040 г. всеки десети българин ще бъде с тази диагноза. Данните са от отвореното писмо до институциите на Българска асоциация „Диабет“, Национална асоциация на децата и младите хора с диабет, Българска диабетна асоциация, Обединение „Култура без граници“ и Асоциация „Диабет и предиабет“.Те настояват да бъде приета Национална диабетна програма (2020-2030), която да обхваща целия спектър на профилактика, съвременно лечение по утвърдени европейски стандарти, обучение, контрол и самоконтрол на заболяването, както и навременното откриване, проследяване, превенция и лечение на всички усложнения на диабета.Пациентските организации изтъкват нуждата от разработването на дългосрочна Стратегия за превенция, която включва и скрининг на рисковите групи. Те подчертават, че болните от диабет са застрашени 15 пъти повече от останалите хора от ослепяване и хронична бъбречна недостатъчност, 10 пъти повече от ампутации на долните крайници и 3 пъти повече от инфаркт на миокарда и мозъчен инсулт.„Въпреки тази стряскаща статистика, съществуват данни, че с помощта на достъп до съвременно лечение и контрол, обучение за самоконтрол, промени в начина на живот и ефективно управление на собственото поведение, за много болни от диабет настъпването на диабетните усложнения може да бъде предотвратено или забавено“, се казва в писмото на пациентските организации, които привеждат примери за добри практики от други страни в Европа и света.Те призовават институциите да предприемат поредица от мерки, сред които и по-ефективно използване на данните от Националния диабетен регистър при взимането на управленските решения.", "date": "2019.10.24", "title": "До 2040 г. всеки десети българин ще е с диабет, предупреждават пациентски организации"}
{"url": "https://offnews.bg/politika/bsp-signalizira-v-selo-orizovo-ima-izbirateli-fantomi-713948.html", "text": "Избиратели-фантоми разкриха местните жители в село Оризово, община Братя Даскалови. Хората сигнализирали веднага в предизборния щаб на „БСП за България”, тъй като в общината се знае, че социалистите вече 4 години алармират за активен изборен туризъм в района, съобщиха от БСП. „В десетки къщи на оризовските улици „Каваклийка”, „Марица”, „Изгрев”, „Нейко Генов”, „Таньо Найденов” има регистрирани лица от различни краища на България на един адрес, който нито собствениците, нито съседите са чували и виждали”, каза Веселин Калчев, кандидат за кмет от БСП и председател на общинската партийна организация. По думите му случаите са фрапантни.„Искаме честни и справедливи избори, при еднакви изборни правила, за да победи по-добрият”, допълни Калчев.Оризово е селото на досегашния кмет на община Братя Даскалови, подкрепян от ГЕРБ, позволил регистрациите-фантоми по настоящи адреси. Преди 4 месеца от БСП внесоха сигнал до главния прокурор и до националния омбудсман, но 4 дни преди изборите – резултат няма.„През 2015г. хората, които видяха единствено гастрольорите в местните избори за десетина минути, бяха работещите в 25-те секционни комисии в общината. Членове и застъпници от различни партии се питахме кои са лицата, нахлули в секциите, организирано и със специален транспорт”, разказаха от щаба на левицата.В община Братя Даскалови кмет се избира с гласовете на около 2 500 души. Лицата по настоящи адреси в община Братя Даскалови са около 1600. Към 12.10.2019г. декларации, че ще гласуват по настоящия си адрес, са подали 1 121 избиратели. Само в съседната община Чирпан, където гласоподавателите са много повече, декларации за гласуване по настоящ адрес са подадени от 42 души.", "date": "2019.10.24", "title": "БСП сигнализира: В село Оризово има избиратели-фантоми"}
{"url": "https://offnews.bg/bojni/konar-makgregar-se-zavrashta-na-oktagona-prez-ianuari-2020-godina-713943.html", "text": "Суперзвездата в смесените бойни изкуства Конър Макгрегър обяви, че ще се завърне в UFC на 18 януари 2020 година.Ирландецът не се е бил от година, когато загуби от Хабиб Нурмагомедов на UFC 229. Макгрегър заяви, че се намира във \"върхова форма\" и че е готов за битка.\"Датата е уговорена. Не ме интересува кой ще е противникът ми. Нужни са 66 дни, за да се създаде навик. Затова от днес започвам да си лягам рано и да ставам рано.Подготовката е най-важното нещо за успеха. Един милиардер трябва да бъде организиран. Ще се съсредоточа върху този мач и няма да пия алкохол.Преди загубата от Нурмагомедов, Макгрегър си бе взел още две години почивка от ММА. Предишният му мач бе срещу Еди Алварес, когато обедини титлите в леката категория и категория \"петел\".Междувременно, се качи и на боксовия ринг срещу Флойд Мейуедър, където загуби, но прибра респектираща сума от битката с американеца.", "date": "2019.10.24", "title": "Конър Макгрегър се завръща на октагона през януари 2020 година"}
{"url": "https://offnews.bg/kultura/stolichna-biblioteka-na-91-godini-713906.html", "text": "На 24 октомври се навършват 91 години от основаването на Столичната библиотека, а празникът ще бъде отбелязан с поредица от интересни събития.В Детския център на библиотеката ще бъде открито интерактивно студио – ново алтернативно пространство за неформално образование и знания, където книгите и четенето се съчетават с нови активности и игри. В студиотодецата ще могат с 3D очила да се разхождат из музеи, галерии и исторически места,да слушат концерти и да посещават детски театрални постановки, да рисуват и да създават 3D анимации. Там те ще имат интернет достъп до Scratch програмиране и програми за проектиране на обекти. Студиото е подходящо да лица от 7- до 15-годишна възраст, а 3D очилата – над 12-годишна възраст.Специално за рождения ден на библиотеката, от фонда са извадени и непоказвани оригинали проф.Румен Скорчев. Тя ще може да бъде разгледана до първи ноември в Детския отдел на библиотеката. В отделна изложба, разположена в Мраморното фоайе на партера пък ще могат да се видят непоказвани издания от личните библиотеки на видни българи.24 октомври ще е и Ден на отворените врати в библиотеката. Ще се раздават безплатни едногодишни читателски карти, а от Дигиталния център ще предлагат безплатно копиране и сканиране до 5 страници. Освен това от 9.00 до 16.00 часа на всеки половин час (при сформирана група) ще се провежда разходка из библиотеката.", "date": "2019.10.24", "title": "Столична библиотека на 91 години"}
{"url": "https://offnews.bg/politika/tcik-razreshi-na-prokuraturata-da-obvini-dvama-kandidati-ot-demokratic-713923.html", "text": "Прокуратурата проверява двама кандидати за общински съветници на \"Демократична България\", стана ясно от решения на ЦИК от снощи.Централната избирателна комисия е дала разрешение да бъдат привлечени като обвиняеми Тома Белев, кандидат за съветник в София, Йордан Децов, който се явява в Плевен. От съобщенията на комисията не става ясно за какво са проверките срещу двамата. Преди ден Федерацията на ционистите в България призова премиера Бойко Борисов да освободи Тома Белев от длъжността му на член в Консултативния съвет по гражданското общество към Министерския съвет. Писмото е подписано от председателя на организацията Яков Джераси.Поводът бе коментар на Белев във фейсбук \"Най-евтино са пътували евреите в конските вагони – напълно безплатно“. По-късно той се извини и на хората, които са се  почувствали засегнати.", "date": "2019.10.24", "title": "ЦИК разреши на прокуратурата да обвини двама кандидати от Демократична България"}
{"url": "https://offnews.bg/zimni/talantat-na-evrofutbol-liubomir-kalchev-zavarshi-na-sedmo-miasto-v-bor-713924.html", "text": "Спортният талант на Еврофутбол Любомир Калчев записа три лични постижения на силното международно състезание по шорттрек за юноши в Бормио (Италия), като резултатът му от 1:28.820 мин. на 1000 метра му осигури 7-то място в дисциплината.На 500 метра 16-годишният софиянец е 9-ти с 43.296 сек, а на 1500 метра е 12-ти с 2:27.839 мин. И в трите дисциплини Любо достигна до полуфиналите и участва във финал \"Б\".Всички състезатели използваха турнира в Бормио като етап от подготовката за Световното първенство за юноши, което е в края на януари 2020 г. в същия италиански град.В групата участваха 48 юноши предимно от Европа, както и представители на силата в този спорт – Канада. Следващият турнир на Любо е на 22.11.2019 г. в Бялисток (Полша).Други двама Спортни таланти в леката атлетика постигнаха успехи на държавното първенство по крос кънтри, което се проведе на 23.10.2019 г. в Пирдоп.Параолимпиецът ни Християн Стоянов грабна златото във възрастовата група на младежите до 23 години, а Александър Сръндев е 3-ти. Хрис, който е състезател на Дунав Русе финишира за 26:28.0 мин. в дистанцията на 8000 метра, а Алекс завърши за 28:04.1 мин.Над 150 състезатели от цялата страна участваха в състезанието в местността \"Борова гора\", от което ще се селектира и националния отбор по крос кънтри за балканския шампионат.За Християн предстои най-голямото състезание тази година, а именно Световното първенство по лека атлетика за хора с увреждания от 07.11.2019 г. в Дубай.", "date": "2019.10.24", "title": "Талантът на Еврофутбол Любомир Калчев завърши на седмо място в Бормио"}
{"url": "https://offnews.bg/bojni/aleksandar-evstatiev-za-prav-pat-shte-se-bia-na-senshi-shte-dam-vsic-713919.html", "text": "Александър, на 26 октомври ще направиш дебюта си на арената на SENSHI. На какво ще заложиш при представянето си?Да, това ще е първото ми участие на SENSHI. Точно затова и съм много мотивиран да се представя на високо ниво и да дам всичко от себе си. За представянето си залагам на добрата подготовка, като внимавам да не получа контузия в последния момент.Твой противник ще е световният шампион по киокушин от Казахстан Андрей Котов, а двубоят ви ще е по киокушин. Притесняваш ли се, че дебютът ти на SENSHI ще е срещу толкова силен опонент?Харесва ми фактът, че ще се бия срешу шампион. Дори ме нахъсва още повече и ме мотивира да търся победа. Шампион или не, на ринга няма да има милост!Какво знаеш за съперника си? Как играе той?За него знам от SENSHI, хареса ми как игра. Има сърце и не се предава, но има много дупки в играта си, които съм готов да използвам. С треньра ми гледахме внимателно някоко негови срещи и сме изградили стратегия, с която ще го победя.Коя е твоята най-силна черта на ринга? Много съм упорит и не се предавам дори когато ми е много трудно да продължа.На какво ще разчиташ – победа със съдийско надмощие или ще търсиш нокаута?Със сигурност ще разчитам на това срещата да не се играе три рунда. Хубавите нокаути са това, което изправя публиката на крака.От колко време тренираш и как реши да се захванеш с бойни спортове?Реално тренирам през целия си съзнателен живот, като решението дойде от баща ми, за което съм му благодарен. Радвам, че ме е насочил по правилния път.Къде се чувстваш по-силен – в карате киокушин или ММА? Чувството е различно, в карате съм по-спокоен и знам какво да очаквам от противника си, докато в ММА винаги има изненади. Чувствам се добре и в двата стила.Имаш ли любима песен, с която излизаш на ринга?Харесва ми да излизам на AC/DC Fire your guns. Зареждам пистолетите и гърмя. Много надъхваща песен. Носи много заряд не само на мен, но и на публиката.", "date": "2019.10.24", "title": "Александър Евстатиев: За пръв път ще се бия на SENSHI, ще дам всичко от себе си"}
{"url": "https://offnews.bg/kultura/kashtata-na-iavorov-ofitcialno-stava-sobstvenost-na-stolichna-obshtina-713917.html", "text": "От днес къщата-музей на Пейо Яворов официално е собственост на Столичната община. Заместник-кметът Тодор Чобанов прие документите за имота от частния съдебен изпълнител, който я обяви за публична продажба.До развръзката с дома на поета се стигна след години на притежаване на къщата на различни собственици, няколко обяви за търг, както и конструктивни проблеми.Преди месец Столичната община купи емблематичната сграда за близо 1 млн и 300 хил. лева.„Необходимо e вече оттук нататък да се направи един цялостен ремонт на този имот. Една от залите ще бъде превърната в място, където ще се провеждат творчески срещи. Ще има временни изложби. Същото ще направим и в друга от залите и такава документална експозиция, каквато в момента липсва. Къщата трябва да бъде освен това и укрепена“, каза Атанас Капралов, директор на Националния литературен музей, който се грижи за експозицията от вещи на Яворов и съпругата му Лора Каравелова..", "date": "2019.10.24", "title": "Къщата на Яворов официално става собственост на Столична община"}
{"url": "https://offnews.bg/politika/dobrev-mladite-hora-kato-iavor-bozhankov-izbraha-gorna-oriahovitca-713916.html", "text": "Всички обясняваме как най-големият ни проблем е, че се топим като нация, а младите напускат страната. Една част си тръгват, за да търсят развитие на запад, но много си тръгват, за да търсят буквално оцеляване. Сигурен съм, че всеки от вас тук не иска по-добро за себе си, а за децата и внуците си. Днес изборът в Горна Оряховица е точно такъв - за младите и за тяхното бъдеще. Имаме прекрасна и реалистична програма - безплатни детски градини, подкрепа за предприемчивите хора и много други мерки, но това не е достатъчно. Това каза зам.-председателят на НС на БСП Кирил Добрев по време на посещението си в Горна Оряховица, където подкрепи кандидата за кмет на общината, издигнат от Коалиция \"БСП за България\", Явор Божанков. \"Явор избра да остане в Горна Оряховица, всички млади хора в листата ни също са тук, в България. Нима те не могат да заминат в по-голям град или в чужбина?\" - попита риторично Добрев. \"Тези млади хора обаче избраха Горна Оряховица, сега е време Горна Оряховица да избере тях\", подчерта той.Кирил Добрев припомни, че през последните 3 години, въпреки натиска и сплашванията, Явор Божанков не се е огънал и не е заемал безпринципна позиция нито веднъж. \"Политиката го отврати бързо, но не го отказа. Напротив - амбицира го, амбицира го той да промени политиката, а не тя него\", каза Добрев и припомни, че БСП е дала шанс на младия политик и той не я е разочаровал.", "date": "2019.10.24", "title": "Добрев: Младите хора като Явор Божанков избраха Горна Оряховица - сега е време Горна Оряховица да избере тях"}
{"url": "https://offnews.bg/kultura/judas-priest-idva-v-balgaria-za-vtoroto-izdanie-na-midalidare-rock-713920.html", "text": "Роклегендите от Judas Priest отбелязват своята 50-годишнина със световно турне, което ще включи и България. Роб Халфорд и компания са първият обявен хедлайнер на фестивала Midalidare Rock в Могилово, съобщиха организаторите, цитирани от БНР.Най-новият студиен албум на Judas Priest - Firepower, излезе през 2018 г. През 2010 г. бандата печели \"Грами\" за най-добро метъл изпълнение, а преди две години е сред номинираните за влизане в Rock and Roll Hall of Fame (Рокендрол залата на славата). Наскоро получи и втора номинация за включване в Залата през 2020 г.Второто издание на Midalidare Rock ще се състои на 17, 18 и 19 юли.", "date": "2019.10.24", "title": "Judas Priest идва в България за второто издание на Midalidare Rock"}
{"url": "https://offnews.bg/politika/sled-demokratichna-balgaria-i-sds-se-otkaza-ot-kandidat-za-kmet-s-dosi-713928.html", "text": "СДС в Казанлък оттегля подкрепата си от кандидата за кмет на Дунавци Величко Станчев, заради връзките му с бившата Държавна сигурност. Това става ясно от декларация на Общински Съвет на партията в Казанлък, публикувана на сайта на СДС.Преди дни Комисията по досиетата обяви, че 137 са кандидатите за кметове на общини и кметства в цялата страна, които имат досие от Държавна сигурност. По закон органът е длъжен да провери всички претенденти за изборни длъжности. След обявяване на списъка от Демократична България съобщиха, че  подкрепата си за Илко Златев - кандидат за кмет в с. Бенковски, общ. Аврен, който се оказа с принадлежност към ДС.  ", "date": "2019.10.24", "title": "След Демократична България и СДС се отказа от кандидат за кмет с досие от ДС"}
{"url": "https://offnews.bg/futbol/etar-puska-biletite-za-macha-s-tcska-v-ponedelnik-713915.html", "text": "От понеделник ще бъдат пуснати в продажба билетите за мача между Етър и ЦСКА, информира пресслужбата на \"болярите\". Двубоят е в сряда, 30 октомври, от 18:30 ч. на стадион \"Ивайло\" и се очаква с огромен интерес.Продажбата на билети стартира в понеделник на касата до Спортния диспансер от 9:00 до 18:00 ч. В същите часове ще работи тя и във вторник, а в сряда касата е с работно време от 9 ч. до края на мача. От 16:00 ч. ще отвори и другата каса от северната страна на комплекса.Феновете на ЦСКА ще влизат по традиция от южната страна на стадиона. За тях ще бъдат отворени две каси от юг - едната от 12:00 ч. в сряда, а втората - от 16:00 ч.Цените на билетите за мача за всички са по 12 лв. Децата до 10 години обаче ще влизат безплатно, но това става само с придружител.От клуба напомниха, че всички до 16 г. влизат с декларация, която може да се изтегли от сайта на Етър и попълни предварително, или да се намери на касите за билети. От великотърновския клуб припомниха също, че вече категорично не се допуска внасянето на алкохол, наркотични вещества, обемисти багажи, храна и напитки на стадиона.Зрителите могат да внасят само бутилка с до 0.5 литра вода, и то със свалена капачка. Минерална вода се продава и на самия стадион по време на мача.Входовете на стадион \"Ивайло\" ще бъдат отворени за мача в 16:30 ч. в сряда - три от северната и два от южната страна на спортния комплекс.", "date": "2019.10.24", "title": "Етър пуска билетите за мача с ЦСКА в понеделник"}
{"url": "https://offnews.bg/sviat/otkritite-tela-v-kamiona-kovcheg-sa-na-kitajtci-713921.html", "text": " камион в британското графство Есекс са китайски граждани, съобщиха Франс прес и Би Би Си.По данни на полицията осем от жертвите са жени, а 31 са мъже. Тялото, за което се смяташе, че е на тийнейджърка, се оказало на млада жена.Тази нощ британската полиция е обискирала два обекта в Северна Ирландия, които са свързани с разследването.Oт Националната агенция за борба с престъпността обявиха, че се работи по идентифицирането на организирани престъпни групи, които може да са свързани с трагедията. Камионът бе открит вчера в индустриален парк Уотърглейд, намиращ се на около 35 км източно от Лондон. Превозното средство е с българска регистрация. От българското Външно министерство заявиха, че след регистрацията на 19 юни 2017 г. камионът е напуснал България и повече не се е връщал. 25-годишният шофьор с ирландски произход Мо Робинсън бе арестуван още същия ден. ", "date": "2019.10.24", "title": "Откритите тела в камиона ковчег са на китайци"}
{"url": "https://offnews.bg/obshtestvo/sajtat-pik-posochva-na-mvr-provokatorite-politciata-gi-izvezhda-vide-713925.html", "text": "Журналистът и граждански активист Николай Стайков бе отведен от полицията от протеста в подкрепа на избора на Иван Гешев за главен прокурор пред Висшия съдебен съвет.Стайков, който е и журналист, не правеше нищо повече от това да снима събитието и да го излъчва във фейсбук.Организаторите на акцията в подкрепа на Гешев от сайта Пик обаче го нарочиха за провокатор, а служителите на реда мигновено изпълниха указанията им да изведат Стайков.Преди това той стана обект на агресия от страна на собственика Недялко Недялков. Той се отправи заплашително към него с думите:От трибуната по високоговорител обявиха, че на протеста е дошъл и провокатор и веднага след това полицай отиде при Стайков да му иска \"акредитация\". Наложи се журналистът да му обясни, че на обществени места не му трябва акредитация, за да снима и че думичката за журналистическа карта е друга. След това униформени изведоха Стайков от протеста и му записаха данните по лична карта. ", "date": "2019.10.24", "title": "Сайтът Пик посочва на МВР провокаторите, полицията ги извежда (видео)"}
{"url": "https://offnews.bg/zdrave/otkriha-obnovenata-klinika-po-izgariane-i-plastichna-hirurgia-v-pirogo-713930.html", "text": "Клиниката по изгаряне и пластична хирургия на УМБАЛСМ \"Н. И. Пирогов\" е генерално ремонтирана и преоборудвана с високотехнологична апаратура в 4 операционни зали и в реанимацията, където има 10 реанимационни бокса, съобщиха от лечебното заведение.Извършеният ремонт обхваща преустройството, реконструкцията и модернизацията на Отделение по анестезиология и интензивно лечение, Отделение по изгаряния и пластична хирургия - деца, Операционен блок. Сградата е напълно обновена и енергийно ефективна. Поставени са и нови асансьори.В тази клиника се намира уникалното за страната Отделение по изгаряне - деца. В него се лекуват най-сложните и тежки случаи на изгаряне от различен характер – термични, електрически, химически, поради радиационност, както и случаи на вродени аномалии, на дефекти с разнообразна етиология по телесната повърхност на деца и възрастни.Има общо 55 легла (45 лежащоболни в отделенията и 10 реанимационни – възрастни пациенти и деца). В случай на тежка авария може да разгърне капацитета си и да поеме двойно повече пациенти.Средствата, с които е извършен цялостния ремонт, енергийната ефективност и преоборудването на сградата са от Фонд за устойчиво градско развитие (ФУГР) по инициативата JESSICA и от Министерски съвет.\"Близо 4,4 млн. лв. инвестира правителството за цялостно оборудване на Комплекса по изгаряния и пластична хирургия\", заяви министърът на здравеопазването Кирил Ананиев, който присъства на откриването на обновената клиника. По думите му от 43 години, когато е била построена сградата, не е инвестирано във възстановяване и реконструкция, а тази клиника е стратегически обект за националната сигурност. Предстои ремонт и на спешното отделение в болницата, стана ясно още от думите на здравния министър.На журналистически въпрос относно преместването на метадоновата програма Кирил Ананиев заяви, че това, което е обещал - до края на годината метадоновата програма да бъде преместена от двора на Окръжна болница - ще бъде изпълнено. \"Правителството ще гласува 4 млн. лв., с които ще подготвим сграда, която ще отговаря на всички изисквания и ще бъде специално пригодена за метадоновата програма\", посочи още министър Ананиев.", "date": "2019.10.24", "title": "Откриха обновената Клиника по изгаряне и пластична хирургия в Пирогов"}
{"url": "https://offnews.bg/futbol/uefa-predupredi-da-niama-namesa-v-rabotite-na-bfs-713897.html", "text": "Европейската футболна централа УЕФА предупреди да няма външно влияние в делата на БФС. Това стана в отговор на запитване на \"Труд\" до УЕФА за становище по темата с оставката на президента на съюза Борислав Михайлов, която стана факт след призив от страна на правителството и премиера Бойко Борисов ден след загубата с 0:6 от Англия в евроквалификацията в София.Отговорът на пресслужбата от Нион гласи:„Информирани сме за оставката на президента на БФС г-н Борислав Михайлов, съобщена официално от БФС на 15 октомври.Оставката му е факт, но трябва да припомним, че според член 14 и член 19 от Статута на ФИФА, и член 7 от Статута на УЕФА, членуващите федерации, включително БФС, са задължени да управляват своите дела независимо и без влияние от трети страни.Това е основен принцип, който гарантира ефективното демократично управление на футболните институции и от който не могат да се правят изключения.УЕФА от години брани независимостта на своите членуващи федерации. По въпроса за тяхната независимост в член 7 от Статута на евроцентралата е записано, че всеки орган, или решение на орган, който не е избран или назначен по съответната процедура, дори и на временна основа, не се признава от УЕФА. Идентични са и разпоредбите на ФИФА.“Евентуални решения на световната и европейската централа по въпроса с турболентните събития в БФС до голяма степен зависят от тълкуването на регламентите.Борислав Михайлов обяви, че е подал оставка като президент на БФС не заради призивите на Бойко Борисов и Красен Кралев. И така той реално стопира по-остра реакция от УЕФА.", "date": "2019.10.24", "title": "УЕФА предупреди да няма намеса в работите на БФС"}
{"url": "https://offnews.bg/zdrave/bezplatni-pregledi-za-psoriazis-v-stranata-713892.html", "text": "Безплатни прегледи на пациенти с псориазис ще се проведат на 29 октомври в София, Плевен и Стара Загора. Поводът е Световният ден за борба с псориазиса (World Psoriasis Day), съобщи д-р Иван Богданов, специалист-дерматолог, председател на Фондация \"Псориазис\".Тази година Световният ден за борба с псориазиса ще бъде отбелязан едновременно в 3 клиники в страната. Екипите на Клиниките по кожни и венерически болести към Аджъбадем Сити Клиник Токуда болница, УМБАЛ - Плевен и УМБАЛ \"Проф. Д-р Ст. Киркович\", Стара Загора ще преглеждат безплатно пациенти с псориазис на този ден.Прегледите са с предварително записване и ще бъдат осъществени от специалисти с дългогодишен опит в диагностиката и лечението на псориазис:- София - ДКЦ по дерматология и венерология към Аджъбадем Ситиклиник Токуда болница, ет. 3. От 9:00 до 17:00 часа, с предварително записване на тел. 024034933- Плевен - ККВБ, УМБАЛ \"Д-р Георги Странски\" (ул.\"ген. Владимир Вазов\"91, Втора клинична база) от 9:00 до 13:00 часа, с предварително записване на тел. 064886696- Стара Загора - ККВБ, УМБАЛ \"Проф. Д-р Ст. Киркович\", Етаж 1, Кабинет 12, с предварително записване на тел. 042698109, 0884833597В същия ден, от 19 ч. в Аулата на Аджибадем Ситиклиник Токуда Болница София ще се проведе научна среща с пациенти с псориазис, на която ще бъдат представени тенденциите в терапията на заболяването. ", "date": "2019.10.24", "title": "Безплатни прегледи за псориазис в страната"}
{"url": "https://offnews.bg/obshtestvo/malka-istoria-na-liubovta-novata-kniga-na-sdruzhenie-ekvilibrium-713911.html", "text": "Председателят на Държавната агенция за закрила на детето (ДАЗД) – д-р Елеонора Лилова и директорът на Дирекция „Политики и програми за детето, стратегическо развитие и координация“ в ДАЗД – г-жа Милена Дянкова, бяха официални гости на представянето на новата книга на Сдружение „Еквилибриум“, посветена на децата от село Могилино. Събитието се състоя в град Русе, където ръководството и екипът на Сдружението разказаха своята „Малка история на любовта“.Представянето на книгата „Малка история на любовта“ се състоя в Семейния център на организацията. Това е най-новото издание на „Еквилибриум“ и е посветено на децата от дома в село Могилино, настанени преди повече от 10 години в първия по рода си център от семеен тип в страната.Автор на книгата е дългогодишният ръководител на известната в града „Розова къща“ – г-жа Надежда Петрова, в която се отглеждат деца с тежки увреждания. Книгата разказва историята на децата от дома в село Могилино и техния огромен напредък в развитието, постигнат благодарение на грижата и любовта на екипа на Центъра.Д-р Лилова отправи сърдечен поздрав към ръководството и екипа на Сдружението, децата от Розовата къща и гостите на събитието. Тя сподели, че „обичта и отношението на екипа към децата е искрата, запалила желанието им за живот, тя е и причината, довела до видимите резултати в развитието на вече порасналите деца на Могилино“.Възпитаниците на Розовата къща получиха специални подаръци от д-р Лилова – популярни детски книжки, дарени от учениците от пловдивското училище „Антим I“, с мили послания към връстниците им в уязвима ситуация.Накрая всички гости и участници залепиха сърца с позитивни послания, отправени към децата и екипа на Розовата къща, на специално подготвената за това картина, чийто автор е русенският художник Огнян Балканджиев.Цитатът от книжката „Малка история за любовта“ – „ЧОВЕКЪТ Е ДОМ!“, е показателен за това как човечността, обичта, отношението и добротата към децата са в състояние да превърнат една обикновена къща в истински дом.", "date": "2019.10.24", "title": "'Малка история на любовта': новата книга на Сдружение 'Еквилибриум', посветена на децата от село Могилино"}
{"url": "https://offnews.bg/sviat/18-sa-zaginalite-pri-protestite-v-chili-713896.html", "text": "Стотици хиляди хора излязоха вчера на протести срещу социалните неравенства в Чили, съобщи БТА, като цитира ДПА.Трима души загинаха през последните 24 часа, съобщи министерството на вътрешните работи, общият брой на жертвите на протестите достигна 18.Сред загиналите са възрастен мъж и 4-годишно дете. Те са били блъснати от кола. Трети човек е загинал при полицейско насилие.Недоволството започна в Сантяго този понеделник, след като управляващите повишиха цената на билетите за метрото. След това протестите обхванаха и други големи градове, като бунтовете са насочени срещу ниския стандарт на живот в страната.", "date": "2019.10.24", "title": "18 са загиналите при протестите в Чили"}
{"url": "https://offnews.bg/drugi/shahmatnata-senzatcia-nurgiul-salimova-shte-igrae-sreshtu-robot-v-sofi-713918.html", "text": "Първото по рода си изложение на роботи у нас ще завърши със специално шахмат предизвикателство. Изгряващата ни звезда и световна шампионка до 18 години Нургюл Салимова ще се изправи срещу робота Chess player в “Сердика Сентър”.Салимова ще кацне в София директно от Индия, където се състезава в шампионат за Smart Girls, организиран от Световната шахматна федерация.Мачът между нея и робота ще се проведе на 27 октомври от 14:00 часа.Chess Player е един от 15-те робота, които в продължение на две седмици радваха посетителите на търговския център. Той може да предизвика трима опоненти едновременно и постоянно усъвършенства своите шахматни умения, като запомня ходовете на своите противници.Досега роботът не се е изправял срещу световен шампион и вероятно само такъв може да го победи. В нормалните шах партии той се настройва на първо ниво, а за битката с Нургюл Салимова ще бъде настроен на 20-о. Статистиката сочи, че в повечето случаи роботите побеждават, както се е случвало с имена като Гари Каспаров (през 1997 година), Владимир Крамник (2010 година).", "date": "2019.10.24", "title": "Шахматната сензация Нургюл Салимова ще играе срещу робот в София"}
{"url": "https://offnews.bg/futbol/dimitar-penev-chestito-na-vsichki-tcesekari-chorbari-supadzhii-713901.html", "text": "Легендарният бивш футболист и треньор на ЦСКА Димитър Пенев, който в момента е почетен президент на клуба, коментира по забавен начин даденото от държавата разрешение за модернизация на стадион \"Българска армия\".Вчера излезе решението на Министерски съвет да разреши на ръководството на клуба да модернизира стадион \"Българска армия\" чрез създаването на съвместно дружество между Сердика спортни имоти” ЕАД-еднолично акционерно дружество с държавно участие в капитала и “Арена ЦСКА” ЕООД, чийто едноличен собственик на капитала е “Професионален футболен клуб ЦСКА”ЕАД.\"Честито на ръководството, на всички цесекари, чорбари, супаджии. Да са живи и здрави да подкрепяме ръководството. Да строим нови лица на стадиона, защото 50 години нищо не се е пипало в този двор. Този стадион заслужава да бъде млад и обичан от младото поколение\", коментира Пената пред БНР.Той говори и за назначението на Георги Дерменджиев начело на националния отбор.\"Минал съм този етап. Знаете много добре, че съм участвал като треньор на националния отбор. Няма да говоря за успехите. Жалкото е, че и при мен имаше този етап. Нямаше търпение – 20 дни да ме изчакат да ми свърши договора и то след европейско първенство\", споделя с горчивина Пената.", "date": "2019.10.24", "title": "Димитър Пенев: Честито на всички цесекари, чорбари, супаджии"}
{"url": "https://offnews.bg/futbol/dris-mertens-zadmina-maradona-po-golove-za-napoli-713899.html", "text": "Нападателят на Наполи Дрис Мертенс вече е вторият най-резултатен играч в историята на клуба.Вчера белгиецът отбеляза два гола при успеха на „партенопеите” над Ред Бул Залцбург с 3:2 като гост в Шампионска лига и задмина легендарния Диего Марадона.Мертенс вече има 116 гола – с един повече от аржентинеца. 32-годишният играч е само на пет попадения от върховото постижение на Марек Хамшик и изглежда ще оглави класацията още през този сезон.Друг футболист, взел участие в същия двубой, също може да се похвали с рекорд. Това е 19-годишният Ерлинг Холанд, който вкара и двата гола за Залцбург при поражението от Наполи.По този начин норвежкият талант се превърна в първия футболист в историята на ШЛ, който отбелязва 6 гола в първите си 3 мача в надпреварата. Той води в момента и в голмайсторската листа на турнира с попадение повече от Роберт Левандовски.", "date": "2019.10.24", "title": "Дрис Мертенс задмина Марадона по голове за Наполи"}
{"url": "https://offnews.bg/kultura/90-godini-ot-rozhdenieto-na-jordan-radichkov-713900.html", "text": "С множество прояви днес в Берковица ще бъде отбелязана 90-годишнината Йордан Радичков. Единственият български писател, номиниран два пъти за Нобелова награда за литература, е роден в близкото село Калиманица и е завършил училище в Берковица.Официално честване в културен център \"Йордан Радичков\", среща с актрисата и негова снаха Мария Статулова, изложба с рисунки на деца \"Приказните герои на Йордан Радичков\" и представяне на архивен филм на БНТ, посветен на писателя, ще почетат годишнината от неговото рождение. В честването са включени и други прояви - тази вечер в къщата музей на Иван Вазов в Берковица ще бъде представена книгата \"През февруари при бащата на януари\" на Юрий Йорданов, който сам ще гостува в Берковица, а утре ще бъде открита изложба с маски на радичкови герои, направени от ученици от Берковица.На 30-и октомври от 19 часа на театралната сцена на Столична библиотека най-обичаното представление на Йордан Радичков ще бъде представено пред гости и жители на столицата по повод 90 години от рождението на автора. Специално за софийската публика ще пристигне самодейната трупа от село Антон, която ще представи своята интерпретация на пиесата „Суматоха“.„Ден на Радичков“ отбелязва Столичен куклен театър в събота – 26 октомври със спектакъла „Ние, врабчетата“ – от 12.30 и 17.00 ч., като второто представление с юбилейния номер 150 е посветено на рождения ден на писателя.Почетни гости на представлението ще бъдат наследниците на писателя – неговата дъщеря и син, както и внуците му. „Подаръкът“ на Столичен куклен театър към тях ще бъде специалното участие на деца от Лятната театрална школа в спектакъла. Те ще излязат на сцената заедно с актьорите и ще се включат със свои кукли във финала на „Ние, врабчетата\".", "date": "2019.10.24", "title": "90 години от рождението на Йордан Радичков"}
{"url": "https://offnews.bg/politika/stanislav-vladimirov-niama-da-delia-kmetovete-na-nashi-i-chuzhdi-sht-713929.html", "text": "Това заяви кандидатът за кмет на Перник Станислав Владимиров на среща с жители на село Мещица. Той коментира, че в тази посока ще бъдат насочени огромните усилия, които той и неговият екип ще положат от първия ден на управлението му като кмет. Владимиров подчерта, че за него първата и най-важна стъпка е постоянно да се показва на хората как се харчат средствата, които влизат в общинската хазна. По думите му втора важна стъпка в управлението на общината е създаване на добри икономически зони, за да бъде Перник едно по-добро място за живот и работа. \"Затова заставам пред вас не с гръмки и неизпълними обещания, а с реални предложения. От първите дни на мандата започваме да работим така, че приходите в общината да се увеличават, ще създадем ефективна администрация, за да може, когато застана пред вас да не се оправдавам, че няма пари. А, аз ще дойда още следващия месец при вас и при жителите на всички населени места от общината, за да можем заедно да изготвим бюджета на Перник\", каза още Владимиров.\"Пред вас заставам с конкретни ангажименти. Първият от тях е правилно изразходване на средствата. Няма населено място в общината, което да е доволно от нашето сметоизвозване, от зимното поддържане, от измитите улици, от парковете и детските площадки, които съществуват само на документи. Близо 10 млн. лева ще плащаме през такса смет следващата година. Преди десетина година цената е била 1 милион лева. Излиза, че 10 пъти сме увеличили това перо, но 10 пъти сме намалили качеството. Затова е нужен по-голям контрол от страна на общината. Така аз, като кмет на общината, и кметът на Мещица ще носим отговорност за качеството на услугите и няма как нито аз, нито той да се оправдаваме за недобре свършената работа\", категоричен бе Станислав Владимиров. Той коментира още, че другият важен ангажимент, който поема като бъдещ кмет е да осигури нормално водоснабдяване на населените места в общината.  Станислав Владимиров бе категоричен, че ще управлява открито и в диалог с всички кметове. \"Няма да съм кмет на една политическа сила, а на всички перничани. Проблемите, с които се сблъскваме, са както на хората от ГЕРБ, така на тези от ВМРО, от БСП и на всички перничани. Аз ви уверявам, че ще управлявам прозрачно и за всички перничани, без разлика от коя партия са те”, увери Станислав Владимиров. „Деян Станимиров, вашият кмет, е пример как с малко средства, без сериозната подкрепа на местната власт, когато имаш желание, когато обичаш родното си място и гориш в работата, въпреки трудностите, нещата се получават. Деян за два мандата успя да направи така, че Мещица да е едно от най-хубавите села в общината”, заяви пред събралото се множество кандидатът за кмет на община Перник от БСП Станислав Владимиров.Досегашният кмет на общината и кандидат за нов мандат Деян Станимиров отчете направеното пред жителите на Мещица и припомни колко много усилия са положени, за да се пусне изградения през първия му мандат 500-кубиков резервоар. \"Стигнахме до гражданско неподчинение, за да ни обърне внимание община Перник, че страдаме от безводие. Проблемът с полагането на по-голяма тръба от Радина чешма до резервоара беше решен чак тази година. Да, сега също има недостиг на вода във високите части на селото, но той се дължи на липсата на вода в язовир Студена\", каза още Станимиров. Той обяви, че има и проект за полагането на тръба от черпателния резервоар до напорния.\"Имах уверението на досегашния кмет на общината, че ще го реализираме, но тя не изпълни обещанието си към нас. Проектът, който разработих по трансгранично сътрудничество за стадиона беше отхвърлен. Имаме футболен отбор, който е областен първенец, но тревното покритие на стадиона не можеше да се използва. За решаването на този проблем ми помогнаха хората от селото, за което съм безкрайно благодарен. Разширихме гробищния парк и въпреки недостига на средства се стремя да бъде поддържан. Имах желание да направя още много неща, но с орязан наполовина бюджет, с който разполага кметството, вярвайте, че се е налагало да правя чудеса от храброст, за да се справя с елементарните неща, които съм длъжен да осигуря на жителите на Мещица\", каза още Станимиров.", "date": "2019.10.24", "title": "Станислав Владимиров: Няма да деля кметовете на наши и чужди, ще бъда кмет на всички перничани"}
{"url": "https://offnews.bg/obshtestvo/oktomvri-si-pokazva-rogata-zapochva-zahlazhdane-713841.html", "text": "Над по-голямата част от страната ще преобладава ясно време. Временни увеличения на облачността ще има над Северна България. Ще духа слаб, в Дунавската равнина и Източна България до умерен вятър от запад-югозапад.Минимални температури ще са между 6° и 11°. Днес значително ще се усили северозападният вятър. По-късно през деня с него ще започне да нахлува студен въздух. Облачността ще е променлива, след обяд по-често значителна.На места по преминаващия студен атмосферен фронт ще има превалявания от дъжд, в планините – от сняг. Значителни валежи не се очакват.Максималните температури ще бъдат между 17° и 22°. През нощта срещу четвъртък от северозапад облачността бързо ще намалява, но с рязко застудяване в отделни райони на Предбалкана е възможно да прехвърчи сняг.Над Черноморието облачността ще е променлива, често значителна. Преди обяд ще духа до умерен запад-югозападен вятър. След обяд значително ще се усили северозападният вятър. След пладне и вечерта по преминаването на студения атмосферен фронт на места ще превали слаб дъжд. Максимални температури на въздуха и на морската вода е 18°-19°. Вълнението на морето ще бъде 3-4 бала.", "date": "2019.10.24", "title": "Октомври си показва рогата - започва захлаждане"}
{"url": "https://offnews.bg/temida/izborat-na-geshev-vatre-zaplaha-za-bomba-otvan-protest-713902.html", "text": "Под заплахата за бомба и обсада от протестиращи ВСС започна процедурата по избор на главен прокурор, която се провежда 3 дни преди изборите за местна власт.Сигналът за поставена бомба в сградата на съда дойде, малко след като започна 30-минутното представяне на кандидатурата на единствения претендент за обвинител №1 Иван Гешев. Заплахата е била отправена по телефона, имало и фраза на арабски език.Членовете на ВСС обаче решиха единодушно да не прекратяват заседанието. То започна с предложението на Прокурорската колегия към ВСС за издигането на Гешев. Бяха представени докладите на Комисията по атестацията и конкурсите и Етичната комисия, които обявиха, че претендентът има необходимите качества, за да изпълнява функциите на главен прокурор.Към Иван Гешев имаше 107 въпроса. Кандидатът обяви, че не бърза за никъде и ще отговори на всички питания.Преди това Гешев представи концепцията си за управление на прокуратурата за следващите 7 г., за която той обясни, че е с практическа насоченост. \"Увереност, че ще се справя ми дава стажът в правоохранителните органи. Мотивите ми да се кандидатирам бяха доверието на колегите ми, което не мога да предам\", каза Гешев.Втората причина да се амбицира били атаките на политико-медийни и финансови групировки, които атакували прокуратурата и самия него. \"Не приемам да ми казват кое е лъжа и кое е истина\", заяви Иван Гешев. Той даде да се разбере, че няма да търпи остри критики към прокуратурата. И допълни, че работата на обвинението е оценено високо дори от ЕК.Темата за атаките към него бе лайтмотив не само в преставянето на концепцията на Гешев, но и при въпросите към него.\"Сигурен съм, че ще бъда обект на атака и няма да имам толеранс от поне един месец, ако бъда избран\", констатира претендентът. На питане за най-голямото предизвикателство в кариерата му той отговори, че това е делото за КТБ. \"И то не само на база на политическите, личните и всякави други интереси, които циркулират около това дело, на натиска, който беше оказан върху екипа, но и по няколко други показателя. Щетата по това дело е в размер, който до момента не се е срещал в съдебната практика, тя е в размер от процент от БВП и по този показател може да сме водещи, ако не в света, поне в Европа“, обяви Гешев. Той отчете, че такова обвинение досега не е внасяно в български съд.На друг въпрос защо фирми на Делян Пеевски, които са теглили кредити от КТБ, не са в кориците на делото Гешев отговори, че въпросните фирми са се издължили към банката. Прокуратурата може да прецени кой и дали има доказателства, за да бъде подведено едно лице под обвинение. Гешев отново декларира, че няма да се поддаде на натиска на медийни и финансови босове.\"Най-тежки са ми били делата в периода от моята кариера, когато бях следовател в транспортния отдел на столично следствие, когато трябва да бъдат извършвани действия по разследване на местопроизшествия на починали лица. Това са ми били най-трудните дела в емоционален аспект\", обясни претендентът.Той се възмути от въпросите, които накърняват авторитета на пракуратурата и на кандидата за главен прокурор. Питания имаше за взаимодействието с останалите власти, как смята да работи със съдиите, \"вечните\" дела, презумпцията за невинност и пр.На въпрос защо е присъствал на задържането на кандидата за кмет на София Десислава Иванчева Гешев отговори, че по случая има присъда на първоинстанционния съд, делото е висящо и не смята да го коментира. \"Не съм участвал в разследването, бях там и за организиране на взаимодействие с останалите правоохранителни органи и за подкрепа на хората, които работиха на терен\", отговори Гешев. В прокуратурата има политически ангажирани лица, смята кандидатът за главен прокурор и отговаряйки на уточняващ въпрос на Цацаров посочи следовател Бойко Атанасов, който е кандидатът за обвинител №1 на \"Боец\".Гешев декларира, че не се срамува от подкрепата на много организации, но би се срамувал, ако има подкрепата на Митьо Очите например.Гешев се оплака, че през годините държавата се е държала с прокуратурата като малолетно дете, на което трябва да назначи настойник.Очаквайте още подробности", "date": "2019.10.24", "title": "Изборът на Гешев - вътре заплаха за бомба, отвън протест"}
{"url": "https://offnews.bg/temida/vss-izbira-ivan-geshev-za-glaven-prokuror-na-ulitcata-osvirkvat-edins-713830.html", "text": "Висшият съдебен съвет ще избира главен прокурор днес, докато под прозорците му протестират симпатизанти на Демократична България, \"Правосъдие за всеки\" и граждани срещу единствената кандидатура за поста - на Иван Гешев.имаше и снощи, а от \"Правосъдие за всеки\" призовават гражданите за подкрепа на протеста на сдружение БОЕЦ пред сградата на Висшия съдебен съвет от 9.30 ч. на ул. \"Екзарх Йосиф\" №12 днес. От сдружение Боец пък зоват страницата си във фейсбук: Срещу кандидатурата на Гешев се обявиха Висшият адвокатски съвет, Правосъдие за всеки, председателят на ВКС Лозан Панов, Българският хелзинкски комитет и др.В негова защита се обявиха 73 организации.Заради начина на отразяване на съдебния ресор бе отстранена журналиската от БНР Силвия Великова, която бе върната в ресора след застъпничеството на премиера Бойко Борисов. Косвена жертва на скандала в националното радио стана неговият шеф Светослав Костов заради спирането на сигнала на програма \"Хоризонт\". Въпреки недоволството срещу Гешев, ВСС отказа да прекрати процедурата. Иван Гешев ще стане главен прокурор, ако получи поне 17 гласа от 25-членове на ВСС. След това Пленумът изпраща до президента решението си за избора, който може да спре назначението. Президентът обаче може да откаже да подпише указ за назначаването само веднъж. Процедурата за избор на главен прокурор на Република България ще се излъчва от 10:00 ч. пряко по БНТ 1, БНТ 2 и онлайн чрез страницата на ВСС. ", "date": "2019.10.24", "title": "ВСС избира Иван Гешев за главен прокурор, на улицата освиркват единствения кандидат"}
{"url": "https://offnews.bg/obshtestvo/otvariat-novia-buferen-parking-na-metroto-do-natcionalnia-stadion-713874.html", "text": "Буферният паркинг на метростанция \"Стадион Васил Левски\" започва да работи от днес, съобщиха от  Столична община. Капацитетът му е 193 места на три нива. Той ще предлага услугата \"Паркирай и пътувай\", която е част от цялостната политика на Столична община и Центъра за градска мобилност за насърчаване на използването на обществения транспорт в София. Обектът беше ремонтиран от фирма \"Калистратов груп\" ООД, стойността му е 2,8 млн. лева.Буферни паркинги досега са изградени на метростанция „Джеймс Баучер” (577 паркоместа), на метростанция „Цариградско шосе” (1253 места) и два на метростанция „Бели Дунав“(съответно с 349 места и 118 места за паркиране). В програмата на ЦГМ е предвидено да се довършат и изградят още три паркинга за 492 места. Те се намират на бул. “Сливница“, при Централна гара и в кв. “Надежда 1“. В момента със строителството на третата линия на метрото се изграждат още 3 паркинга в район „Овча купел“ за около 700 места. ", "date": "2019.10.24", "title": "Отварят новия буферен паркинг на метрото до Националния стадион"}
{"url": "https://offnews.bg/obshtestvo/12-chasa-bez-voda-v-gorubliane-shte-spira-na-oshte-tri-mesta-713873.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Ален мак“ в кв. „Горубляне“ налага спиране на водоподаването от 09:00 до 21:00 часа на кв. „Горубляне“Превключване на уличен водопровод в района на помпена станция „Кремиковци“ налага спиране на водоподаването от 10:00 до 18:00 часа на кв. „Кремиковци“ и кв. „Сеславци“Във връзка с изграждане на сградно водопроводно отклонение в жк. „Дружба“ 1 се налага спиране на водоподаването от 09:30 до 17:30 часа на ул. „Обиколна“ от бл. 202 до бул. „Цветан Лазаров“, бул. „Цветан Лазаров“ от ул. „Обиколна“ до бул. „Копенхаген“. ", "date": "2019.10.24", "title": "12 часа без вода в Горубляне, ще спира на още три места"}
{"url": "https://offnews.bg/futbol/balgarski-fenove-s-plakat-nie-ne-sme-rasisti-na-genk-livarpul-713882.html", "text": "Група български привърженици на Ливърпул използва гостуването на тима срещу Генк в Шампионската лига, за да опита да реабилитира реномето на нашата страна, което сериозно пострада след евроквалификацията срещу Англия в София.Двубоят на „Васил Левски” завърши 6:0 в полза на островитяните, като на два пъти през първото полувреме беше прекъсвана заради расистки обиди спрямо играчите на Гарет Саутгейт.Впоследствие английската преса реагира много остро, което обиди доста наши сънародници.Затова неизвестната група нашенци, която гледа двубоя срещу Генк в сектора за гостуващи привърженици беше подготвила ясно послание. На фона на българския трибагреник на английски беше изписано \"Ние не сме расисти\", съобщава \"Гонг\".", "date": "2019.10.24", "title": "Български фенове с плакат \"Ние не сме расисти\" на Генк - Ливърпул"}
{"url": "https://offnews.bg/obshtestvo/balgarite-ne-sa-sklonni-da-podkrepiat-pomosht-za-chuzhdi-darzhavi-713885.html", "text": "Българите са най-малко склонни да подкрепят помощ за развитието на чужди държави, сочи проучване, представено от Европейската комисия, цитирано от Дарик радио.Над две трети (67 на сто) от участвалите в допитването българи казват, че осигуряването на помощ за хората в развиващите се страни е важно. Това е най-ниският дял в ЕС (средно 86 на сто) и представлява спад от пет на сто спрямо миналата година. Половината българи (49%) са на мнение, че справянето с бедността в развиващите се страни трябва да бъде сред основните цели на ЕС, а 64 на сто очакват фирмите да помагат на тези държави.Българите (65 на сто) са сред европейците, най-слабо убедени, че решаването на въпроса с бедността извън Европа е от полза за ЕС, че допринася за европейското влияние и за спокойствие и справедливост по света. Българските участници в допитването са изразили най-сдържана подкрепа (49 на сто) за възможността ЕС да повиши помощта за Африка (спрямо 75% такива отговори средно в ЕС).Докато 71 на сто от останалите европейци са на мнение, че помощта за развитие е средство за справяне с миграцията, това становище споделят 57 на сто от българите, сочат данните.", "date": "2019.10.24", "title": "Българите не са склонни да подкрепят помощ за чужди държави"}
{"url": "https://offnews.bg/obshtestvo/eto-go-novia-buferen-parking-na-metroto-sreshtu-bnr-snimki-713931.html", "text": "Паркингът при метростанция \"Национален стадион \"Васил Левски\" от днес е отворен за гражданите, съобщи ЦГМ. Входът за автомобилите е точно срещу БНР на бул. \"Драгомир Цанков\". За гражданите, които искат да го ползват, без да пътуват с метрото, цената е 1 лев на час. В буферния паркинг има сектор с места за инвалидни автомобили, а също и за електромобили. Работното му време е от 5.00 до 24.00 часа. Паркингът има интернет, устройства за зареждане на телефони, санитарни възли, асансьори, видеонаблюдение и лесен достъп директно на перона на метрото. ", "date": "2019.10.24", "title": "Ето го новия буферен паркинг на метрото срещу БНР (снимки)"}
{"url": "https://offnews.bg/protesti/stotitci-politcai-ohraniavat-izbora-na-geshev-protestat-iztikan-dalec-713891.html", "text": "Безпрецедентно масирано полицейско присъствие има района около Висшия съдебен съвет, където днес се провежда изборът на единственият кандидат за главен прокурор Иван Гешев.Протестиращите срещу назначението му са изтикани далеч от сградата на ВСС - на ъгъла на \"Княз Борис I\" и \"Цар Симеон\". До самата сграда пък се допускат само контрапротестиращите и журналисти. Там агенция \"ПИК\" е издигнала трибуна и е събрала около 200 души, които викат \"за\" Гешев. Първа от трибуната се изказа Звезделина Мастагаркова от \"ПИК\".В строго охраняваната зона хора се допускат само след записване на данните. Репортери се допускат след показване на журналистическа и лична карта. Отцепен от полицията е целият периметър между женския пазар, метростанцията и \"Мария Луиза\".Разпределението на зоните на двата протеста е решено от СДВР с обяснението , че заявката на организаторите на протеста срещу \"Гешев\" - \"Боец\", е подадена по-късно.\"Спрете колите\", \"Блокирайте града\", призовават протестиращите от \"Боец\".На другия полюс са лозунгите на контрапротеста \"Гешев подкрепа\", \"Гешев - шериф на народа\", гласят плакатите, а от трибуната звучат хвалебствия за задържаните от него престъпници и за борбата му с олигарсите.Репортер на OFFNews стана свидетел как \"стюарди\" на контрапротеста лично решават кой може да влезе в охранявания широк периметър и дори посочват на униформените кого да пуснат. \"Тоя не е от наш'те\", заяви на полицай един от \"стюардите\" за човек, който в крайна сметка не бе допуснат вътре.Малко преди 10 ч групата протестиращи срещи избора на Иван Гешев се насочи към парламента и Орлов мост. За кратко бе спряно движението на кръстовището до Софийския университет, а след него и това на Орлов мост. Към 13 ч кръстовището там все още е блокирано, а демонстриращите не показват да имат намерение да се оттеглят. В протеста участват няколкостотин души. Демонстрацията се предвожда от лидера на \"Боец\" Георги Георгиев. Той призова хората да донесат палатки и да останат там. Сред протестиращите е и Методи Лалов - водач на листата на \"Демократична България\" в София. Малко по-късно се присъедини и кандидатът за кмет на София инж. Борислав Игнатов. Очаква се да се присъединят и лидерите от \"Демократична България\", които пътуват към София.Междувременно МВР разпространи до медиите обяснение защо протестиращите срещу избора на Гешев не бяха допуснати до сградата на ул. Екзарх Йосиф:Напрежението на Орлов мост се покачи час по-късно, когато няколко полицейски буса се опитаха да минат през кръстовището. Протестиращите ги блокираха, снимайки ги с телефони, и бусовете дадоха на заден.По-късно протестиращи опънаха шатра и донесоха палатки, които разположиха в средата на кръстовището.", "date": "2019.10.24", "title": "Стотици полицаи охраняват избора на Гешев, протестът изтикан далеч от ВСС (видео и снимки)"}
{"url": "https://offnews.bg/politika/arh-stefanov-mladost-badete-aktivni-i-glasuvajte-713888.html", "text": "Арх. Стефан Стефанов е независим кандидат за кмет на столичния район „Младост\". Той бе издигнат от Инициативен комитет, но получи подкрепата на БСП, БСДП, „Екогласност\" и граждански сдружения, сред които „Да спасим парк Въртопа\". Арх. Стефан Стефанов е с бюлетина №87.- Арх. Стефанов, защо се кандидатирате за кмет на „Младост\"?- Като гражданин виждах и се дразнех от многото проблеми в „Младост\". Като архитект имах идеи и работещи решения за архитектурните и строителни предизвикателства на София, но нямаше кой да ми чуе мнението в администрацията. Чудех се защо нищо не се прави, за да се решат елементарни казуси. Влязох в администрацията и след 2 години работа там считам, че имам пътищата за решаването на много от тях. Като главен архитект на район „Младост\" имам ограничени правомощия да изисквам и да настоявам да се работи в посока решения. Кметската позиция обаче дава достатъчно инструменти да се намерят решения на много проблеми. Писна ми сегашните управляващи на нашия град да си измиват ръцете с можещи хора и да злоупотребяват с истинските професионалисти, които съвестно си вършат задълженията, вменени им от закона. И най-вече – защото искам да живея на по-добро място.- Вие сте независим кандидат за кмет на „Младост\", но подкрепен от БСП. Как гледате на тази подкрепа?- И преди съм казвал: проблемите на София, на „Младост\" не са партийни. Не са десни, не са леви. Те имат цвят, но не политически, а сив – сиви градски пространства, сиви сгради, въздух, толкова мръсен, че чак ни сивее пред очите. За мен всяка подкрепа е ценна. И тази на БСП, и доверието, което ми гласуваха от „Екогласност\", и от Социалдемократическата партия. Моята цел е да работя за гражданите и техните интереси, а не за партии и партийни желания. Ще ви кажа, че водя преговори с различни кандидати за общински съветници, които да подкрепят каузите на „Младост\", защото всяко важно решение зависи от Столичен общински съвет. Искам да имаме група в СОС, която ще знае какви са проблемите на квартала и от първия ден ще започне да работи по тях.- Какво трябва да се промени във Вашия район?- Имам няколко важни битки за „Младост\". Част от тях започнах като главен архитект, а именно да спрем презастрояването в междублоковите пространства, в зелените площи, на детски площадки. С всички средства, които ми позволява законът, съм отказвал да подпиша разрешителни. Като кмет ще лобирам на по-високо равнище да се случат най-после реални премествания на инвеститори от конфликтни терени. Също да се спре присвояването на общински имоти, чрез порочни схеми, на ръба на закона. Искам да има тротоари за пешеходците, паркинги за автомобилите, за да разчистим тротоарите, зелените площи и пътните платна от тях. Да се реновират с по-бързи темпове многото остарели и изпочупени детски площадки, а не по 2-3 на година. Като цяло моята визия на архитект е за промяната в посока създаване на естетическа градска среда, в която прибирайки се от работа, батериите ти да започнат да се зареждат. Имаме нужда от пространство, в което да се чувстваме комфортно, сигурно и удобно. Относно казуса със зелените площи - като архитект, специализирал в катедра „Градоустройство\", придобих по-глобален поглед. Останалите свободни междублокови пространства, трябва да бъдат запазени и поддържани като такива. Но основният ми приоритет, е изграждането на изцяло нов парк. Той ще бъде на територията на нашия район и ще е с мащабите на Южния парк. В рамките на 5-10 минути пеша, жителите на „Младост\" ще могат да стигнат до него, от всяка точка в квартала, и да прекарат там целия си свободен ден. Така не само ще бъдем облагодетелствани от ново място за разходки, а и ще намалим значително трафика към центъра, защото вече няма да ни се налага да ходим до паркове като Южния или Борисовата градина. Ще си имаме нашия „Въртопо\". Също така виждам голям дефицит на пространства за провеждане на културни и спортни мероприятия. Жителите на Младост се нуждаят от културен дом и прилична спортна зала. Ще бъде отворена нова млечна кухня. И нещо много важно – в „Младост\" няма дом за възрастни хора. Ще направя сериозни усилия такъв да бъде създаден. Никой не иска да изпраща родителите си в подобни домове, но животът ни поднася и неприятни моменти. Не може квартал с размерите на Добрич или Сливен, който е с население, колкото Кърджали и Кюстендил взети заедно, да няма дом за стари хора.- Каква беше реакцията на близките и приятелите Ви, когато разбраха, че се кандидатирате за кмет?- В „Младост\" има много проблеми за решаване. Всъщност, откакто станах главен архитект, нямам особено много време за семейството, а ако стана кмет, обхватът на казусите за решаване ще се разшири значително и ще ми бъде още по-натоварено. В крайна сметка, след като обещах на жена ми, че след 4 години ще направя така, че да има парк до вкъщи, тя омекна, защото първоначално не хареса идеята да се кандидатирам. Що се отнася до приятелите ми, те се зарадваха. Даже започнаха да измислят слогани и хаштагове, с които да ме подкрепят.- Какви са интересите Ви? С какво се занимавате в свободното си време?- От 7-годишен свиря на барабани и те бяха моята страст. Бил съм шампион по спортно ориентиране. Като тийнейджър се запалих по макетиране и ветроходство. Докато учех архитектура, рисувах много. Като цяло обичам всичко, свързано с изкуството. Покрай жена ми се запалих и по фотографията. Може да се каже, че съм професионален аматьор по заснемане с дрон. С риск да прозвуча банално - моментите, които прекарвам с дъщеря си под формата на игри, е най-любимото ми занимание. Ние се учим взаимно един от друг с нея – аз й показвам как да се справя с живота, а тя ме учи как да му се радвам.- Какво е вашето послание към хората от района?- Да са активни граждани и да си търсят правата си, да настояват градските проблеми да се решават да искат прозрачност на харченето на нашите данъци, да участват активно в градските политики, а не веднъж на 4 години. Да бъдат единни и да се подкрепят! Забелязал съм например, че когато има проблем в дадена част на \"Младост\", хората от другите части не се вълнуват. Трябва да сме наясно, че всички сме като скачени съдове и проблемите ни са общи. За доброто на всички, е редно да мислим в мащаб и перспектива. Да избегнем решаването на един проблем да генерира появата на друг. Да си пазим интересите и да се борим за общото благо! Няма да ги агитирам хората в „Младост\" да гласуват с №87 за мен. Не е важен номерът, важен е човекът, за когото даваш гласа си. Все пак ако съм заслужил доверието им, ще им благодаря с изпълнение на програмата си. Но независимо, за кого е много важно гражданите да гласуват. В неделя трябва да бъдем активни и да гласуваме.", "date": "2019.10.24", "title": "Арх. Стефанов: Младост, бъдете активни и гласувайте!"}
{"url": "https://offnews.bg/analizi-i-komentari/dnes-vidiah-badeshteto-713898.html", "text": "Днес видях бъдещето!Нямах просветление, нито бог ми се яви. Само опитах да отида на граждански протест пред Висшия съдебен съвет в центъра на София. Видях обаче, че прокурорско-полицейската държава вече работи. И то като добре смазана машина.Видях как ще се изразява мнение от днес нататък: Тихо в задната уличка, че да не се нарушава спокойствието на мъдрите и загрижени за нашето бъдеще и тяхно си добруване управляващи. А те са единствено годните да управляват. Алтернатива не се допуска. Няма и да се допуска.Видях едно бъдеще, което повтаря едно минало. Минало, което за мое щастие малко помня поради ЕГН-то си. Но пък бъдеще, което за мое нещастие ще живеем с децата ми. Отново ще има единствени, и то най-добрите и правилни, кандидати. Отново ще има колективи в тяхна подкрепа. Тогава бяха трудови, сега са спортни. Все пак сме вече 21-ви век.Видях какви хора ще бъдат избирани. Кои са най-достойните. Тези които имат правилното \"мислене\" и правилното поведение към кастата си. Хора, които си знаят интереса и които знаят кога и срещу кого да викат и кога не. Които знаят срещу кого да повдигат/не повдигат обвинение, на кого да помагат и на кого не.Видях и как ще се правят изборите занапред. Днес спокойствието се осигурява от полицията. Утре ще \"гасим свещите\", а още по-утре ще има всенародни хора и танци пред изборните секции. И правилните кандидати (единствени такива) ще бъдат избирани с акламации. Е формално с бюлетини и 99.9% де. Защото нали не забравяте, че демокрацията е най-висшата форма на управление. Народната демокрация.Б. ред. - Адвокат Тодор Грозданов е член на СДС, беше единствената номинация за лидер на СДС срещу Божидар Лукарски на 22-та Национална конференция на партията, но загуби. Член е на Националния съвет на СДС. Секретар е по секторна политика \"Правосъдие и съдебна реформа\".", "date": "2019.10.24", "title": "Днес видях бъдещето!"}
{"url": "https://offnews.bg/politika/ninova-ako-maia-manolova-ne-stigne-do-balotazh-bih-glasuvala-za-dese-713889.html", "text": "\"Ако подкрепеният от БСП кандидат за кмет на София - Мая Манолова, не стигне до балотаж, аз ще гласувам за промяната\".Това заяви в интервю за сутрешния блок на  лидерът на левицата Кормелия Нинова. Тя поясни, че би дала вота си дори за десен кандидат. \"Това обаче няма да се наложи, така че сме спокойни\", каза обаче тя.Попитана какви средства ще похарчи БСП за предизборната кампания, Нинова заяви, че пред Сметната палата са заявили 255 000 лева. БСП не е плащала за билбордовете с лика на Манолова, добави тя.Като пример за добро кметско управление от представител на БСП Нинова даде градоначалникът на Гоце Делчев. „Общината е изключително добре подредена”, подчерта тя.„Нашите кандидати, за разлика от останалите, се издигат от структурите. Това е демокрация в действие. Има и изключения като Варна, например, но крайното решение пак е взето от колективен орган – от Националния съвет”, коментира още лидерът на БСП.", "date": "2019.10.24", "title": "Нинова: Ако Мая Манолова не стигне до балотаж, бих гласувала за десен кандидат"}
{"url": "https://offnews.bg/futbol/stojcho-mladenov-si-tragva-ot-kazahstan-713883.html", "text": "Българският треньор Стойчо Младенов ще си тръгне от Кайсар (Кизилорда) в края на сезона. Клубът от Казахстан няма да продължи договора му. Това категорично твърди изданието KazFootball, цитирано от \"24 часа\".През този сезон легендата на ЦСКА изведе футболистите на Кайсар до триумф в турнира за купата на Казахстан. Той гарантира на отбора участие в квалификациите за Лига Европа през следващия сезон, при това от II кръг.След победата с 2:1 над бившия тим на Стойчо в Казахстан Атирау бившият първи човек на Кизилордската област и настоящ държавен секретар на Казахстан Кримбек Кушербаев публично обяви, че Младенов ще продължи да работи в Кайсар.Според KazFootball обаче въпреки това клубът работи по привличането на нов треньор, който да замени 62-годишния българин.Стойчо пое Кайсар в началото на 2017 г., а преди това 6 месеца бе начело на Атирау.", "date": "2019.10.24", "title": "Стойчо Младенов си тръгва от Казахстан"}
{"url": "https://offnews.bg/bojni/bagata-triabva-da-umoria-chernia-zviar-713907.html", "text": "- Благой, как преминава вашата подготовка и готов ли сте за най-важния сблъсък във вашата кариера?- Готвя се с няколко много добри бойци. Сред тях е Джош Копланд, срещу когото имах мач. Тук е Рой Нелсън и още две момчета. С българина Наско Джамбазов също правим спаринги. Краят на лагера се вижда. Всичко протече нормално. Може да се каже, че съм готов за битката. Ще видим какво ще се случи на 2 ноември.- Защо тренирате в Лас Вегас, а не в Сан Хосе, където бяха предишните ви лагери?- Моят треньор Хавиер Мендес беше заедно с Хабиб Нурмагомедов в Абу Даби и Русия. Бившият шампион на UFC в тежка категория Даниел Кормие, с когото обичайно тренирам, има контузия на ръката. Кейн Веласкес премина към кеча и вече се готви в други зали. Това е една от причините. Мендес в момента е при мен в Лас Вегас.- Подготвили ли сте изненади за Дерик Люис?- Готвим разни неща. Наблягаме повече на боя в стойка. Трябва да уморя Черния звяр. Ще видим как ще тръгне срещата. Готов съм да покажа борба на земята.- Вашият съперник Даниел Кормие довърши Дерик Люис именно на земята. Той даде ли ви съвет?- Не сме говорили задълбочено. Когато разбрах, че ще играя с Люис, Кормие по това време се готвеше за Стипе Миочич. Каза ми, че ако го сваля на земята още в първия рунд, ще се улеснят доста нещата.- Трите ви мача в UFC приключиха по точки. Имате ли намерение по-рано да довършите Люис?- Обичам да довършвам противниците, но не всеки път става. Когато двама състезатели са на високо ниво, е по-трудно. В тежка категория никога не се знае. След като загубих от Жуниор дос Сантос, бях предпазлив срещу Бен Ротуел. В срещата с Тай Туиваса показах част от моята игра. Ще се опитам да довърша Дерик Люис.- Кой е по-опасен, Жуниор Дос Сантос или Дерик Люис?- И двамата са опасни. Дерик Люис не е за подценяване. Има много тежък удар. Ако пропуснеш дори едно попадение, директно губиш цялата среща. Нека да мине този мач и ще ви кажа кой е по-опасен.- Ако сравните вашето състояние с предишните ви три мача в UFC, в каква форма се намирате?- Доста добре съм засега. Набирам инерция. Определено съм най-добре в сравнение с предишните мачове. Имах доста време да се подготвя. Продължавам да свалям килограми. Със сигурност ще бъда по-лек от Люис.- Ще се биете в \"Медисън Скуеър Гардън\", място, където легенди като Мохамед Али са писали история. Има ли допълнителна тръпка от този факт?- За мен ще е голямо удоволствие. Това е Меката на бойните спортове. Всеки има желание да покаже какво може. Горд съм с този факт. Ще дам всичко.- При победа на колко мача сте от битката за титлата?- Ще се доближа доста, ако спечеля. Вероятно ще трябва още един мач да изиграя преди възможност да се изправя за титлата.", "date": "2019.10.24", "title": "Багата: Трябва да уморя Черния звяр!"}
{"url": "https://offnews.bg/112/zhena-zagina-vav-verizhna-katastrofa-na-trakia-9-sa-raneni-713903.html", "text": "Тежка катастрофа блокира движението на входа на София тази сутрин. Около 9 ч. сутринта са се сблъскали товарен автомобил и три леки коли на втория километър на АМ \"Тракия\" в районa на \"Църна маца\".57-годишен мъж и жена с неустановена самоличност са били откарани в спешното отделение на УМБАЛ \"Св. Анна\". Поради множество травми, жената е починала, а на пострадалия мъж тече диагностика. Нова телевизия съобщи за една жертва и девет ранени, сред които едно дете.Причините за верижната катастрофа все още не са ясни. Движението се осъществява в скоростната лента на трасето. ", "date": "2019.10.24", "title": "Жена загина във верижна катастрофа на 'Тракия', 9 са ранени"}
{"url": "https://offnews.bg/obshtestvo/elektronnata-sistema-mycompetence-v-pomosht-na-bezrabotnite-713909.html", "text": "Електронната информационна система MyCompetence съдържа 350 компетентностни модела за ключови длъжности в 25 икономически сектора. Те описват уменията и компетенциите за успешно изпълнение на ключови длъжности в браншови сектори като енергетика, машиностроене, мебелна промишленост, строителство, туризъм, търговия и др. Това съобщи заместник-министърът на труда и социалната политика Лазар Лазаров на заключителна конференция по проект \"Развитие на националната система за оценка на компетенциите MyCompetence”. Проектът се реализира с финансовата подкрепа на Оперативна програма „Развитие на човешките ресурси“ 2014-2020 г. Онлайн базираната информационна система е реализирана от Министерството на труда и социалната политика в партньорство с Българска стопанска камара. Системата MyCompetence вече е свързана с националната база данни на Агенцията по заетостта. По този начин инструментите за оценка на компетенциите се използват при разработване на индивидуалните профили на търсещите работа лица. Безработните, както и заетите лица, могат да направят самооценка на своите умения и компетентности, както и да преминат безплатни електронни обучения за ключови компетенции.  Предизвикателство пред политиките по образование, обучение и заетост е подготовката на качествена и производителна работна сила, обясни заместник-министър Лазаров. Той напомни, че наред с високото равнище на образование и квалификация, на преден план излизат социално-когнитивните компетентности и цифровите им умения на служителите. Внедряването на компетентностните модели на ниво политики спомага прогнозирането на необходимостта от компетенции в обхванатите сектори, а на ниво предприятие подпомага управлението на човешките ресурси. Платформата работи в ползва на професионалното ориентиране и развитие на нови умения на лицата.", "date": "2019.10.24", "title": "Електронната система MyCompetence в помощ на безработните"}
{"url": "https://offnews.bg/sviat/mazlum-abdi-blagodari-na-rusia-che-e-spasila-kiurdite-ot-vojnata-s-tu-713895.html", "text": "Лидерът на групировката Сирийски демократични сили (СДС) благодари на Русия, че е спасила кюрдския народ от бича на войната със сключването на споразумение, сложило край на турското настъпление, предаде БТА, цирирайки Франс прес.В телефонен разговор на Лидерът на Сирийските демократични сили Мазлум Абди и руския министър на отбраната Сергей Шойгу, стана ясно че има резерви по някои аспекти на споразумението, но г-н Абди призова за задълбочен диалог с Русия. Шойгу заяви, че Русия ще обезпечи сигурността по сирийско-турската граница като заяви, че хората живеещи в 30-километровата зона от границата, няма да се налага да напускат домовете си. За безопасността на хората ще отговарят подразделенията на руската военна полиция, както и сирийските гранични служители, каза руското министерство на отбраната, добав1 ТАСС.Във вторник на срещата в Сочи президентите на Русия и Турция приеха меморандум за урегулиране на ситуацията в Североизточна Сирия. Съгласно документа руската военна полиция и сирийски военни ще охраняват граничната зона, а кюрдските формирования имат 150 часа да освободят напълно 30-километровата зона от турската граница.", "date": "2019.10.24", "title": "Мазлум Абди благодари на Русия, че е спасила кюрдите от войната с Турция"}
{"url": "https://offnews.bg/volejbol/cev-nagrazhdava-dimitar-karov-na-evropejskata-volejbolna-gala-v-sofia-713913.html", "text": "Едно от най-големите имена в българския волейбол - Димитър Каров ще бъде удостоен от Европейската конфедерация - ЦЕВ със специална награда за цялостен принос по време на Европейската волейболна гала, която ще се проведе в София. Престижният форум, на който ще бъде изтеглен жребият за най-класния европейски клубен турнир - Шампионската лига (мъже и жени), ще се проведе на 25 октомври (петък) от 18:00 часа в хотел Маринела, информира официалният сайт на българската федерация по волейбол. Димитър Каров е един от най-добрите български волейболисти на всички времена, с над 500 мача с националната фланелка на България. Той е от легендарното поколение в българския волейбол, което спечели сребърните медали на световното първенство в София през 1970 година след драматичен финал срещу ГДР.Каров е най-добрият разпределител през 60-те години на миналия век, като и до днес е пример за всеки, който познава изявите му. Участник в три олимпиади –Токио ’64 (5-то място), Мексико ’68 (6-то) и Мюнхен ’72 (4-то).Завършва кариерата си като играещ треньор в Торино. Води в различни периоди мъжкия и женския отбор на ЦСКА, както и националните тимове на България. Като треньор на женския тим на \"червените\" през 1969 година покорява европейския връх и печели шампионската титла в най-престижния клубен турнир КЕШ (сегашна Шампионска лига). Също така в треньорската си кариера с ЦСКА става става двукратен шампион на България и трикратен носител на купата на България. Награждаването на легенди във волейбола, сред които и Димитър Каров, треньори и изявени състезатели за 2019 година, ще стане на специална церемония, която ще се проведе след тегленето на жребия. Сред удостоените с тази чест от страна на ЦЕВ ще бъде и легендарният холандски национал Бас ван де Гор, който също ще присъства на Волейболната гала. Припомняме, че само преди месец друга голяма легенда на българския волейбол - Димитър Златанов получи голямо признание от Европейската конфедерация, като бе сред официалните гости на ЦЕВ за финалната четворка на Евроволей 2019 в Париж, където се включи и церемонията по награждаването.", "date": "2019.10.24", "title": "CEV награждава Димитър Каров на европейската волейболна гала в София"}
{"url": "https://offnews.bg/112/pomognete-tarsiat-se-svideteli-shofior-ubi-velosipedist-v-sofia-i-iz-713910.html", "text": "Неизвестен шофьор е блъснал велосипедист на столичния булевард \"Рожен\" в понеделник. Днес пострадалият почина.Полицията издирва свидетели на случилото се.Произшествието е станало на 21 октомври около 8.20 часа, на бул. \"Рожен\", близо до кръстовището с ул. \"Петър Панайотов\". Другият участник в инцидента е избагал без да уведоми органите на МВР, съобщава СДВР.От столичната полиция апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.Анонимността им е гарантирана.", "date": "2019.10.24", "title": "Помогнете, търсят се свидетели: Шофьор уби велосипедист в София и избяга"}
{"url": "https://offnews.bg/politika/radina-bankova-vreme-e-da-se-sazdade-upravlenie-obarnato-kam-grazhda-713914.html", "text": "25 години развивам успешен бизнес в Ловеч, но в един момент от живота си човек трябва да осъзнае личната си отговорност като гражданин и ангажимента си към качеството на живот и към хората, с които живее - да направи нещо за общността. Защото няма как да се чувстваш успешен, когато хората около теб не вярват в своето бъдеще. Не вярват, че Ловеч и околните села са добро място за живеене, демографската ситуация доказва това\".Това заяви кандидатът за кмет на Ловеч, подкрепена от \"БСП за България\", Радина Банкова пред Bulgaria ON AIR.Тя сподели своя управленски опит: \"Моят бизнес съм започнала абсолютно сама. Когато трябваше да стартирам с машини, с хора, трябваше в ход да науча инженерната част от производството, как се работи с хора, как се градят екипи. Започнах без външна финансова помощ. Когато не те е страх, когато имаш воля и вярваш, че можеш да успееш, всичко е възможно\".\"Не съм част от статуквото. Издигната съм от независим инициативен комитет, в последствие съм подкрепена от БСП. На мнение съм, че е крайно време местното самоуправление да стане управление на гражданите. Трябва да имат по-голям достъп до контрола, до това какво всъщност се прави в общината, как се харчат парите. Считам, че е крайно време да се създаде такава система и структура на управление, която да е обърната към гражданите, да не бъде политически зависима - управление, което да не се грижи единствено за политическите интереси и партийните каси\", каза още кандидатът.Като един от най-важните си приоритети Банкова определи създаването на общинска кухня за града, която да предлага еко храна. \"Трябва да осигурим качествена храна за децата, да се контролира произходът на храната, начинът на нейното приготвяне и съответно- нейният път до детските градини и яслите, ако е възможно и до училищата. Такъв опит вече съществува в община Троян. Там това създава работни места, произвежда се на място при контролиран процес. Това означава подобряване на качеството и намаляване на разходите\", обясни тя.\"За мен Ловеч е кауза и аз няма да спра да работя за нея, каквото и да се случи в изборния ден\", завърши кандидатът за кмет на Ловеч Радина Банкова.", "date": "2019.10.24", "title": "Радина Банкова: Време е да се създаде управление, обърнатo към гражданите"}
{"url": "https://offnews.bg/zdrave/spetcialisti-napredakat-v-lechenieto-na-rak-na-chernia-drob-i-pankrea-713905.html", "text": "Успехът в лечението на рак на черния дроб и панкреаса значително се повишава през последните години, с навлизането на съвременни технологии, нови терапии и усъвършенствани хирургични техники. Това отчетоха участниците в 1-я форум „Съвременно лечение на тумори на черния дроб и панкреаса“, който се проведе на 19 октомври 2019 г. в Истанбул. 60 лекари от 22 държави се включиха в медицинския форум с обмяна на опит и експертиза, а сред тях бяха представители на Балканските страни, включително България, Русия, Украйна, Близкия Изток и Африка. При тези онкологични диагнози напредъкът в лечението е сравним с развитието на смартфоните през последните 10 години, коментираха специалистите. Това обаче е валидно за големите центрове с натрупан опит и мултидисциплинарни екипи, където пациентите могат да се възползват от всички възможности на съвременната медицина.Хепатоцелуларният карцином (рак на черния дроб) е най-бързо увеличаващата честотата си онкологична диагноза от 1980 г. насам, като по данни на Европейската асоциация за изучаване на черния дроб (EASL) от 1990 до 2015 г. новодиагностицираните случаи са нараснали със 75%. Вследствие от тази диагноза в Европа умират около 47 000 души годишно.Основен рисков фактор за развитие на болестта е предшестваща цироза – всеки трети пациент с цироза развива рак на черния дроб в даден етап от живота си. В 75% от случаите при пациентите е налице хронична инфекция с вирусите на Хепатит В или С, или тежка злоупотреба с алкохол.Възможностите за лечение включват хирургическа резекция, аблация, химиотерапия, радиотерапия и трансплантация на черен дроб.Най-новата технология в тази сфера е ЯМР-направляваната радиотерапия, определяна като „революционно развитие“ от специалистите.  За пациентите, при които оперативна резекция на тумора не е приложима, като първа лечебна опция се препоръчва чернодробна трансплантация. Трансплантацията може да се извърши и с част от орган от жив донор, защото черният дроб е единственият орган, който регенерира, а преживяемостта при такъв тип трансплантация е сравнима с тази от трупни донори. 3-годишната преживяемост е 82,1%, тоест успеваемостта е сред най-високите в лечението на онкологични заболявания.Значително развитие се наблюдава и при лечението на рак на панкреаса. Най-интересните и вълнуващи развития са при пациентите с локално напреднал рак на панкреаса, което означава голям тумор с проникване в кръвоносните съдове, без метастази. Такива са около 30% от засегнатите от тази диагноза. Според специалистите около половината от пациентите с рак на панкреаса вече могат да бъдат оперирани, с шанс за излекуване.", "date": "2019.10.24", "title": "Специалисти: Напредъкът в лечението на рак на черния дроб и панкреаса е сравним с прогреса при смартфоните"}
{"url": "https://offnews.bg/politika/siderov-napuska-parlamenta-713934.html", "text": "Лидерът на \"Атака\" и кандидат-кмет на столицата Волен Сидеров депозира оставката си като депутат, обяви самият той пред репортери на входа на Народното събрание.Предстои оставката да бъде гласувана в пленарна зала.Сидеров обяви намерение да напусне парламента преди дни. Тогава, а и днес, той подкани същото да стори и кандидатът за кмет на София от ВМРО Ангел Джамбазки. „Призовавам Джамбазки, който е член на Европейския парламент с 15 000 евро месечна заплата, до края на предизборната кампания да направи като мен. Да подаде заявление в Европейския парламент. Само по този начин играта ще бъде честна. Всичко друго са игри с избирателите. Ако до петък не подаде оставка, ще имаме пълното право да твърдим, че той лъже и мами избирателите”, каза Сидеров.", "date": "2019.10.24", "title": "Сидеров напуска парламента"}
{"url": "https://offnews.bg/kultura/frenskoezichni-avtori-ot-razlichni-darzhavi-shte-badat-gosti-na-sedmia-713922.html", "text": "Тазгодишното издание на най-голямото литературно събитие – , ще се проведе от 09 до 15 декември. До този момент участници в него са били повече от 250 поети и писатели от 28 държави. Фестивалът е своеобразен форум, който събира на едно място български и световни автори и създава пространство за диалог и за среща на литературите, на големите и малките езици, на културите на различните държави.Общото между гостуващите автори в седмото издание на „Софийския международен литературен фестивал“ не е нито територията, нито задължително близката култура. Обединява ги езикът, на който пишат. Международната програма на фестивала тази година е посветена на френскоезичната литература и нейното многообразие, което в значителна степен идва от писатели, за които френският език не е майчин. Това обичайно са автори от бивши колонии или такива, които избират да пишат на този език. Затова за тазгодишните гости на фестивала можем да говорим като за френскоезични писатели от различни точки на света.Традиционно, Литературният фестивал се провежда на сцената на Мраморно фоайе в НДК. По същото време ще бъде и 47-мото издание на „Софийския международен панаир на книгата“.Международна конференция „Да пишеш на френски“Първият и вторият ден от Литературния фестивал ще бъдат посветени на темата „Да пишеш на френски“. Това е заглавието на конференцията, организирана от Международната организация на франкофонията в сътрудничество със СУ „Св. Климент Охридски“. Организацията е основен партньор на „Софийския международен литературен фестивал“. Събитието обединява писатели, изследователи и университетски преподаватели около темата за избора да се пише на езика, който не е роден на авторите. Именно тези писатели обогатяват това литературно поле, въвеждайки нови теми и пресътворявайки френския език. Конференцията разглежда тяхното позициониране спрямо френския език, в който те не са били „поканени“, а който е бил наложен на тях и техните предци. Събитието ще се проведе през целия ден на 09 декември и до обяд на 10 декември в СУ „Св. Кл. Охридски\".Международна програма на СМЛФЗа френскоезичните автори езикът е бунт, съпротива, свобода. Те избират него често, за да кажат неща, които са трудни за казване на родните им езици. Той ги поставя и в една по-голяма литературна традиция, която едновременно ги отхвърля и постоянно ги преоткрива. Макар френскоезичната литература да се простира на пет континента, в нея могат да се отличат различни теми, засягащи политически и социални въпроси, множествеността на идентичността, сексуалността и насилието. Тези теми, разбира се, са и част от литературния свят на писателите и поетите, които тази година гостуват на „Софийския международен литературен фестивал“.Публичните лекции на виетнамската писателка Анна Мои и мароканския автор Махи Бинбин в рамките на конференцията „Да пишеш на френски“ ще поставят официалното начало на седмия „Софийски международен литературен фестивал“. Виетнамката Анна Мои е родена в столицата на Южен Виетнам – Сайгон. След като завършва гимназия, тя се мести да живее във Франция, където започва да учи история с намерението да стане журналист, но скоро се насочва към модната индустрия. Работи като дизайнер в Париж и Банкок, известно време живее в Токио. През 1992 г. се завръща в родния си град, който вече се нарича Хошимин. Именно тогава започва да пише на френски, нейният „втори майчин език“. В творчеството си тя съчетава западната и източната култура, говори за войната, за виетнамската жена, за Виетнам като френска колония. Носител е на висшето френско отличие за „значителни заслуги към обогатяването на френското културно наследство“ – Ордена за изкуство и литература. Анна Мои говори виетнамски, френски, английски, тайландски, японски и малко немски език. Живее в родния си град, където се изявява и като певица и където продължава да се занимава с мода.Махи Бинбин е марокански романист и художник. Той има шест романа, преведени на различни езици. Роден в Маракеш, Бинбин се мести да живее в Париж през 1980 г., за да продължи да изучава математика. Между 1994 и 1999 г. емигрира в Ню Йорк. Книгите му са отличавани с различни награди и номинации, а негови картини са част от постоянната колекция на музея „Гугенхайм“ в Ню Йорк.Връзката с другите изкуства е от съществено значение и за алжирската поетеса и писателка Самира Негруш. Лекар по образование, тя е и преводач на съвременна поезия от арабски и английски. Участва в различни интердисциплинарни проекти, сътрудничи си с артисти от различни области като театър, видео, фотография и изобразително изкуство. Тя е организатор на ежегодния фестивал „На границите на поезията“ в Алжир. Автор е на няколко стихосбирки, а през 2012 г. издава сборник със съвременна алжирска поезия, написана на френски.Другият поет тази година ще бъде Жан Портанте. Пишещият на френски люксембургски автор от италиански произход е един от значимите съвременни европейски поети. Портанте е автор на романи, разкази, пиеси и журналистически текстове. Многократно награждаван и превеждан, той самият също превежда поезия на френски от испански, италиански, английски и немски.Част от програмата на Литературния фестивал ще бъде и носителят на „Гонкур“ за разказ (2011) – Бернар Коман. Роден в Швейцария, писателят има близо петнадесет романа, сборници с разкази и есета. Той е писател, преводач, сценарист и издател. От 2004 г. отговаря за поредицата „Fiction & Cie“ на парижкото издателство „Сьой“ и от 2011 работи за телевизия Arte.Гост на фестивала ще бъде известният белгийски писател, режисьор и продуцент Жан-Марк Тюрин, който нарича сам себе си „майстор на бриколажа“. Цялото му творчество е пронизано от старанието да даде думата на хората, лишени от глас и да заяви позицията си срещу всяка война и изключване на която и да е човешка група. Съдбата на ромите, човешката трагедия, по време и след Първата световна война, Шоата, войните в Алжир и Виетнам заемат централно място в творчеството му. Близък приятел на Маргьорит Дюрас и групата творци и интелектуалци от улица „Сен Беноа“, той е автор на поредица интервюта с писателката, излъчени по „Франс Кюлтюр“, както и на мемоарното произведение „Маргьорит Дюрас, улица „Сен Беноа“ № 5, ет. 3, вляво“. Носител е на Голямата награда на петте континента на франкофонията.Френският писател Франсоа-Анри Дезерабл се прочува още с дебютния си сборник новели за Френската революция. Следва неговият първи роман. Двете книги получават многократно отличия. Работата му влиза в списъците на всички големи френски литературни награди, стига и до финалната селекция за „Гонкур“ и е превеждана на много езици. Франсоа-Анри Дезерабл е носител на Голямата литературна награда на град Сент Етиен, а друг интересен факт за него е, че е бивш професионален хокеен състезател.Белгийският автор Армел Жоб завършва класическа филология. Преподава латински и старогръцки в католическата семинария в Бастон, чийто директор става по-късно. Превежда от двата езика на френски. След пенсионирането си през 2010 г., Жоб се отдава изцяло на литературното творчество. Носител е на множество награди за литература, автор е на близо 20 романа, а също така пише за театър.Единственият канадски автор тази година ще бъде писателят и сценарист – Дени Терио. Роден в Квебек, днес той живее със семейството си в Монреал. Терио е завършил философия и е многократен носител на редица литературни награди. Две български авторки, които пишат на френски език, ще бъдат част от международната програма на „Софийския международен литературен фестивал“. Поетесата и преводач Аксиния Михайлова има няколко поетични книги. Нейни стихове са публикувани в Канада, САЩ, Франция, Белгия, Италия, Испания, Румъния, Молдова, Словакия, Словения, Сърбия, Хърватска, Македония, Гърция, Турция, Литва, Латвия, Египет, Япония и Китай. Участва в основаването на първото частно литературно списание „Ах, Мария“. През 2002 г. става съучредител на поетическото движение “Cap à l’Est” в Будмерице, Словакия, обединяващо френскоговорящи поети от Средна и Източна Европа и става представител на движението за България. Съставител и преводач на Антология на съвременната литовска поезия, Антология на съвременната латвийска поезия, както и на повече от тридесет книги с поезия и проза. Носител на няколко награди за поезия и превод. През 2014 тя бе удостоена с най-престижната награда за поезия във Франция „Аполинер“.Елица Георгиева е писател и режисьор. От 17 години живее и работи в Париж, където завършва магистратура по кино и творческо писане в Университета „Париж-VIII“ в Сен Дьони. Там реализира многобройни проекти в областта на документалното кино, литературата и пърформънса. Още първият ѝ роман бе отличен с наградата Андре Дюброй и беше номиниран за наградата „Флор”, създадена през 1995 г. от Фредерик Бегбеде, Елица Георгиева печели много литературни отличия, а в основата на всичките ѝ проекти е документалистиката. --", "date": "2019.10.24", "title": "Френскоезични автори от различни държави ще бъдат гости на седмия 'Софийски международен литературен фестивал'"}
{"url": "https://offnews.bg/politika/dimitar-manolov-pomnia-kakva-beshe-sofia-zatova-podkrepa-e-zad-fanda-713912.html", "text": "Диалогът със Столичната община през последните години е един от най-добрите. Малко са градовете, с които работим по този начин. Заинтересовани сме развитието на София да продължи. Това каза Димитър Манолов, президент на Конфедерацията на труда „Подкрепа”, на среща с кандидата за кмет на София Йорданка Фандъкова, издигната от коалиция ГЕРБ-СДС.„Заедно взехме важни решения, водихме преговори и имаме диалог в тежки сфери като транспорта, здравеопазването, образованието”, посочи още Манолов. Той каза, че добре помни каква е била София преди и добави, че хората виждат промяната и тя трябва да продължи. „Заставам пред вас с лицето си, с биографията си, с ясна програма и приоритети за града. Аз не обещавам, а поемам ангажименти, които мога да изпълня”, каза Йорданка Фандъкова. Тя посочи, че има стратегически за града проекти, чиято реализация трябва да продължи. „Аз мога да гарантирам това – с опит, ясен ангажимент за финансиране“. Това е разширението на метрото и обвързването му със системата на довеждащия транспорт, изграждането на околовръстния път и вътрешните рингове, връзките със северните части на града. Закупуването на малки електробуси, които ще минават през кварталите и ще водят към метрото, е стъпка за намаляване на трафика, превръщането на градския транспорт в по–предпочитан и мярка за по-чист въздух. Приоритет е работата в кварталите и продължава строителството на нови детски градини с акцент върху яслите.Фандъкова посочи, че в момента София има уникален шанс да привлече стратегически инвеститор във високотехнологично производство. „Вече водим разговори с две компании. Това е начинът да гарантираме икономически растеж, качествени работни места и високи доходи. За това София се нуждае от стабилност, а не експерименти и хаос“, каза Фандъкова.„Заедно постигнахме важни резултати в различни сфери. През следващата година сме поели ангажимент да подкрепим сектора на здравеопазването, в който има недостиг на специалисти. Ясна е и програмата за увеличаване на доходите на работещите в транспорта“, посочи още Фандъкова. По думите й заедно с държавата трябва да се подобрят условията за социалните работници.Желанието на хората от синдиката е да продължи работата по програмите за превенция на рак на млечната жлеза, които имат важно социално значение. Светослав Чернев, председател на сдружението на „Малки български хора”, благодари на г-жа Фандъкова за предоставената сграда за нуждите на сдружението.На срещата присъстваха и кандидатите за общински съветници Малина Едрева, Николай Стойнев, д-р Койчев, Николай Стойнев, адв. Георги Георгиев, Екатерина Йорданова.", "date": "2019.10.24", "title": "Димитър Манолов: Помня каква беше София, затова Подкрепа е зад Фандъкова за кмет"}
{"url": "https://offnews.bg/evropa/zapochva-razpoznavaneto-na-39-te-tela-ot-kamiona-v-eseks-713887.html", "text": "Британската полиция започна идентифицирането на 39-те тела, открити в графство Есекс. Властите установиха, че камионът с българска регистрация е влязъл на територията на Великобритания от белгийския град Зеебрюге, преминавайки през пристанище Пърфлийт, съобщи Нова тв.Белгийската прокуратура също започна разследване по случая. Властите се опитват да установят дали и за колко време камионът е пътувал през страната.25-годишният шофьор остава в ареста по подозрение в убийство. Британски медии съобщиха, че името му е Мо Робинсън и е от Северна Ирландия.От полицията в Есекс завиха, че главен приоритет е идентифицирането на жертвите, но процесът ще бъде труден и дълъг.", "date": "2019.10.24", "title": "Започва разпознаването на 39-те тела от камиона в Есекс"}
{"url": "https://offnews.bg/futbol/balgaria-se-izkachi-s-edno-miasto-v-ranglistata-na-fifa-713933.html", "text": "Българският национален отбор по футбол скочи с едно място нагоре в ранглистата на ФИФА за октомври и вече заема 61-ото място.През този месец \"трикольорите\" записаха равенство 0:0 с Черна гора и претърпяха тотален резил от Англия с 0:6 в квалификациите за европейското първенство през 2020 година. Тези резултати поставиха \"лъвовете\" 61-ата позиция в подреждането с 1371 точки, колкото има и отбора на Черна гора. Буркина Фасо се намира на 60-о място с 1378.Лидер в класирането остава Белгия с 1755 пункта, следван от световния шампион Франция с 1726 и Бразилия с 1715. Англия е на четвърто място с 1651 точки.", "date": "2019.10.24", "title": "България се изкачи с едно място в ранглистата на ФИФА"}
{"url": "https://offnews.bg/temida/spetcprokuraturata-70-000-lv-biudzhet-za-kupuvane-na-glasove-v-neseb-713936.html", "text": "Обвинения за купуване на гласове са повдигнати на кмета на Несебър Николай Димитров и още четирима души - кандидати за общински съветници и кандидат за кмет на Свети Влас, които бяха задържани във вторник. „От края на август на територията на община Несебър е била създадена организирана престъпна група с цел да върши съгласувано в страната престъпление против политическите права на гражданите. Тези престъпления са свързани с предлагането и даването на имотни облаги с цел да склонят избиратели да упражнят избирателното си право в полза на определен кандидат или политическа партия“, каза говорителят на Специализираната прокуратура Сийка Милева, цитирана от Агенция \"Фокус\". Организираната престъпна група е предвиждала по 100 лева за избиратели, заяви на пресконференция Димитър Петров, ръководител на Специализираната прокуратура по повод задържането на кмета на Несебър Николай Димитров за нарушаването на изборните правила. 70 000 лв. бил бюджетът, който управникът на града, заедно с четирима общински съветници, подготвили, за да си подсигурят следващ мандат чрез купуване на гласове. Според разследващите 10 000 лв. били дадени на организатора, по 4000 лв. - на четиримата му помощници и по 100 лв. на всеки от четиристотинте гласоподаватели. Освен парите, на въвлечените в схемата били обещани престижни работни места в Несебър. ", "date": "2019.10.24", "title": "Спецпрокуратурата: 70 000 лв. бюджет за купуване на гласове в Несебър"}
{"url": "https://offnews.bg/112/dve-tezhki-prestaplenia-sreshtu-detca-vav-varnensko-samo-za-den-edno-713904.html", "text": "За две тежки престъпления срещу деца съобщи полицията във Варна.16-годишен младеж е бил приет в МБАЛ \"Св. Анна\" във Варна с огнестрелна рана, Едното пострадало дете е момче на 16 години, което е било простреляно с газов пистолет в село Слънчево. Задържан за деянието е 72-годишен мъж от селото.Момчето е постъпило в болницата около 3.30 минути тази сутрин, съобщи д-р Петар Стамов от Детската хирургия в лечебното заведение, цитиран от Радио\"Фокус\" - Варна. Според радиото то е било простреляно от близък роднина. Засегнат е черният му дроб.Младежът е опериран и е настанен в реaнимация, засега в стабилно състояние. По думите на д-р Петър Стамов предстоят допълнителни изследвания. Момчето е контактно. Засега няма нужда от кръводарители.Служители на ОД на МВР – Варна работят и по случай с опит за убийство на дете. Сигнал за него е получен на 23 октомври. Детето, чиято възраст не се посочва, е с прободна рана в корема. Като извършител на деянието е задържан бащата на момчето – Б.И. (41 г.) от Варна, известен на МВР, съобщава полицията. Няма опасност за живота на детето. По случая е образувано досъдебно производство, материалите са докладвани в Окръжна прокуратура – Варна.", "date": "2019.10.24", "title": "Две тежки престъпления срещу деца във Варненско само за ден - едно е простреляно, друго прободено в корема"}
{"url": "https://offnews.bg/evropa/skorostnite-vlakove-mezhdu-frantcia-i-ispania-spriaha-713886.html", "text": "Високоскоростните влакове между Франция и Барселона бяха спрени заради наводнение, което нанесе щети на релсите, съобщиха френските държавни железници, цитирани от ДПА.Влаковете между френските градове Монпелие и Тулуза също бяха спрени.Железопътната линия бе повредена южно от Монпелие и движението по нея ще бъде спряно до 4 ноември.Френските железници ще разгледат възможности за алтернативни маршрути за международните влакове.Местните власти в Монпелие са евакуирали 1000 души от региона. Трийсет и осем са били спасени с хеликоптери. Един човек е приет в болница в критично състояние.", "date": "2019.10.24", "title": "Скоростните влакове между Франция и Испания спряха"}
{"url": "https://offnews.bg/zdrave/d-r-tania-angelova-ot-8-godini-klinichnite-pateki-za-rehabilitatcia-n-713893.html", "text": "„От 8 години клиничните пътеки за рехабилитация не са коригирани, като изключим тези, които касаят детската патология“. Това заяви пред БНР председателят на Асоциацията по физикална медицина и рехабилитация д-р Таня Ангелова. По думите й клиничните пътеки не са определени въз основа на икономически анализ. Тя настоя да се направи такъв, за да се види какъв е реалният разход.Според д-р Ангелова друг проблем е краткият срок за рехабилитация, тъй като е невъзможно пациентите да се възстановят за 7 дни. По думите й държавата осигурява 330 лв. за рехабилитация или около 48 лв. на ден, което е абсолютно недостатъчно. Тази сума се разпределя между всички, които работят в болницата, с нея се плащат и ток, и вода, всичко което е необходимо, за да функционира здравното заведение. Д-р Ангелова акцентира и върху ниските ниските заплати на физиотерапевти и рехабилитатори, които на много места получават много под 1000 лв. основна заплата.Според нея увеличението на средствата за рехабилитация в новия бюджет ще е минимално, но се надява поне да бъдат разделени клиничните пътеки, така че заплащането за рехабилитация на тежкоболните да е по-високо.„Около 280 хил. пациенти преминават през клиниките и отделенията за активно лечение. Около 140 хил. провеждат рехабилитация. От тези 140 хил. – процентът на хората, които са били на активно лечение, не е никак голям. Голямата част от тази цифра са хора, потърсили сами помощ, отишли са до личен лекар, дал им е направление за рехабилитация и след това от рехабилитацията в амбулаторни условия са изпратени в болниците. Много повече са хората, които не са провели рехабилитация след активното лечение“, обясни още д-р Ангелова.По думите й държавата трябва да прецени кои рехабилитационни болници са й необходими и тях да субсидира и обнови, за да се превърнат в модерни центрове за възстановяване. Според специалиста има много съвременни технологии в рехабилитацията, които не се прилагат у нас по финансови съображения.Днес в курорта Св. Константин и Елена край Варна се провежда национална конференция по физикална и рехабилитационна медицина, на която ще бъдат представени съвременните методи в рехабилитацията.", "date": "2019.10.24", "title": "Д-р Таня Ангелова: От 8 години клиничните пътеки за рехабилитация не са актуализирани"}
