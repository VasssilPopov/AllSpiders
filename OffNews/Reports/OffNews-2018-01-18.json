{"url": "https://offnews.bg/sviat/papa-frantcisk-migrantite-sa-ikoni-na-svetoto-semejstvo-673190.html", "text": "Папа Франциск призова католиците да бъдат гостоприемни към мигрантите, като заяви, че \"няма християнска радост, когато вратите са затворени\".Хората, които \"пред лицето на нещастието са отказали да се предадат и са тръгнали да търсят възможност да живеят\" са \"икони на Светото семейство, което е трябвало да прекоси пустини, за да продължи да живее\", каза папата пред около 100 000 души на литургията в Икике, Чили.В този крайбрежен град има десетки хиляди мигранти, идващи основно от съседни страни, посочва ДПА.Нека внимаваме за трудовата несигурност, която разрушава живота и семействата. Нека внимаваме за онези, които се възползват от нередовността на многобройни мигранти, защото не знаят езика или нямат редовни документи. Нека внимаваме за липсата на дом, земя и работа за многобройни семейства, призова папа Франциск.Това бе последната литургия, отслужена по време на четиридневното посещение на папата в Чили. От Икике той заминава за Перу - втората и последна част от южноамериканската му обиколка.След литургията в Икике папата накара автомобилния си кортеж да спре, за да провери как се чувства полицайка, хвърлена от коня си, явно уплашен от шума на преминаващите коли.Франциск слезе от папамобила си и остана до жената, докато не пристигна линейка, която да я откара в болница.Пресслужбата на Ватикана съобщи, че жената е била в съзнание, а папата й е казал \"няколко утешителни души\".", "date": "2018.01.18", "title": "Папа Франциск: Мигрантите са икони на Светото семейство"}
{"url": "https://offnews.bg/obshtestvo/darvena-vakantcia-v-60-uchilishta-673166.html", "text": "Лошо време, непроходими пътища, повреди в отоплителната инсталация и спиране на тока затвориха 60 училища, съобщи МОН.Учебният процес в 40 училища в област Перник е преустановен на 18 и 19 януари 2018 г. заради обявената грипна епидемия.В ОУ \"Цанко Церковски\" – с. Средище, област Силистра също не се учи 2 дни – 18 и 19 януари, след предписание на РИОКОЗ – Силистра.В ОУ „Св.св. Кирил и Методий“- с. Ясеновец, област Разград, бе прекратен учебният процес на 18 януари във връзка с прекъсване на електрозахранването на училището от силните ветрове.В СУ „Васил Воденичарски“ – с. Хайредин, област Враца няма да има занятия от 18 до 22 януари.Заради лошо време и влошена пътна обстановка в 3 училища в област Сливен са прекратени занятията на 18 януари. Това са ОУ „Никола Й. Вапцаров“ – с. Бяла паланка, ОУ „Никола Прокопиев“ – с. Сборище и СУ „Георги Алексиев Каравелов“ – с. Шивачево, всичките в община Твърдица.В Софийска област поради токов удар и липса на отопление не се учи в ОУ „Васил Левски“ – с. Новачене, община Ботевград.В 2 училища в област Стара Загора няма часове заради прекъсване на електрозахранването. Това са СУ „Христо Смирненски“ – с. Гурково, и ОУ „Св.св. Кирил и Методий“ – гр. Шипково.На 18 и 19 януари са прекратени учебните занятия в СУ „Отец Паисий“ – гр. Куклен, област Пловдив. На 18 януари не се учи в още 3 училища на област Пловдив – ОУ „Христо Г.Данов“ – с. Клисура, ПГ по икономика – с.Клисура, община Карлово, и ОУ „Христо Ботев“ – с. Поповица, община Садово.В област Добрич, община Генерал Тошево, поради влошена пътна обстановка и лоши метеорологични условия са прекратени учебните занятия на 18 януари в ОУ „Христо Ботев“ – с. Кардам, ОУ „Йордан Йовков“ – с. Спасово, ОУ „Йордан Йовков“ – с. Красен и ОУ „Васил Левски“ – с. Преселенци.От 16 до 18 януари няма да се учи в ОУ „Христо Ботев“ – с. Семчино, област Пазарджик.В област Смолян в 2 училища няма да се учи на 18 януари - ОУ \"Св.Св. Кирил и Методий\"- с. Момчиловци, и ОУ \"Св.Св. Кирил и Методий\"- с. Смилян, поради влошена пътна обстановка и лоши метеорологични условия.", "date": "2018.01.18", "title": "Дървена ваканция в 60 училища"}
{"url": "https://offnews.bg/politika/pargov-modelat-na-upravlenie-na-gerb-ubiva-konkurentosposobnostta-na-673175.html", "text": "Моделът на управление на ГЕРБ убива конкурентоспособността на българския бизнес. Това заяви лидерът на БСП - София Калоян Паргов при участието си в предаването \"Резонанс\" по телевизия \"Евроком\". Той коментира предстоящия вот на недоверие и приоритетите на българското европредседателство.\"Като говорим за приоритетите, да вземем единия от тях само - конкурентоспособността. Отдавна е доказано, че корупцията влияе контрапродуктивно на конкурентоспособността. Какво се случва в България? Икономическите субекти са свикнали да печелят обществени поръчки основно на един принцип - кой знае телефона на правилния човек и кой първи ще го набере. Представете си как тези икономически субекти стоят в европейски или дори в балкански план - когато трябва да се конкурират с чуждестранни фирми. Тоест, този модел убива конкурентоспособността на българските фирми. Защото подобни компании не се грижат за бизнеса си - не инвестират в персонала, в обучения, в машини и съоръжения, в различни иновации. На тях просто не им е нужно, защото са свикнали да получават достъп до обществен ресурс по порочен начин. И тук идва важният въпрос - кой позволява това да се случва? И защо? Това ли е начинът да развиваш една държава и да създаваш конкурентоспособен бизнес? Точно тези въпроси са в основата на искания от нас вот на недоверие заради корупция. И нашата цел в момента не е да даваме оценка само на правителството \"Борисов 3\", а на 10-годишното управление на ГЕРБ\".Според Калоян Паргов, метрото в София и изградените пътища по никакъв начин не могат да отменят въпроса за корупцията в държавата. \"За 3 мандата и 10 години управление имаме ли днес усещане за някаква промяна? Има ли обществото ни усещане за свобода? Медиите свободни ли са, попита още той. - Кой, как, защо и на какво основание разпределя порциите в държавата? Ето това искаме да разберем. И как този модел влияе на общата конкурентоспособност на България на Балканите, в Европа, в света\".Лидерът на БСП - София добави, че не вижда къде точно е ръстът на инвестициите през миналата година, за който говори постоянно премиерът. \"През 2016-а инвестициите са над милиард, а през 2017-а са под милиард, заяви той. - За какъв ръст става въпрос? И тук е важно да отбележим, че много по-мъдро би било да създадем в държавата подходяща бизнес среда, отколкото да разчитаме само на чуждестранните инвестиции. Да създадем спокойствие и перспектива. Защото, ако местният бизнес отвори авоарите си и ги инвестира тук, а не в чужбина, тези инвестиции ще са много по-ценни за нас\".Калоян Паргов заяви още, че оценката за справянето на България с европредседателството ще бъде дадена от БСП на база изпълнение на приоритета Западни Балкани. \"Много са совалките, посещенията в различни държави в района, хубавите слова, потупванията по рамото, снимките. Ще видим дали всичко това ще доведе до резултат, коментира той. - Западните Балкани е българският приоритет в европредседателството ни. Останалите са приоритети на Брюксел. Там няма да имаме водеща позиция. Затова и нашата оценка ще я дадем на база на постигнатите резултати по отношение на Западните Балкани\".", "date": "2018.01.18", "title": "Паргов: Моделът на управление на ГЕРБ убива конкурентоспособността на българския бизнес"}
{"url": "https://offnews.bg/drugi/osk-levski-otlichi-naj-dobrite-si-sportisti-za-2017-godina-673176.html", "text": "Плакети, купи и книги бяха раздадени на церемонията по награждаване за най-добър спортист на обединен спортен клуб Левски. Състезателката по борба Тайбе Юсеин и гимнастичките Невяна Владинова и Катрин Тасева бяха определени за номер 1 за 2017 година.Opганизаторите на събитието този път решиха да вpъчат тpи пpиза за най-добъp cпоpтиcт, както и за най-перспективен млад състезател, вместо традиционната призова тройка.Церемонията, която се състоя в зала \"Родина\" на националния стадион \"Васил Левски\", уважиха куп личности на родния спорт, култура, че дори и политиката.Като част от кампанията \"Спортът и книгата\", която подема кметицата на район Подуяне Ева Митова, победителите в отделните категории, освен плакети, получиха и книги. Сред избраните заглавия има известни класически произведения от българската и световна литература.Наградите връчиха олимпийски шампиони и медалисти, излезли от \"синьото\" дружество - Ваня Гешева, Мария Гроздева, Иванка Христова, Георги Мърков и Александър Томов, както и председателят на ОСК Левски Бранимира Цветанова.За треньор номер 1 на годината беше избран Петър Касабов, треньор на националния отбор по борба за жени.За най-добър перспективен млад състезател бяха отличени Денис Димитров (кану-каяк), Адриан Андреев (тенис) и Миглена Селишка (борба).Наградата за пробив в световния спорт получиха състезателката по спортна гимнастика Памела Георгиева и Радослав Костов Марков (джудо и карате).Отбор на годината стана баскетболният тим на Левски за момичета до 14 години с треньор Красимира Гогова, който стана вицешампион на България за миналия сезон.Специалният приз за \"всеотдайност\" получи баскетболният треньор Иван Гогов.За настроението на гостите на церемонията се погрижи запаленият левскар и шоумен Владислав Крамфилов, по-известен като Влади Въргала, който с култови шеги разчупи обстановката и значително покачи настроението.Легендата в художествената гимнастика Нешка Робева пък се оказа гръбнак на церемонията, спонсорирайки събитието със средства, които е събрала покрай последния си спектакъл \"Няма такова шоу\", чиято премиера беше в началото на декември миналата година.", "date": "2018.01.18", "title": "ОСК Левски отличи най-добрите си спортисти за 2017 година"}
{"url": "https://offnews.bg/obshtestvo/koga-rabotnitcite-shte-si-vzemat-zaplatite-na-kukovo-liato-673177.html", "text": "140 работници от фирма за обувки не са получавали заплати от повече от два месеца, фирмата е спряла дейност и има нов управител, който обаче никога не е идвал в България. Въпросът е кога в този случай работниците ще могат да си вземат заплатите.За случващото се съобщиха работниците от фирмата \"A.M. shoes\".Собственик на фирмата е Джовани Габриеле. Той стои и зад обявената в несъстоятелност фирма \"Абонданца\", като работниците са едни и същи, съобщи Дарик. Работниците разбрали, че фирмата спира дейност от секретарка, която се обадила от Италия. В същото време вчера е сменен и пълномощникът на собственика, а новият пълномощник е италиански гражданин, когото работниците не познават. Работниците разчитат на намесата на Икономическа полиция, защото по думите им от складовете на фирмата се изнася продукция. Те са потърсили още съдействието на социалното министерство и на омбудсмана Мая Манолова, като настояват да си получат заплатите и ако фирмата окончателно спира работа, да бъдат съкратени, за да се регистрират в Бюрото по труда. От Изпълнителна агенция \"Главна инспекция по труда\" са започнали проверка в предприятието. Към момента е установено, че предприятието е в престой от началото на годината, за който е издадена заповед. Според законодателството при престой по вина на работодателя той дължи възнаграждения за времето на престоя, обясняват от ГИТ.От ГИТ са връчили на управителката на дружеството предписание да изплати заплатите на работниците. Тя обаче е сменена, а новият представител не е открит. Той е вписан като управител на дружеството часове след началото на проверката на ГИТ. Това на практика оставя Агенцията с вързани ръце. От ГИТ обясниха за OFFNews, че могат предприемат и други действия, в това число да се иска съдействието на полицията за издирването на управителя, за когото обаче няма данни да е идвал в България.", "date": "2018.01.18", "title": "Кога работниците ще си вземат заплатите? На куково лято"}
{"url": "https://offnews.bg/sviat/turska-biznes-organizatcia-se-preimenuva-v-imeto-na-ravenstvoto-mezhdu-673169.html", "text": "Асоциация на турските индустриалци и бизнесмени TÜSİAD, която е една от водещите турски бизнес организации в южната съседка, прибягна до смяна на името си, за да подчертае равенството между половете.Сдружението вече ще се казва Асоциация на турските индустриалци и хора от бизнеса - формулировка, която включва както бизнесмените, така и бизнес дамите. Въпреки смяната на името абревиатурата TÜSİAD на сдружението се запазва, съобщи По време на своето изказване председателят на TÜSİAD Ерол Биледжик посочи, че е необходимо Турция да се нормализира. Той подчерта, че първа стъпка в тази насока ще бъде прекратяване на наложеното извънредно положение в страната и вече никога да не се прибягва към него. Извънредното положение в Турция беше въведено дни след неуспешния опит за преврат на 15 юли 2016 г. То бе удължено за шести път. Извънредното положение позволява на президента Реджеп Тайип Ердоган и на правителството да приемат нови закони, заобикаляйки парламента, както и да ограничават права и свободи. В сила са и други ограничения.Председателят на TÜSİAD Ерол Биледжик подчерта и спазването на върховенството на закона, като припомни случая с отмяна на по-ниска инстанция на решението на Конституционния съд да бъдат освободени от затвора журналистите Шахин Алпай и проф. Мехмет Алтан.", "date": "2018.01.18", "title": "Турска бизнес организация се преименува в името на равенството между половете"}
{"url": "https://offnews.bg/zimni/tiril-ekhof-s-parva-pobeda-za-sezona-673179.html", "text": "Биатлонистката от Норвегия Тирил Екхоф триумфира в спринта на 7,5 км от Световната купа в Антхолц-Антерселва (Италия). 27-годишната Екхоф повали всичките 10 мишени и измина трасето за 21.05.3 минути. Така тя постигна първа победа за сезона и пета в кариерата си за Световната купа.Втора с 12.0 секунди изоставане завърши носителката на Световната купа за миналата година Лаура Далмайер (Германия) , която също беше безпогрешна в стрелбата. Трета се нареди Вероника Виткова (Чехия) с пасив от 20.6 секунди и без пропуснати мишени.Българките Десислава Стоянова, Емилия Йорданова и Стефани Попова останаха извън първите 60 и ще пропуснат преследването в събота.В генералното класиране за Световната купа след 13 старта води Кайса Мекерейнен (Финландия) с 504 точки. Втора с 493 точки е Анастасия Кузмина (Словакия), а трета - Доротея Вирер (Италия) с 435 точки. Българките са без актив от началото на сезона.\"Много се радвам да се завърна на подиума. Благодаря на феновете, които ме подкрепяха. Не се представях добре в предишните стартове и затова треньорите ме поставиха в последната група. През нощта преди състезанието спах спокойно и нямах никакво предчувствие, че мога да спечеля\", коментира Екхоф след победата си.", "date": "2018.01.18", "title": "Тирил Екхоф с първа победа за сезона"}
{"url": "https://offnews.bg/obshtestvo/ne-nie-obshtinite-otgovariat-za-priema-v-gradinite-napomni-mon-po-po-673178.html", "text": "Министерството на образованието отговори на упреците, че създава предпоставки за \"криене\" на деца, приети по втория начин в детските градини на София след запитване от OFFNews. Отправихме го след материал на bTV, според който има разминаване между системата за прием в градините на Столична община и Националната електронна информационна система за предучилищно и училищно образование на МОН. Във втората имало десетки записани деца повече, отколкото в първата. Достъпът до нея обаче е ограничен.От министерството посочват, че нямат отношение към условията, реда и процедурите за прием на деца в детските градини, включително столичните. Тези функции са дадени на общините, сред които е и Столична община.Ето и пълния отговор на министерството:", "date": "2018.01.18", "title": "Не ние, общините отговарят за приема в градините, напомни МОН по повод вкарването на деца по 'втория' начин"}
{"url": "https://offnews.bg/obshtestvo/zaradi-uraganen-viatar-i-karlovo-obiavi-bedstveno-polozhenie-673171.html", "text": "След Смолян заради ураганния вятър бедствено положение беше обявено и в Карлово. „Най-тежки са пораженията в болницата, където преди час е паднал покривът на цялата северна част. Има ударени автомобили, а алуминиевата дограма е поддала и е навлязла в кабинетите. Покривът на училище „Христо Проданов” също е на земята, здравната служба в село Васил Левски също е без покрив”, каза зам.-кметът на града Стойо Карагенски.Поддържа се непрекъсната връзка с кметовете на селищата, а общинска комисия обхожда най-пострадалите места. По думите на Карагенски има много дървета, които са препречили улиците, а контейнерите за смет се движат от вятъра. Хората са предупредени да не излизат от домовете си. Няма подадени сигнали за пострадали. Много селища са все още без ток. Почти навсякъде в момента учебните занятия са прекратени.На телефон 112 са постъпили сигнали за отнесени керемиди и улуци, летящи предмети, паднали пътни знаци и дървета, съобщава БНР като се позовава на областния управител на Смолян Адриян Петров.70 процента от населените места в Смолянска община са без електрозахранване. Няма захранване във Виево, Петково, Славейново, целият онзи район там. Няма захранване също тук в района на Турен, Фатово, Полковник Серафимово, Мугла. Това е следствие на падналите дървета, които затрудняват и придвижването към тези населени места, а в града също имаме нанесени много поражения, има много паднали дървета, на една от къщите в Райково целият покрив тази сутрин е бил вдигнат от ураганния вятър, каза Петров.Община Смолян предупреждава хората да не излизат от домовете си до 14.00 часа, защото се очаква поривите на вятъра да са много силни - 65 км в час.Ски зоната в Банско е затворена заради силния вятър. Движението на автомобили по пътя Якоруда - Велинград в района на Юндола е затруднено от паднали дървета.Паднал билборд затрудни за кратко движението през прохода \"Предел\".В Клисура, силният вятър е прекъснал електрозахранването, което е причина днес да е неучебен ден за учениците от града. Частично е отнесен покривът на едно от училищата в Карлово. Усложнена е пътната обстановка в област Добрич заради силния вятър и снегонавяванията. Ограничeно е движението на камиони над 12 тона през Прохода на републиката заради силен снеговалеж и навявания. Временно е ограничено движението по пътя Варна - Добрич поради снеговалеж, силен вятър и изтегляне на аварирали тежкотоварни автомобили. 90 населени места в област Добрич са без ток и с нарушено водоподаване. 90 села в областта са без ток.Временно е затворен за движение пътят Добрич-Генерал Тошево-Кардам. Затворен остава и пътят Добрич-Варна. Граждани сигнализират, че вече повече от три часа са блокирани на пътя между Добрич и Варна. Десетки са закъсалите автомобили и на пътя от Добрич за Генерал Тошево, там има и закъсал автобус, който е препречил пътното платно.Ограничено е и движението в посока Габрово по пътя Казанлък - Габрово през проход \"Шипка\" поради снеговалеж и снегонавявания, съобщава БНР.Поради силен вятър и снегонавявания на територията на община Казанлък са затворени пътните участъци от Крън до Шипка и от между селата Шейново и Ясеново. В района на село Дунавци и на Крън служители на полицията отклоняват колите по обходни маршрути. Затруднено е и движението в участъка Крън - Хаджидимитрово - Шейново. Пътят за Бузлуджа е непроходим.На места в Търговищка област има частични снегонавявания. Вятърът е силен, на места със силни пориви.Пристанище \"Варна\" е затворено заради силен вятър, съобщават от Ръководството на корабния трафик.Силата на вятъра е около 14 метра в секунда, като поривите му достигат до 19 метра в секунда.Временно е ограничено движението по пътя Кичево - Аксаковска панорама поради снеговалеж и силен вятър.Лифтовете в Пампорово - Мечи чал днес не работят заради бурния вятър и ски зоната засега е затворена, информират от Планинската спасителна служба.Бурният вятър прекъсна електропроводи в Ловешка област. Скоростта му е 80 км/ч. Без ток са населени места в общините Ловеч, Луковит и Троян. Заради снегонавявания остава затворен пътят Шипково - Рибарица и Троянският проход.Във връзка с обявения жълт код за силен вятър в цялата страна от пресцентъра на Столичната община и от други градове съобщиха за паднали дървета.До този момент няма информация за сериозни щети, но местните власти предупреждават хората да са внимателни при придвижването си, да обезопасят незакрепени предмети от тераси или прозорци, а изпълнителите на строителни обекти да проверят състоянието на кранове и скелета.Четири квартала в Хасково са без вода, заради скъсан от силния вятър електропровод, захранващ помпена станция в града.Вятърът остави без ток населени места и в общините Враца, Бяла Слатина, Мездра и Роман. Пристанище Бургас също е затворено.В Пловдив са постъпили сигнали за паднали дървета и клони. Причинени са щети на 7 автомобила.", "date": "2018.01.18", "title": "Заради ураганен вятър и Карлово обяви бедствено положение"}
{"url": "https://offnews.bg/temida/svidetel-po-deloto-naglite-iska-da-izleze-ot-zatvora-prokuraturata-673170.html", "text": "Софийски градски съд е уважил молбата на един от свидетелите по делото \"Наглите\" Васил Маникатов за условно предсрочно освобождаване от затвора. Той е изтърпял половината наказание, като му остават 6 години и 6 месеца, но заради добро поведение в затвора съдът е преценил, че наказанието е изпълнило предназначението си. Непосредствено след проведено съдебното заседание, Софийска градска прокуратура е подала протест срещу определението на съда, тъй като счита, че то е неправилно и незаконосъобразно.Васил Маникатов изтърпява поотделно две наказания за разпространения на наркотици, като за първото деяние му е наложено наказание „лишаване от свобода“ в размер на 8 години, а второто му наказание в размер на 15 години „лишаване от свобода“ е сформирано чрез групиране на наказания по няколко отделни присъди.Към настоящия момент Маникатов е изтърпял общо от двете наказания 1 6г. и 5 месеца.Софийска градска прокуратура не споделя становището на Софийски градски съд, че спрямо Маникатов са осъществени целите на наказанието и е постигнато превъзпитателно въздействие. Не са налице доказателства за неговото поправяне и с оглед обществената опасност като деец и тежестта на извършените от него престъпления е необходимо да изтърпи я цялост наложените му наказания.Предстои произнасяне по протеста на СГП от Апелативен съд гр. София.", "date": "2018.01.18", "title": "Свидетел по делото \"Наглите\" иска да излезе от затвора, прокуратурата не дава"}
{"url": "https://offnews.bg/sviat/hiuman-rajts-uoch-pobedata-na-makron-e-naj-dobrata-novina-za-2017-g-673173.html", "text": "Победата на Доналд Тръмп за президент на САЩ е основната лоша новина за изминалата година, а избирането за президент на Франция на Еманюел Макрон, който победи крайнодясната лидерка Марин Льо Пен, се приема като \"най-яркия пример за успеха на съпротивата срещу ксенофобския популизъм\".Това сочи годишният доклад на Хюман райтс уоч, цитиран от Франс прес и БТА.Според доклада събитията от миналата година показват, че лидерите на някои страни могат успешно да защитават политическите права.Като друг положителен знак докладът сочи проявите на съпротива срещу антиимигрантските и \"расово разделящи\" позиции на Доналд Тръмп от съдии, политици, граждански организации и от обществеността като цяло. Изследването разглежда над 90 страни, като България не е сред тях. Страната ни е спомената само два пъти в доклада. Тя е посочена сред група държави, приели нови антитерористични закони или затегнали съществуващи.Според правозащитната организация тези нормативни актове будят безпокойство, тъй като са увеличили правомощията на полицията и разузнавателните служби без правни гаранции срещу злоупотреби.България е спомената и във връзка с насилствени връщания на мигранти на българско-турската и на македонско-гръцката граница.В Централна Европа авторитарните популистки правителства също се сблъскаха със съпротива както от обществата си, така и от ЕС, отбелязва Хюман райтс уоч, говорейки за Унгария и Полша.\"Там, където вътрешната съпротива бе потъпкана, а международната общност не реагираше, процъфтяваха популистите и други сили, които се стремят да ограничат човешките права\", заяви изпълнителният директор на организацията Кенет Рот.Смазванията на протести от турския президент Реджеп Тайип Ердоган и египетския президент Абдел Фатах ас Сиси бяха подпомогнати от стремежа на ЕС към стабилност и спиране на миграцията, смята Рот.\"Загрижената за Брекзит Великобритания и борещите се с влиянието на ксенофобски популисти европейски страни\", както и САЩ под управлението на Тръмп се отдръпнаха от защитата на човешките права. Колебанието им създаде вакуум, в който се появиха масови издевателства в страни като Йемен, Сирия, Мианма и Южен Судан, предупреждава Хюман райтс уоч.\"В Китай президентът Си Цзинпин масово заглуши независимите гласове, а другите страни се побояха да не изпуснат изгодни договори ако го критикуват\", се добавя в доклада.Организацията обаче хвали Холандия за опитите й в Съвета за сигурност на ООН да се потърси отговорност от Саудитска Арабия за нарушенията на човешки права във военната й кампания срещу бунтовниците хуси в Йемен.", "date": "2018.01.18", "title": "Хюман райтс уоч: Победата на Макрон е най-добрата новина за 2017 г., тази на Тръмп - най-лошата"}
{"url": "https://offnews.bg/sviat/buri-vzeha-zhertvi-v-holandia-i-belgia-673180.html", "text": "Трима души загинаха днес в Холандия, където силните ветрове събориха дървета, отвяха камиони от пътищата и наложиха отменяне на стотици полети.Тримата са загинали при отделни инциденти от паднали дървета и керемиди, съобщи Ройтерс, цитирана от БТА.Днес амстердамското летище \"Схипхол\" отмени за кратко всички полети, след като по крайбрежието имаше пориви на вятъра, достигащи 140 км/ч. Отменени бяха най-малко 260 полета, а паднали керемиди наложиха затваряне на терминали на летището.Заради лошото време в страната беше обявена най-висока степен на готовност за криза и беше спрян железопътният транспорт. Спряно беше и движението на много автобуси и трамваи. В Ротердам бяха преобърнати товарни контейнери и цели покриви бяха отнесени от домовете.Жертва взе и бурята в Белгия. Жена е загинала в автомобила си, затисната от паднало дърво.В Антверпен няколко души са били ранени в отделни злополуки, един от тях е в тежко състояние. Властите призоваха гражданите да стоят на закрито, ако е възможно.По-рано днес бе съобщено за училищен автобус, попаднал под скършено дърво. В автобуса пътували 16 деца. Инцидентът, за щастие, се е разминал без жертви и пострадали.Скоростта на вятъра на отделни места в страната достигна 110 км/ч., нанесени са материални щети. Движението на железопътния транспорт е било частично затруднено.Германската железопътна компания \"Дойче бан\" съобщи, че е прекъснала трафика в западната провинция Северен Рейн - Вестфалия. Хиляди пътуващи останаха на гарите.\"Тъй като това засяга много междуселищни маршрути, ще има отражение върху цялата железопътна мрежа, както и в международен план\", добави \"Дойче бан\".В Мюнхен бяха отменени осем вътрешни полета на авиокомпания \"Луфтханза\". ", "date": "2018.01.18", "title": "Бури взеха жертви в Холандия и Белгия"}
{"url": "https://offnews.bg/obshtestvo/versiata-na-majkata-ot-svishtov-za-zakliuchenite-dashteri-ne-otgovaria-673188.html", "text": "Разказът на майката от Свищов, която е заподозряна, че е държала под ключ двете си дъщери години наред в дома им, не отговаря на истината. Това установи днес репортерска проверка на БНТ. 65-годишната Пенка Стоянова твърди, че в продължение на три години се е грижила за болна старица на улица \"Бачо Киро\" в Свищов, а дъщерите ѝ, които живеели в София, често се прибирали там. Така жената отговоря на твърденията на своите съседи, че не са виждали двете ѝ дъщери от години.Никой не познава Пенка Стоянова и двете ѝ дъщери на посочения от нея адрес на улица „Бачо Киро\". Няма и информация за възрастна жена, която скоро е починала.Не отговоря на истината и твърдението на майката, че една от дъщерите ѝ е работила доскоро в два от известните столични театри. Оттам категорично отричат казаното от Стоянова.Днес кметът на Свищов обеща спешен ремонт на къщата, в която живеят трите жени - в нея сега цари мизерия и липсват елементарни условия за живот.Според специалисти, цитирани от БНТ, майката не признава тежката ситуация, в която се намира семейството ѝ, защото не я осъзнава. Ето защо със случая, освен социални работници, ще се заемат и психолози.", "date": "2018.01.18", "title": "Версията на майката от Свищов за заключените дъщери не отговаря на истината"}
{"url": "https://offnews.bg/obshtestvo/tcgm-s-porachki-za-700-000-leva-za-kontrol-na-transporta-i-sot-na-budk-673182.html", "text": "Центърът за градска мобилност обяви обществена поръчка за близо половин милион лева, за да наеме външна фирма, която да проверява качеството на обслужване в градския транспорт. Поръчката е за \"Осъществяване на контрол по спазване на изискванията по безопасността на движението от водачите на обществения градски транспорт, информация за състоянието на пътната обстановка и елементите по култура на обслужване\", а стойността й - 561 600 лв. с ДДС.Изпълнителят ще трябва да осигури минимум 50 души, които да следят дали шофьорите продават билети, дали автоматите и валидаторите работят, дали има стикери и информационни табели, дали се спазват изискванията за ползване на съчленен и единичен състав в дадени часове и дни, чисто ли е, има ли скъсани седалки, в изправност ли са дръжките, парапетите, перилата, светлините, сигнализацията, челните стъкла, гумите. Контрольорите ще наблюдават и отчитат и поведението на шофьорите - отзивчиви ли са към пътниците, спазват ли разписанието, носят ли униформи, нарушават ли правилата на пътя, продават ли билети, спрат ли на спирките и още ред правила за возенето на пътници в градския транспорт. С друга обществена поръчка пък ЦГМ търси фирма за охрана, която да изгради СОТ към всички обекти на Центъра, в това число и пунктовете за продажба на карти и билети. Стойността й е 200 000 лева. Християн Петров, изпълнтелен директор на ЦГМ- Г-н Петров, какво налага да се търси външна фирма за контрол на транспорта в София?- Центърът за градска мобилност иска качество на предлаганата услуга. И я иска от транспортните оператори, на които плаща с парите на града. Създават се редица условия за подобряване на услугите, но е необходим и контрол. Такъв има в момента, но той не е достатъчно ефективен. Всеки един от нас, като пътник, го знае. Решението за външна фирма, чиято контролираща дейност трябва да повиши качеството на обслужването, взехме с колегите след внимателно проучване. Първо направихме фокус групи за общите очаквания, проблеми и препоръки към дейността на обществения транспорт. Анализът на резултатите е много интересен. Само ще дам пример, че хората поискаха бърза, точна и ясна информация. Така променихме нашия сайт, който продължаваме да обновяваме и обогатяваме. След това поръчахме социологическо проучване на изследователския център ТРЕНД и през юли м. г. те попитахме кои са най-големите проблеми в обществения транспорт. Няма да влизам в детайли, но социологията показа, че 53 % от запитаните са категорични, че транспортът се е променил положително, а 29% са на мнение, че няма никаква промяна. На въпрос „Според вас лично кои са най-големите проблеми в градския транспорт?“ 13 % отговарят, че това е трафика, 12% посочват неспазването на разписанията, 10 % са категорични, че това е хигиената, също такъв е процента на тези, които искат климатиците да работят, а 9 % посочват, че за тях най-големият проблем е натовареността на пътниците. Между 1 и 3 на сто са хората, които определят като основни проблеми липсата на бус ленти, не толерантните шофьори и контрольори, рисковото каране, липсата на сигурност. Един процент определят и като проблем изнервените водачи, които не изчакват пътниците. На въпрос „Дали ви се е случвало да не можете да си купите билет“ 40 % отговарят, че не им се е случвало, 36 % казват, че не им се е налагало, но 15 % казват, че им се е случвало. За нас тези данни са много важни.Следващата ни стъпка в посока подобряване на качеството беше да направим тест през лятото - наехме частна фирма, която в рамките на един месец да контролира транспортните оператори по линиите, които обслужват. В същото време нашите служители също правеха проверки. Резултатът е, че броят на констатациите на външните контрольори беше значително по-висок от този, който бе направен от нашите служители. Нека да поясня, че всяка констатация за несвършена работа води до конкретна санкция. Това е обществен ресурс и в ЦГМ носим отговорност как той се харчи. За това дефинирахме проблемите, имаме ясна визия и работим за решаването им.- Колко струва в момента контролът, който ЦГМ осъществява? - Към момента вътрешният контрол се осъществява от 22-ма служители, на които се заплаща работна заплата, включително осигуровки и храна, в размер на 24 931 лв.(месечно). Към тази сума се добавят и разходите за униформено облекло, обувки на служителите и др., както и разходи по обслужването на 5 бр. линейни автомобили ( гориво, консумативи, застраховки и т.н.). Приблизителният общ месечен разход за изпълнение на дейността е в размер на 30 000 лв, а за 12 м. е 360 000 лв., колкото е и прогнозната стойност на поръчката. В обществената поръчка са заложени минимум 50 човека и минимум 50 автомобила за изпълнение на дейността от страна на участника, който ще бъде избран за Изпълнител и прогнозната стойност е също 360 000 лв. Вдигането на броя хора, извършващи тази дейност, ще подобри качеството на услугата и в същото време ще се запази същия разход. Ако ЦГМ назначи допълнителен брой хора, разходът ще бъде поне двоен на предвидения в поръчката. В самата процедура е предвидена следната бонусна система:- от 5% до 10%, което включва повишение на наложените санкции през съответния месец от предходната година – 10% от месечната сума, предложена от Изпълнителя по договора; - от 11% до 15% , което включва повишение на наложените санкции през съответния месец от предходната година – 20% от месечната сума, предложена от Изпълнителя по договора;- от 16% до 20% за увеличение на повишение на наложените санкции през съответния месец от предходната година – 30% от месечната сума, предложена от Изпълнителя по договора.Бонусната система или т.нар. „опция” по договора за обществената поръчка, ще се заплаща само, ако изпълнителят си я изработи и тя е до 30% от прогнозната стойност на поръчката, която е 360 000 лв. без ДДС (тоест за „бонус” са предвидени до 108 000 лв. без ДДС).Процентът – бонус, се определя на базата на предоставена от ЦГМ към датата на сключване на договора за обществената поръчка справка от наложени санкции по месеци за предходните 12 месеца. Към документацията за обществената поръчка сме предоставили справка за наложените санкции през 2017 година, за да ориентираме потенциалните участници за размера на наложените санкции по месеци (общата сума санкции за 2017 г. е 407 461,72 лв., като в тази сума е включена и санкцията по култура на обслужването). Бонусът ще се заплаща на база наложени от ЦГМ санкции, които са резултат от направените констатации от Изпълнителя.- Защо фирмата трябва да има 50 коли, ако ще се возят в транспорта агенти?- Поръчката не е за агенти, не е за тайни клиенти, както ги нарекоха в медийното пространство. Контролът е явен. Изисква мобилност и бърза реакция. Ето защо имаме условие: участникът да разполага с минимум 50 човека (смените на работа ще бъдат както в момента на 12ч. дневна смяна, нощна смяна, 2 дена почивка). С повече хора и коли разчитаме да обхванем повече линии и превозни средства.- Означава ли това, че трябва да бъдат уволнени хора от ЦГМ, след като външна фирма ще поеме работата им? - Тази мярка е непопулярна. Първо от една страна ще се повишат санкциите към операторите. Част от хората, които вършат тази дейност в момента, ще запазят своите позиции, а на други ще им бъдат предложени други отворени позиции в ЦГМ. Нашата цел обаче е качество на услугата за пътника. Контрольорите няма да спрат сегашната ни работа да приемаме мнения, сигнали и жалби на гражданите чрез виртуалното ни деловодство и чрез Фейсбук страницата ни. Само миналата седмица от сигнали в нашата Фейсбук страница са наложени наказания на транспортните оператори за три нарушения на ватмани и шофьор на градския транспорт. Следим и останалите групи и реагираме с проверки и санкции. Например по сигнал на ученик от София за неотворена врата на автобус, който той пусна в социална група, операторът бе наказан. Винаги реагираме на съобщения на пътниците, че няма билети при водачите и много други. Но нека да не забравяме едно – шофьорите и ватманите имат една основна задача да пазят живота и здравето на хората. Така че - ако водачът не ви е изчакал, не винаги това е, защото не е искал. И още нещо - нека всеки, който е на пътя в своя автомобил, да помни, че в автобуса до него също има пътници, които отиват на работа или се прибират у дома, и да бъде толерантен. Това е тема, която е точно толкова важна, колкото и качеството на услугата.- Обявихте обществена поръчка и за охрана – 200 000 лева за СОТ. Защо, нали имате в големите обекти?- В момента изтича старият договор и е необходимо да имаме нов, за да се осигури охрана в обектите ни. Обявената процедура е за срок от 3 години. ", "date": "2018.01.18", "title": "ЦГМ с поръчки за 700 000 лева за контрол на транспорта и СОТ на будките за билети"}
{"url": "https://offnews.bg/sviat/moskva-obvini-kiev-che-se-gotvi-za-nova-vojna-673189.html", "text": "Русия обвини украинските власти, че се готвят за нова война, след като парламентът в Киев прие закона за реинтеграция на Донбас. Законът определя въоръжения конфликт в източната част на страната като \"временна руска окупация\".От момента на одобряването му на първо четене, на 6 октомври миналата година, този документ претърпя известни корекции, но запази главната си цел - да подкрепи законово линията на Киев за решаване на  по силов път, пише в комюнике на руското външно министерство.На практика Порошенко получава неограничени, близки до диктаторските правомощия за потискане на инакомислието и недоволството. Това може да бъде определено само като подготовка за нова война, твърди руското външно министерство.В закона се заявява безапелационно, че Русия извършвала престъпен акт на агресия срещу Украйна. Фактически Киев се опитва да отхвърли отговорността за разрушенията и страданията, които носят на народа необмислените действия на украинските власти и да прехвърли вината на Русия - пише още в комюникето.За съжаление, свидетели сме как се създава ситуация, в която има опасност от ескалация на напрежението в Украйна с потенциално непредсказуеми последствия за общия мир сигурност, твърдят от руското външно министерство.Конфликтът в Източна Украйна започна след свалянето на проруския президент Виктор Янукович. От април 2014 г. загинаха над 10 000 души.Споразуменията от Минск, подписани през февруари 2015 г. с посредничеството на Русия, Франция и Германия, позволиха намаляване на интензивността на боевете, но не доведоха до политическо уреждане на конфликта, припомня АФП.", "date": "2018.01.18", "title": "Москва обвини Киев, че се готви за нова война"}
{"url": "https://offnews.bg/zvezdi/kim-kardashian-i-kanie-uest-privetstvaha-tretoto-si-dete-673077.html", "text": "Ким Кардашиан Уест и съпругът й Кани Уест посрещнаха третото си дете – момиченце.Ким сподели тази новина на уебсайта си и се похвали в социалните мрежи, че вече е #momofthree (мама на трима).„Изключително благодарни сме на нашата сурогатна майка, който сбъдна мечтите ни и ни помогна да се сдобием с най-големия подарък, който можем да поискаме. Искаме да благодарим и на нашите прекрасни лекари и медицински сестри за тяхната специална грижа“, написа Kardashian West.Бебето има по-голям брат и сестра - Норт и Сейнт. Все още не е обявено името на най-новия член на семейството.След известно време мълчание относно слуховете за трето дете, през септември Ким потвърди новината в клип от сезон 14 на риалити шоуто Keep Up With The Kardashian, в което участва заедно с цялото си семейство.Причината Кардашиян и Уест да използват сурогатна майка е, че при последната бременност на риалити звездата тя беше диагностицирана с прееклампсия - усложнение, характеризиращо се с високо кръвно налягане. И при двете бременности тя имаше плацента акрета, която се случва, когато плацентата се прикрепи твърде дълбоко в стената на матката.Но това не е единствената новина за появята на бебе в клана Кардашиан–Дженър. Наскоро сестрата на Ким – Клои - потвърди, че чака дете, а за най-малката от всички сестри – Кайли Дженър, се носят непрестанни слухове, че е бременна и ще има момиче, но никой не е потвърдил официално.", "date": "2018.01.18", "title": "Ким Кардашиян и Кание Уест приветстваха третото си дете"}
{"url": "https://offnews.bg/politika/borisov-po-zeleno-pravitelstvo-ot-nasheto-niama-673144.html", "text": "В началото на заседанието на Министерския съвет премиерът Бойко Борисов и редица министри отново решиха да изразят позицията си за втори лифт на Банско. \"Вчера в Европарламента имахме много доброжелателни хора, подкрепа. Поел съм ангажимент към \"Зелените\". Важно е да знаят, че по-зелено правителство от нашето няма. Ще забраним движението на автомобили нагоре, така че няма да е нужно да се поддържа пътя, да се осолява и да гинат дървета\", заяви Борисов, цитиран от \"Фокус\". \"Това е нашата позиция, много точна, ясна и зелена. Не става въпрос нито за хотел, тоалетна не може да се направи, чайна не може да се направи\", добави той.Вицепремиерът Валери Симеонов подчерта, че решението за втори лифт е взето отговорно и той ще стане факт. \"Ще се прави един-единствен нов лифт, нищо друго няма да се прави там. Добре е това да го казваме, да го повтаряме, за да не се спекулира. Никакво строителство няма да има, защото и законът, и планът за управление го забранява. Най-малко ние ще позволим нарушение на закона. Точно обратното, законът ще бъде спазен\", подчерта той.По думите му екологията е от първостепенна важност за всички тях, но трябва да се дава възможност и на зимния туризъм, специално в този курорт, за да не бъде задушаван повече от ограничените възможности за транспортиране на туристите.Премиерът Бойко Борисов допълни, че смята, че спокойно Симеонов може да се срещне с екозащитниците, за да говори с тях. „Това е нашата позиция – много точна, много ясна, много зелена. Изцяло свързана с опазване на околната среда. Единствената ни цел е този ангажимент, който имаме към хората в Банско, Разлог, туристическия бранш, да улесним качването на скиорите, сноубордистите и всички останали в планината и да намалим замърсяването от пътя\", коментира премиерът.Екоминистърът Нено Димов пък увери, че \"нито една керемида не може да бъде построена извън спортната и съпътстващата техническа инфраструктура\".\"Нещо повече, ако погледнем целия парк „Пирин“ и грижата, която държавата полага за него, през последните години прирастът на гора е много сериозен. На практика, ние сме може би една от малкото страни в Европа, в която имаме прираст на природни ресурси, така че от тази гледна точка може да се каже, че това е точно така\", заяви Димов.Според него дизел и бензиновите коли при всички положения замърсяват много повече околната среда. ", "date": "2018.01.18", "title": "Борисов: По-зелено правителство от нашето няма"}
{"url": "https://offnews.bg/ikonomika/poznat-stcenarij-kpmg-pod-natisk-zaradi-kolapsa-na-stroitelnia-gigant-673172.html", "text": "Консултантската компания KPMG е подложена на силен натиск във Великобритания заради ролята си в колапса на британския строителен гигант Carillion. KPMG е дала положителна оценка на финансовите отчети на Carillion само преди 10 месеца, пише британският в. \"Телеграф\".Съветът по финансови отчети FRC даде знак, че подготвя проверка заради пропуски в одита. Надзорният орган обяви, че не е започнал официално разследване, но заради разразилата се политическа буря около фалита посочи, че има правомощия \"да разследва обстоятелствата около одита на Carillion и действията на счетоводителите\".30 000 подизпълнители в рискКомпанията гигант отговаряше за много инфраструктурни проекти, в т.ч. болници и пътища. Забавяне по няколко договора доведе до отписване на съществена част от финансите ѝ и финансов колапс. Според предварителните оценки Carillion дължи около 1 милиард паунда на подизпълнители, заради което около 30 000 фирми по веригата могат да се окажат със сериозни финансови затруднения.В началото на 2018-а FRC отвори досие по случая Carillion за съдържанието и актуалността на дадената на инвеститорите миналия юли, която включвала и катастрофална прогноза за приходите. Според финансови анализатори от лондонското Сити, цитирани от \"Телеграф\", стоковият пазар може да е бил подведен от политиката на компанията по обявяване на приходите.На 10 юли 2017 г. компанията предизвиква шок на пазара, отписвайки 845 милиона - повечето заради големи договори за публично-частни партньорства за строеж на болници и пътища. Седмица по-късно Carillion печели огромен договор за 6,6 млрд. паунда за строеж на високоскоростен жп път. Решението предизвика множество критики. Междувременно компанията бе принудена да отпише още 200 милиона паунса и да се раздели с дългогодишния си ръководител. На 15 януари, след неуспешни опити да си осигури подкрепа от правителството и кредиторите, тя влезе в процедура по ликвидация.Ролята на KPMGПредстои надзорният орган във Великобритания да разследва ролята на KPMG, която всяка година от 1999-а досега одитира финансовото състояние на Carillion, а за услугите си е получила общо 29,4 милиона паунда.В последния си годишен доклад Carillion описва работата на KPMG като \"висококачествена и много ефективна\", а заключенията ѝ като \"разумни\". KPMG е одобрила оценката за жизнеспособността на компанията, определяйки я като достатъчно силна, за да оцелее финансово следващите три години. Само три месеца по-късно строителният гигант призна надценени приходи, кешови наличности и активи, а финансовият колапс дойде 320 дни след заключението на KPMG.От KPMG коментираха, че одитът им е извършен \"по подходящ и отговорен начин\", а техни счетоводители са взели участие в разкриванетпо на финансовите проблеми на Carillion миналата година. \"Признаваме, че е важно регулаторните органи, които действат в интерес на обществото, да разгледат важни случаи и разбира се, ще сътрудничим напълно на всички запитвания, които FRC или други регулаторни органи отправят\", добави говорител на KPMG.Сходен сценарий се разигра и у нас около фалита на КТБ. Последните одити на банката преди банкрута бяха направени именно от KPMG и заключенията бяха, че тя е в добро финансово състояние. През 2015 г. одиторската компания „КПМГ България“ бе глобена със 100 000 лева заради пропуските в одитите на КТБ, а прокуратурата поиска отнемане на лиценза ѝ.По време на дебатите в парламента за това дали КТБ да бъде спасена или не председателят на бюджетната комисия Менда Стоянова посочи сред виновните за случилото се с банката и „КПМГ“, която е заверявала отчетите на банката, без да посочи някакви нередности.", "date": "2018.01.18", "title": "Познат сценарий: KPMG под натиск заради колапсa на строителния гигант Carillion"}
{"url": "https://offnews.bg/obshtestvo/blizo-200-organizatcii-podkrepiha-istanbulskata-konventcia-673183.html", "text": "Близо 200 организации се обявиха в подкрепа на Истанбулската конвенция. Организациите изпратиха отворено писмо, в което подчертаха, че много се изговори за конвенцията, но нищо не се казва за жените и децата, които стават жертва на насилие. \"Политическото и властово противопоставяне е за сметка на вече мъртвите жени. За сметка на Елена и Виола. За сметка на децата, които остават да живеят без майка и с кошмара за побоя и тормоза. За сметка на всяка трета жена в България, жертва на домашно насилие, чиято история не стига не само до медиите, но не стига до никого. За сметка на жените, които търсят помощ и им бива отказана, защото „те сами са си виновни“. За сметка на онези 70% ученици на възраст от 13 до 16 години, които лично познават жертва на насилие\", посочват организациите.\"Целият политически популизъм и задкулисните интереси, развихрили се около Истанбулската конвенция, са за ваша и наша сметка. Защото за насилието над жени и деца плащаме всички. Защото именно насилието в дома води до разпад на традиционното семейство, а децата ни пренасят тази агресия в училище\", допълниха те.Организациите призоваха ръководствата на всички парламентарно представени партии за дискусия по темата. Те организират и шествие в подкрепа на Истанбулската конвенция на 23 януари от 11 часа в градинката между Народното събрание и Софийския университет. Ето и цялото отворено писмо: ", "date": "2018.01.18", "title": "Близо 200 организации подкрепиха Истанбулската конвенция"}
{"url": "https://offnews.bg/zimni/daria-domrachova-e-v-shok-ot-reshenieto-za-biorndalen-673186.html", "text": "Трикратната олимпийска шампионка и съпруга на норвежката легенда в биатлона Оле Ейнар Бьорндален Дария Домрачова е в шок от решението на треньорския щаб на Норвегия да не го включи в заявката за олимпиадата в Пьонгчанг.43-годишният Бьорндален не успя да покрие квалификационните норми до този момент и остана извън състава. Всякакви опити да бъде осигурено участието му поради минали заслуги удариха на камък, като дори и лобирането на шефа на световния биатлон Андерс Бесерберг пред президента на МОК Томас Бах не доведе до позитивен резултат.\"До този момент не мога да повярвам, че Оле Ейнар няма да отиде на олимпиада. За мен, както и за милионите истински фенове на биатлона, тази новина е шок. Всички искахме да го видим в Пьонгчанг.Той понесе трудно решението, заедно го преживяваме. Но като истински спортист той ще отиде на европейското първенство\", каза Домрачова след спринта за СК в Антхолц, където остана четвърта.", "date": "2018.01.18", "title": "Дария Домрачова е в шок от решението за Бьорндален"}
{"url": "https://offnews.bg/sviat/petrolni-petna-kolkoto-parizh-plavat-v-iztochnokitajsko-more-673143.html", "text": "Четири петролни петна с обща площ 101 кв. км - почти равна на територията на френската столица Париж (105,4 km²) плават в Източнокитайско море. Те са причинени от потъването на иранския танкер, съобщи Пекин, който се готви да изследва останките на дъното с роботи, предаде AFP.Танкерът \"Санчи\" със 136 000 барела ултралек суров петрол потъна в неделя, след като горя близо седмица след сблъсък с товарен кораб на 6 януари на около 300 км източно от Шанхай, уточнява БТА.Правителствената агенция полага усилия да ограничи разширяването на \"черния прилив\" и да прецени как ще повлияе той на морската среда в района, отбелязва ведомството в комюнике. Смята се, че целият екипаж на танкера от 30 иранци и двама бангладешци е загинал. Открити са само три тела. Няма никаква надежда да се намерят оцелели и издирването е преустановено, напомня AFP.", "date": "2018.01.18", "title": "Петролни петна колкото Париж плават в Източнокитайско море"}
{"url": "https://offnews.bg/112/zhitelite-na-smolian-da-ostanat-po-domovete-si-po-obed-prizovaha-vlas-673148.html", "text": "Властите в Смолян призоваха жителите да останат по домовете си между 12 и 14 ч днес, когато се очакват нови силни пориви на вятъра. Според прогнозите те ще достигнат 65 км/ч. Директорите на учебните заведения са били предупредени да не пускат децата навън.Тази сутрин в община Смолян бе обявено бедствено положение. Заради ураганния вятър няколко квартала и селища са без ток, а лифтовете не работят. Някои села останаха и без телефони, тъй като клетките на мобилните оператори не работят.Ураганни ветрове със скорост над 100 км/ч има и в други области в страната.", "date": "2018.01.18", "title": "Жителите на Смолян да останат по домовете си по обед, призоваха властите"}
{"url": "https://offnews.bg/temida/sled-tragediata-v-novi-iskar-darzhavata-se-seti-da-tarsi-banditite-na-673147.html", "text": "Прокуратурата, МВР и Министерството на правосъдието ще набележат мерки за подобряване на издирвателната дейност за осъдените, но избягали от правосъдието престъпници.Половин месец след  и издирването на посочения за извършител на убийствата на шестима души , който трябвало да излежава присъда главният прокурор Сотир Цацаров е разпоредил проверки във всички прокуратура в страната, включително Софийска градска прокуратура, Специализирана прокуратура и военно-окръжните прокуратури. Трябва да бъде установено каква е ефективността на дейностите за откриване на осъдените на \"лишаване от свобода\" и \"доживотен затвор\", които са избягали от правосъдието и са се укрили. Проверката цели и установяване на затруднения, пропуски и нарушения, както и положителни практики при изпълнението на наказанията, с оглед повишаване ефективността на издирвателната дейност, посочват от Върховната касационна прокуратура (ВКП).Проверката е възложена на апелативните прокуратури в страната, Апелативна специализирана прокуратура и Военно – апелативна прокуратура, които ще извършат проверка на всички изпълнителни преписки, образувани за изпълнение на съдебни актове, по които към 15.01.2018г. не са задържани осъдени лица с наложено наказание „лишаване от свобода“ и „доживотен затвор“.Главният прокурор е разпоредил да бъдат проверени и всички преписки, по които присъдата е изпратена за изпълнение на Областните звена „Охрана“ при Министерство на правосъдието и в прокуратурите не е получено уведомление за задържане на осъдените лица.В срок до 02.02.2018 г. апелативните прокуратури трябва да дадат информация за броя на неоткритите осъдени. Докладите ще съдържат информация за датата на телеграма за обявяване на осъденото лице за издирване, периодичността на кореспонденцията с органите на ОЗ “Охрана“ при МП и МВР във връзка с издирването и резултатите от него; изготвена ли е своевременно Европейска заповед за арест, респ. предложение до ВКП за екстрадиция след получаване на данни за последното пребиваване на осъдения извън страната; каква е периодичността на обмена на информация, относно действията по изпълнение на общодържавното издирване, ЕЗА и предложенията до ВКП за екстрадиция.По инициатива на главния прокурор ще бъде проведена среща с професионалното ръководство на МВР и с ръководството на Главна дирекция \"Охрана\" при правосъдното министерство за набелязване на конкретни действия по подобряване на издирвателната дейност при привеждане в изпълнение на наказанията „лишаване от свобода“ и „доживотен затвор“.Ще бъде обсъдена необходимостта от изготвяне на предложения на законодателни промени за повишаване срочността и ефективността на действията по изпълнение на съдебните актове, както и промени, целящи недопускане на осъдени лица с влезли в сила присъди да се отклонят от изтърпяване на наказанията и да останат ненаказани.", "date": "2018.01.18", "title": "След трагедията в Нови Искър държавата се сети да търси бандитите на свобода"}
{"url": "https://offnews.bg/obshtestvo/gripna-epidemia-v-pazardzhik-v-pernik-udalzhiha-gripnata-vakantcia-673151.html", "text": "Регионалниоят пандемичен комитет в Пазарджик обяви грипна епидемия за цялата област от утре, 19 януари, до 23 януари включително.В този период учениците ще излязат във ваканция. Няма да бъдат извършвани имунизации, да се провеждат женски и детски консултации, ограничават се свижданията в болниците, спират плановите операции. 10 проби от областта за изпратени за тестване в Националната референтна лаборатория, като 7 от тях са били положителни за грипния щам \"Ямагата\". За изминалата седмица в областта са регистрирани 255 заболели на 10 000 души. Чакат се резултатите от настоящата седмица.Междувременно в Перник грипната епидемия и ваканцията на учениците беше удължена. Учебни занятия няма да се провеждат и днес, и утре. Перник бе първата област, обявила епидемия тази година.", "date": "2018.01.18", "title": "Грипна епидемия в Пазарджик, в Перник удължиха грипната ваканция"}
{"url": "https://offnews.bg/sviat/selfi-pomogna-za-razkrivaneto-na-ubijstvo-673150.html", "text": "Канадка беше обвинена в убийството на своя приятелка, след като полицията откри оръжието на убийството на селфи на двете жени. Снимката е била публикувана във Фейсбук.21-годишната Чейнен Роуз Антоан призна, че е убила Бритни Гаргол (на 18 към деня на смъртта си) през март 2015 г.Удушила я с колана си, който бил намерен до тялото и с който Антоан се е снимала. Убийството станало през нощта срещу 25 март, когато и двете много близки приятелки били пияни и напушени. След парти започнала обиколка по барове. В един момент се скарали жестоко и се стигнало до убийството.Първоначално Антоан казвала, че двете са се разделили - приятелката ѝ тръгнала с непознат мъж, а тя - при чичо си. Полицията обаче не успяла да докаже този разказ.След публикуването на снимката, направена часове преди убийството, и разкриването на оръжието, Антоан признала престъплението, както и че не помни почти нищо.\"Никога няма да си простя. Нищо, което кажа или направя, няма да я върне обратно. Много, много съжалявам. Това никога не трябваше да се случва\", казва Антоан чрез адвоката си.Жената бе осъдена на 7 г. затвор за непредумишлено убийство.", "date": "2018.01.18", "title": "Селфи помогна за разкриването на убийство"}
{"url": "https://offnews.bg/politika/patriotite-zovat-gerb-da-ottegli-istanbulskata-konventcia-673146.html", "text": "Категорично сме против Истанбулската конвенция и няма да гласуваме \"за\" - това каза днес на брифинг в Народното събрание председателят на ПГ на „Обединени патриоти“ Волен Сидеров.„Появиха се спекулации в някои медии относно позицията ни по този въпрос. Обръщам се към медиите да не спекулират по темата, да не изваждат заглавия, които са лъжливи новини. Призоваваме някои медии да променят заглавията си, защото са фалшиви и неверни“, заяви Волен Сидеров, като може би е имал предвид изказването на колегата му Борис Ячев, който заяви, че при превода и ако той е приемлив, може Патриотите да гласуват \"за\". „ОП са против Конвенцията, не става дума за преводи, официалните езици са английски и френски. Няма значение как ще бъде преведен на български някой термин.Като понятия Конвенцията вкарва неприемливи за нас обяснения за пола. Това отваря врата за налагане по-нататък на понятията „трети пол“ и междуполови бракове. Нещо, което категорично отхвърляме и няма да приемем никога“, каза още Волен Сидеров.Той отправи призив към ГЕРБ да изтегли Истанбулската конвенция, да не я вкарва в парламента за ратификация поради редица несъответствия и нарушения при подписването й.„Нашият съвет към основната управляваща партия ГЕРБ е да изтегли тази конвенция и да не занимава повече НС с нея. Имаме много по-важни и засягащи интереса и живота на българите въпроси. Призивът ни е отправен с добронамереност, не е с някакво озлобление или с деконструктивна цел, а напротив. Искаме да помогнем на ГЕРБ да осъзнаят, че това не е належащо в момента. Може би някои лобира, има лобистки кръгове, които искат да мине Конвенцията. По-разумното е да я отхвърлят, засега да не влиза“, смята Сидеров", "date": "2018.01.18", "title": "Патриотите зоват ГЕРБ да оттегли Истанбулската конвенция"}
{"url": "https://offnews.bg/protesti/protestat-v-zashtita-na-pirin-blokira-orlov-most-673184.html", "text": "Хиляди се включиха в петия протест в София под надслов \"Да защитим Пирин, да защитим България!\". Към 19.30 ч. демонстрантите блокираха за час Орлов мост.Шествието започна от площад \"Независимост\", премина край Народното събрание и стигна до Орлов мост.Демонстрантите скандираха \"Оставка\" и издигнаха плакати с надпис \"Природата няма глас - има нас\", \"Пирин е на всички\", \"Спаси Пирин\".Протестиращите настояват решението на Министерския съвет за НП \"Пирин\" да бъде отменено.Част от тях дойдоха на протеста с челници и ски екипировка.Протести под надслов \"Да спасим Пирин! Да спасим България!\" се проведоха тази вечер и в Пловдив, Русе, Варна, Благоевград, Сливен, Габрово, Плевен, Шумен, Пазарджик.", "date": "2018.01.18", "title": "Протестът в защита на Пирин блокира Орлов мост"}
{"url": "https://offnews.bg/politika/slavi-trifonov-pravi-tri-dni-kasting-za-novi-polititci-673134.html", "text": "Слави Трифонов обяви кастинг за бъдещия си политически проект на 2, 3 и 4 февруари. 3777 души са изявили желание да се включат в него. Събеседването ще бъде предавано на живо онлайн, обяви в писмо, разпространено до медиите, тв водещият. Писмото на Слави ТрифоновУважаеми съграждани, с всеки изминал ден става все по-ясно, че политическата класа и начинът, по който тя се избира в нашата Родина, са нещо архаично, неспособно, зациклило, корумпирано и има нужда от брутална промяна. Между другото така пожелаха над 2 милиона и половина от българските избиратели чрез законен Референдум. Предполагам сте много щастливи от това, че България е председател на Съвета на ЕС, но дали това по някакъв начин ви кара да се чувствате по-добре, се съмнявам.Та в този дух на мисли, аз и моите колеги от Инициативния комитет за провеждането на Референдума, решихме да ви покажем други хора – различни от сегашните политици. Образовани и доказали качествата си. Хора, които могат да представляват България и всички нас в съвсем друга светлина. Да бъдат политиците, които заслужава една модерна и цивилизована държава.След като обявихме тези наши намерения, желание да участват в подобно начинание изявиха 3 777 души. Хора от различен пол и възраст. Хора, завършили различни университети, включително и най-престижните в света. Хора с изумителна биография. И за мен е огромна отговорност и удовлетворение, че такива хора изявяват желание да участват в подобно начинание. Най-искрено изразявам огромната си благодарност и уважение към всеки един от тях. Държа да отбележа и че почти всички българи, които са на върха в световни университети, като преподаватели, или българи, които имат много успешен бизнес из целия свят, почти всички от тези българи се съгласиха заедно да проведем събеседването с желаещите да участват в подобен проект. Така че, аз и моят екип сме готови да проведем това събеседване на датите 2, 3 и 4 февруари 2018 г.Ще излъчвам събеседването на живо в интернет, за да може всеки един от вас, уважаеми съграждани, да бъде обективно информиран за това, което се случва.Слави Трифонов", "date": "2018.01.18", "title": "Слави Трифонов прави три дни кастинг за нови политици"}
{"url": "https://offnews.bg/politika/nasilieto-nad-zhenite-da-stane-prestaplenie-ot-obsht-harakter-iskat-o-673152.html", "text": "„Внасяме предложение насилието в НК да се третира като престъпление от общ характер, досега то беше от частен характер и не даваше възможност да се преследва със способите на държавното обвинение“. Това заяви председателят на БСП Корнелия Нинова пред журналисти в парламента.Като следващо предложение Нинова посочи създаване на квалифициран състав, с който се увеличават наказанията срещу лица, извършили насилие и особено в случаите на рецидив. „С тези предложения изпълняваме онези изисквания на Истанбулската конвенция, които очакват от държавите да приведат националното си законодателство в този вид“, каза още председателят на БСП.По нейните думи това е първа стъпка от цял комплекс промени в законодателство. Тя заяви, че следващата седмица левицата ще продължи с предложение, което създава кризисните центрове във всички областни градове.„Отново декларираме, че сме за всички мерки за борба с домашното насилие, както сме го правили в годините досега - с национални кампании, промени в законодателството, предложения за закони по тази тема. За нас е абсолютно неприемливо домашното насилие, във всичките му прояви, и затова предлагаме реално решение на тези проблеми чрез тези промени в българските закони“, категорична е Корнелия Нинова.", "date": "2018.01.18", "title": "Насилието над жените да стане престъпление от общ характер, искат от БСП"}
{"url": "https://offnews.bg/futbol/venger-prizna-za-rokadata-na-sanches-s-mhitarian-673185.html", "text": "Мениджърът на Арсенал Арсен Венгер призна, че звездата на тима Алексис Санчес най-вероятно ще премине в Манчестър Юнайтед, а офанзивният халф на \"червените дяволи\" Хенрих Мхитарян ще поеме в посока \"Емиратс\".Според наставника на \"артилеристите\" размяната ще бъде осъществена в следващите 24 часа. В последните дни мениджърът на Мхитарян Мино Райола твърдеше, че трансферът ще бъде финализиран, едва когато от Арсенал удовлетворят финансовите изисквания на клиента му.\"Заплатите няма да са проблем, но докато нещата не станат официални, не можем да сме сигурни. Разбира се, че харесвам Мхитарян, точно затова този трансфер е възможен. Играли сме много пъти срещу него, така че той също оценява нашия стил на игра и със сигурност харесва клуба.Единият футболист ще замени другия. След това ние продължаваме да бъдем на пазара\", коментира Венгер. Французинът сподели, че няма проблем с огромната заплата, която Манчестър Юнайтед ще плаща на Санчес.\"Уважавам Юнайтед, защото те генерират парите, които плащат на играчите си. Това са техни собствени ресурси, така че трябва да уважаваме това. Ние предложихме на Санчес максимума, който можем да си позволим и може би един ще ви кажа сумата, но сега не е моментът\", допълни Венгер, цитиран от БГНЕС.", "date": "2018.01.18", "title": "Венгер призна за рокадата на Санчес с Мхитарян"}
{"url": "https://offnews.bg/politika/soros-ni-oblachva-s-istanbulskata-konventcia-smiata-bivsh-glavsek-na-673123.html", "text": "Зад прокарването на Истанбулската конвенция стоят определени лобита, финансирани от милиардера Джордж Сорос. Тази теза разви в студиото на Нова тв бившият главен секретар на МВР в правителството на Пламен Орешарски Светлозар Лазаров. Той заемаше поста в годината с най-мащабни антиправителствени протести и името му се свързва с акцията в Лясковец, където барикадиран въоръжен мъж уби .Понастоящем Лазаров е национален координатор на \"Атака\".Той коментира трусовете в управлението във връзка с . Според него зад прокарването ѝ стоят лобита, които имат влияние върху Европейския парламент:Лазаров коментира и публикации в медиите, според които той стои зад създаването на нов политически проект на основата структурите на партия \"Атака\" в страната. По думите му това Обединените патриоти е стабилен проект с перспектива.„В момента аз съм национален координатор на партия „Атака”. Освен в страната, аз отговарям и за комуникацията с външни структури. Хората не искат да чуват особено много за партии. Аз осъществявам контакти с граждански сдружения с оглед на това да съм по-близо до хората”, обясни Лазаров, като допълни, че не знае защо това се е изтълкувало като създаване на нов политически проект.Според него „идва времето на консерватизма\" и тази вълна в момента залива Европа. \"Не е наш проблем, че на някои либерални стратези не им харесва”, коментира Лазаров.", "date": "2018.01.18", "title": "Сорос ни облъчва с Истанбулската конвенция, смята бивш главсек на МВР"}
{"url": "https://offnews.bg/obshtestvo/zhiteli-ot-severozapadna-balgaria-iskat-tunel-pod-prohoda-petrohan-673121.html", "text": "Жители от Северозапада ще протестират с искане да бъде построен тунел под Петроханския проход.От Националната гражданска инициатива „Тунел под Петрохан” са внесли в Народното събрание отворено писмо и подписка от името на 16 664 жители на Северозападна България, съобщава Нова тв.Местната инициатива е подкрепа и от  която беше кандидат за кмет на село Гаганица и стана популярна с екстравагантната си прическа.В документа хората настояват до 30 юни да стартира процедура за изграждането на пътното съоръжение.През 2008 г. е започнала процедура за предпроектно проучване, но така и не е изготвен проект. Жители си спомнят, че подобни намерения е имало и през 50-те години. През 2017 година жители на Берковица и Монтана направиха символична първа копка на тунела по време на мълчалив протест край шосето Монтана-София, в местността \"Малка Бързия\". Тогава те поискаха от управляващите да инвестират в прокопаването на тунел под прохода Петрохан, който да намали дължината на пътя Монтана-Берковица-София.Тогава кметът на Берковица Милчо Доцов заяви, че подкрепя идеята за изграждане на тунел под Петрохан. Според него такова съоръжение е много нужно, за да дойдат инвеститори в Северозападна България. Той припомни, че идеята за тунел под Стара планина при прохода Петрохан е от 1962 година, но никое българско правителство досега не се е заело с реализацията й.Тунелът е заложен в областния план за развитие на област Монтана и в стратегията за развитие на Северозападна България, но засега не е ясно кога проектът ще бъде реализиран.", "date": "2018.01.18", "title": "Жители от Северозападна България искат тунел под прохода Петрохан"}
{"url": "https://offnews.bg/ikonomika/pravitelstvoto-dnes-reshava-za-evtinia-rouming-s-makedonia-673124.html", "text": "По-ниските тарифи за разговори в роуминг между България и Македония ще обсъди правителството на днешното си заседание.Кабинетът ще утвърди меморандума, който подписаха транспортните министри на България и Македония в края на ноември миналата година в Струмица.В момента тарифата за обажданията от най-близката ни държава достигат 7 лева на минута за изходящо обаждане, което е абсурдно. България наскоро подписа меморандум за по-евтин роуминг и със Сърбия, с която също тарифите са космически.Освен това правителството ще открие консулство на Косово в Несебър. Решението идва само дни след политическото убийство на лидера на косовските сърби Оливер Иванович.Освен Балканите тема на заседанието на министрите днес ще бъде и заетостта. Очаква се кабинетът да приеме националния план как ще се борим с безработицата до края на годината. Социалният министър Бисер Петков вече обяви, че държавата ще вложи 73 милиона лева, за да повиши качествата на работещите в страната.", "date": "2018.01.18", "title": "Правителството днес решава за евтиния роуминг с Македония"}
{"url": "https://offnews.bg/sviat/tramp-oglasi-nagradite-si-za-falshivi-novini-673120.html", "text": "Американският президент Доналд Тръмп огласи носителите на обявените от него награди за фалшиви новини. В профила си в Туитър той публикува линк към сайта на Републиканската партия, където са посочени победителите. Без изненада в списъка фигурират Си Ен Ен, в. \"Ню Йорк таймс\" и \"Вашингтон пост\", които са обичайни мишени на милиардера. В списъка са още телевизия Ей Би Си, сп. \"Тайм\" и \"Нюзуик\".Сюжети на телевизия Си Ен Ен заемат четири от единадесетте места в списъка на Тръмп, отбелязва ТАСС.Няколко часа по-рано двама сенатори от партията на Тръмп разкритикуваха остро непрестанните му нападки срещу медиите.Интересът към списъка с \"лауреатите\" беше толкова голям, че минути след поста на Тръмп в Туитър, сайтът на републиканците блокира.2017-та беше година на настървена пристрастност, на непочтено медийно отразяване и на безсрамни фалшиви новини. Проучванията показаха, че над 90 процента от информацията за президента Тръмп в медиите е негативна.", "date": "2018.01.18", "title": "Тръмп огласи наградите си за фалшиви новини"}
{"url": "https://offnews.bg/lajfstajl/dnes-e-deniat-na-mecho-puh-da-si-pripomnim-liubimi-tcitati-673149.html", "text": "Една от най-хубавите празници през януари е Денят на Мечо Пух, отбелязван на рождения ден на автора на детската класика Алън Александър Милн. Всяка година събитието се чества по различни начини като например с пикник на плюшени мечета и много мед.Мечо Пух за пръв път се появява в печатно издание през 1926 година, заедно с приятелите си Прасчо, Тигър и Йори. Всички те са вдъхновени от играчки на сина Милн, който е и първообраз на героя Кристофър Робин. По-късно героите на \"Мечо Пух\" се превръщат в едни от най-обичаните „звезди“ на Дисни.Един специален начин да отбележитете празника на Мечо Пух е посещение на Pooh Corner в Хартфийлд, Източен Съсекс, където са написани книгите. Можете да вземете карта, по която да следвате стъпките на героите и дори да играете игри от самата книга.По повод празника на най-обичаното мече в целия свят, ви представяме някои от любимите фрази и цитати от книгата, докоснали сърцата ни завинаги:", "date": "2018.01.18", "title": "Днес е денят на Мечо Пух - да си припомним любими цитати"}
{"url": "https://offnews.bg/obshtestvo/detca-po-vtoria-nachin-v-iasli-i-gradini-mon-krie-spisaka-s-tiah-673129.html", "text": "Деца, които са в листа на чакащи за прием в детски ясли и градини, посещават групите в заведенията. Те не фигурират в информационната система за кандидатстване на Столична община, данните от която са публични, но са в недостъпните списъци на Националната електронна информационна система за предучилищно и училищно образование на МОН. От системата на МОН се определят делегираните бюджети на детските заведения. Разминаванията разкри бТВ, като се позовава на документи от двата списъка. Несъответствия са открити в 161-ва детска градина „Ласка” в район „Овча купел”. Съпоставка на списъка на чакащите и списъците на посещаващите деца показва, че близо 20 деца, които официално все още чакат за място, вече посещават детска градина „Ласка”, според отчета на заведението в системата към образователното министерство. Подобно разминаване има и в детска градина номер 40 в район „Триадица”. Заведението е посочило в отчета си, че го посещават около 60 деца повече от публично обявеното. Разминавания между публичния регистър и този на МОН има и във 2-ра детска градина „Звънче” в район „Триадица”.Ще проверим всеки един от тези сигнали, обяви зам.-кметът по образование на Столичната община Тодор Чобанов.От Инициативния комитет за качествена и иновативна образователна система настояват да бъдат включени в проверките.OFFNews изпрати запитване до Министерството на образованието, за да разбере какво налага системата да бъде скрита. Какво ни отговориха - вижте .", "date": "2018.01.18", "title": "Деца по втория начин в ясли и градини, МОН крие списъка с тях"}
{"url": "https://offnews.bg/sviat/tramp-obvini-rusia-che-pomaga-na-severna-koreia-673153.html", "text": "Американският президент Доналд Тръмп обвини Русия, че помага на Северна Корея да си набавя стоки в нарушение на международните санкции, докато Пхенян с всеки ден е по-близо до създаването на ракета с голям обсег, която може да достигне САЩ.\"Русия изобщо не ни помага за Северна Корея. Това, с което Китай ни помага, се руши от Русия. С други думи, Русия компенсира част от това, което прави Китай\", заяви Тръмп в интервю за Ройтерс, цитирано от БТА.Тръмп изрази съмнение за ползата от преговори със севернокорейския лидер Ким Чен-ун, като не пожела да коментира дали е водил някаква комуникация с него.Двамата си размениха обиди и заплахи през последните седмици, което изостри значително напрежението между страните. \"Бих седнал (на масата за преговори), но не съм убеден, че това ще реши проблема\", каза той, отбелязвайки, че миналите преговори със севернокорейците при неговите предшественици не са ограничили ракетната и ядрената програма на КНДР.\"Не съм убеден, че преговорите ще доведат до нещо смислено. Те разговаряха 25 години и се възползваха от нашите президенти, от нашите предишни президенти\", каза Тръмп.Американският президент похвали Китай за усилията да ограничи доставките на петрол и въглища за Северна Корея, но каза, че Пекин може да направи още много по отношение на Пхенян.Той обаче заяви също, че изглежда Русия запълва празнините, оставени от китайците.В края на декември Ройтерс съобщи, позовавайки се на свои източници, че руски танкери са доставяли гориво на Северна Корея най-малко три пъти за последните месеци чрез прехвърляне на товари в открито море. Русия отрече обвиненията, като подчерта, че доставянето на стоки не е напълно забранено, а съществуват ограничения. Северна Корея разчита на вноса на горива, за да може затруднената й икономика да продължи да работи. Петролът й е необходим и за програмата за междуконтинентални балистични ракети и ядрената програма.Тръмп допълни, че Пхенян постоянно се приближава към създаването на ракета, способна да достигне САЩ.\"Все още не са достигнали този момент, но са близо. И с всеки изминал ден са все по-близо\", каза той.След последното си изпитание на междуконтинентална балистична ракета през ноември Северна Корея заяви, че вече е поставила в обсега си САЩ. Някои експерти смятат, че предвид траекторията и изминатото разстояние тя е способна да достигне чак до Вашингтон.Те обаче казаха също, че Северна Корея все още не е представила никакви доказателства, че е преодоляла всички технически пречки за тази цел, но според някои разузнавателни служби Пхенян може да съумее да преодолее една от най-важните до края на годината.", "date": "2018.01.18", "title": "Тръмп обвини Русия, че помага на Северна Корея"}
{"url": "https://offnews.bg/politika/pravitelstvoto-planira-da-razshiri-trakia-v-uchastaka-sofia-plovdiv-673127.html", "text": "Правителството планира и разширяване на автомагистрала \"Тракия\" в участъка София - Пловдив, откъдето само за едно денонощие по Коледните празници 30 000 автомобила са напуснали София.Това каза пред БНТ регионалният министър . Намеренията правителството да стартира такъв проект бяха обявени през 2017 година. Тогава премиерът Бойко Борисов заяви, че подобен проект зависи от въвеждането на тол системата, чието изграждане  преди дни.Нанков обясни, че започват проучвания и остойностяване на имотите, които трябва да бъдат отчуждени за реализацията на проекта.През тази година ще бъдат довършени и 30 км. предсрочно от автомагистрала \"Струма\" и те ще бъдат въведени в експлоатация. \"Паралелно с това вървим с тръжните процедури по \"Железница\". Знаете събитията там отпреди 1 година, когато изчезваха документи. Довършваме тази процедура\", каза още Николай Нанков.През 2019 г. за леките автомобили винетките трябва да станат електронни, а за ТИР-овете над 3.5 т. ще бъдат въведени толтакси.", "date": "2018.01.18", "title": "Правителството планира да разшири Тракия в участъка София-Пловдив"}
{"url": "https://offnews.bg/tenis/grigor-sreshtu-rubliov-rano-sutrinta-v-petak-673132.html", "text": "Най-добрият ни тенисист Григор Димитров ще изиграе мача си от третия кръг на Откритото първенство на Австралия в Мелбърн срещу руснака Андрей Рубльов утре, 19 януари, около 5,30 часа сутринта българско време.Двубоят отново е на централния корт \"Род Лейвър Арена\", като е последен от дневната сесия.Мачовете започват от 2 часа сутринта българско време, като преди това ще се изиграят две срещи от програмата при дамите. Това са двубоите Петра Мартич - Луксика Кумкум и Елина Свитолина - Марта Костюк.Лошата новина за Григор и останалите тенисисти е жегата, която похлупи Мелбърн. Термометрите показват на моменти 39 градуса. Централният корт разполага с покрив, който може да бъде спуснат, но до момента не е правено.Днес в такива екстремни температурни условия носителят на 6 титли в Мелбърн Новак Джокович преодоля французина Гаел Монфис с 4:6, 6:3, 6:1, 6:3.Изненадата на деня пък е отпадането на Гарбине Мугуруса. Поставената под номер 3 испанка загуби от 88-ата в света Сие Су-Уей с 6:7 (1), 4:6 във втория кръг на турнира.Шампионката от \"Уимбълдън\" имаше проблеми още от пристигането си в Австралия. Тя получи схаващания в Бризбейн, а днес също не се справи с жегата.", "date": "2018.01.18", "title": "Григор срещу Рубльов рано сутринта в петък"}
{"url": "https://offnews.bg/sviat/nuzhen-li-e-danak-varhu-napitkite-v-ednokratni-chashki-673133.html", "text": "Бринаските законодатели обмислят да въведат 25 пенса данък върху всички напитки, продавани в чашки за еднократна употреба. Екологичната мярка се подкрепя от повечето жители на страната, сочи актуално проучване на в. \"Индепендънт\".Изследването показва още, че мнозина биха се отказали от употребата на пластмасови и хартиени чашки, ако таксата бъде въведена.Британците потребяват около 2,5 милиарда чашки за еднократна употреба годишно, а това има огромен ефект върху околната среда. Според предварителните оценки новата такса би намалила употребата им с 300 милиона броя годишно.6,5 милиона дървета са изсичани всяка година за производство на чаши за напитки.Еколозите призоваватхората да се стремят да си носят собствени чаши в офисите и по време на път и да молят заведенията да наливат в тях напитките.", "date": "2018.01.18", "title": "Нужен ли е данък върху напитките в еднократни чашки"}
{"url": "https://offnews.bg/futbol/osvirkaha-nejmar-vav-frantcia-zaradi-kavani-673137.html", "text": "Меденият месец на бразилската мегазвезда Неймар в Париж приключи. Закупеният за 222 милиона евро нападател беше освиркан бурно от феновете на Пари Сен Жермен при победата с 8:0 над Дижон в мач от първенството.Причината беше поведението му спрямо уругваеца Единсон Кавани. В 83-ата минута реферът отсъди дузпа за ПСЖ. Кавани поиска да изпълни удара и ако беше вкарал, щеше да стане най-резултатният футболист на парижани в историята със 157 гола.Неймар, който до този момент се беше разписал на три пъти, не отстъпи правото да изпълни наказателния удар. Феновете видяха какво става и започнаха да скандират името на уругваеца и да освиркват Неймар, който невъзмутимо направи 8:0.Подобен епизод между двамата, но с обратен знак имаше и през септември, след което тръгнаха слухове, че Кавани може да напусне, но двамата се помириха. За отбелязване е, че Кавани не се разсърди и отиде да поздрави Неймар след реализираната дузпа.", "date": "2018.01.18", "title": "Освиркаха Неймар във Франция заради Кавани"}
{"url": "https://offnews.bg/politika/veche-e-ofitcialno-dogovorat-s-makedonia-ratifitciran-ot-balgarskia-p-673136.html", "text": "Официално и единодушно българският парламент ратифицира договора за приятелство, добросъседство и сътрудничество между България и Македония. Преди броени дни същото се случи и в Македония.Документът беше подписан на 1 август на церемония в македонската столица от премиерите Бойко Борисов и Зоран Заев. Това стана след десетина години отлагане.С договора двете страни признават, че имат \"обща история\" и нямат териториални претенции една към друга.Влизането му в сила трябва да постави ново начало на съседските отношения и да отвори вратите за евроинтеграция на Македония.В Народното събрание нямаше много ожесточени реплики, като най-силно и емоционално изказване направи социалистът Валери Жаблянов, като от неговите думи тръгна и самият дебат.\"Този договор е недоносче, измишльотина\", каза депутатът от БСП. Според него договорът не трябва да бъде подписван с такива \"фанфари\", а дори под медийно затъмнение, \"за да не се срамуваме следващите столетия\".\"Всички продължаваме да смятаме, че тук се е появил някакъв нов Наполеон насред Балканите, който рисува нации и граници. Няма такова нещо!\", каза Валери Жаблянов и попита риторично: \"Как може аргументите на този договор да са атлантически, като Атлантика е на 3000 километра. Вардар е на 300.\"След Жаблянов думата от трибуната на НС пое Юлиан Ангелов от ОП.\"Надявах се да нямаме разделение, защото на всички е ясно, че един такъв договор ще допринесе за доброто и на двете държави\", каза той.Ангелов успокои Жаблянов около историческия въпрос в договора: \"Всички факти ще се изясняват само на база автентични документи\".Депутатът от ГЕРБ Георги Марков пък припомни как през 92-ра година българския парламент признава Македония за държава. \"Направихме го без присъствието на външния министър и без председателя на парламента, но го направихме като жест и с отворени сърца\", разказа Марков.В крайна сметка договорът с Македония бе приет със 183 гласа \"за\" и без нито един \"против\" или \"въздържал се\".", "date": "2018.01.18", "title": "Вече е официално: Договорът с Македония ратифициран от българския парламент"}
{"url": "https://offnews.bg/temida/prokuraturata-naredi-masovi-proverki-na-gazovite-uredbi-673135.html", "text": "Върховна административна прокуратура е разпоредила на министъра на транспорта по-строг контрол и проверки във връзка с газовите уредби на автомобилите.Поводът са публикации в медиите за автомобили с газови уредби, които са монтирани незаконно. Колите не минавали годишен технически преглед на горивната система и по този начини били потенциално опасни.Прокуратурата се е самосезирала заради твърденията, че не се спазват изискванията при първоначалната проверка или при извършване на периодичен преглед на автомобили с уредби, които позволяват работата на двигателя с втечнен нефтен газ и сгъстен природен газ /ВНГ или СПГ/.ВАП съобразява, че правомощията за контрол са възложени на органите на Изпълнителна агенция „Автомобилна администрация“, а налагането на санкции е в правомощията на министъра на транспорта, информационните технологии и съобщенията, се посочва в съобщение от прокуратурата.По този повод от държавното обвинение са \"ангажирали\" министъра на транспорта, информационните технологии и съобщенията за реализиране на мерки на територията на страната за спазване нормативните изисквания.Указано е в срок до 19.02.2018 г. ВАП да бъде уведомена за взетите решения и предприетите действия.", "date": "2018.01.18", "title": "Прокуратурата нареди масови проверки на газовите уредби"}
{"url": "https://offnews.bg/nashite-avtori/zashto-ne-e-dobre-pisatelite-da-sa-bedni-673078.html", "text": "Естествено това е едно крайно подвеждащо заглавие. Като всяко крайно твърдение, това в заглавието, че писателите не трябва да са бедни, може да бъде контрирано с противоположното твърдение. И противоположното твърдение да бъде доказано също толкова добре.Това са антиномиите на Кант, нали така? Две противоположни твърдения, които могат да бъдат еднакво добре подкрепени с доказателства. Мхм. Какви бяха антиномиите на Кант. Примерно „Светът е краен – светът е безкраен”. Айде сега да видим колко пъти са ни подхвърляли димката: „Светът, пичове, е краен”. За да подхвърлят един час по-късно димката: „Светът, копелета, извянявайте, обаче се оказА безкраен, сори”. И така нататък.Кажа ли – писателите не трябва да бъдат бедни, особено в една бедновата (не бедна, а именно бедновата!) страна като България – веднага след това мога да кажа и „Писателите, особено в една богатичка страна като България, трябва да са именно бедни, полезно е!”. И да обоснова и двете твърдения добре.Но сега ще твърдя първото, защото така искам аз, а вие ще твърдите второто, защото (аз добре знам) всяко крайно мнение, изказано от хора като мене (тоест, всяко мнение), предизвиква малка буря от противопоставяния.Вървим си с жена ми, аз съм отишъл да я взема от кабинета ѝ. Осем и половина вечерта е, тъмновато, снеговато, неочарователно вечерно време, поне около Румънското посолство, за другаде не знам. Трябва да я взимам от кабинета ѝ, защото все пак е България и вечер не е чак толкова приятно да се ходи сам по улиците, ако си взел парите на хората за пет-шест психотерапевтични сеанса – всеки струва 50 лева, – така че у себе си имаш достатъчно пари (на десетачки и двайсетачки, а и петдесетачки); достатъчно, за да те лупне по главата някой превъзбуден от необузданите си желания млад человек. Пари си требват.Вървим, тя е уморена, аз подпитвам как е минала работата. И през цялото време в главата ми се върти едно изречение на Фройд. Той казал веднъж на колега: След осем часа работа в кабинета се чувствам така разбит от умора, като да съм изкоренявал дървета!Затова аз подпитвам доста плахо и ме е срам... И мисля, че всеки възпитан човек е длъжен да се срамува пред другия, който е работил повече от него и е много уморен от работата си. Това, струва ми се, не е приятен срам, никой срам не е приятен, но е благороден срам.Жена ми отговаря със слаб глас – шест часа когнитивно-поведенческа терапия след шест часа работа в най-голямата психиатрична болница на Балканите е нещо, което може да направи гласа ти слаб. И всяко поведение на човек, вървящ до тебе – дразнещо и неадекватно. Разбирам добре жена ми и съм внимателен.Но все пак трябва – от възпитание и съчувствие – да водя разговор, за да се поуспокои. Както бегач, викам си, не бива след петте километра състезателно бягане да легне на земята и да лежи, защото ще му стане лошо и може и да се повреди, ами трябва да продължи още малко и бавно да подтичва – така и умореният от тежка душевна работа трябва да продължи още малко да раздвижва душата си с леки упражнения преди да полегне. Затова говоря празни приказки и задавам леки въпроси. А жена ми отговаря лекичко и със слаб глас.И аз – защото усещам, че не бива да я карам да говори – започвам да ѝ разказвам.Абе нали ти разправях - викам ѝ, – че ме поканиха за участие за една книга. Румънско-българска изложба... там по някакъв проект. Картини, рисувани предимно в миналия век. Румънски и български. Нещо такова. И канят писатели от двете страни, за да напишат по един разказ по някоя от картините. Която си изберат. И от картините и разказите правят книга. На български, румънски и английски. Нещо такова. Хм, да. Нали се сещаш, разправях ти...Така бръщолевя, тихо и без да влагам чувство; опитвам се да е възможно най-ненатрапчиво. Убеден съм, че е по-добре да говоря, отколкото да вървим и да мълчим. Винаги съм смятал, че мълчанието е знак за студенина и неуважение. Но жена ми се напряга и казва високо: Не, не си ми казвал, говори по-ясно, въобще не знаех, че си писал разказ по картина! Значи по картина е бил, не, сигурна съм – не си ми казвал!И аз се чувствам смутен. Тя по инерция е придала на кроткото ми бръщолевене особено значение – все едно продължава да е в кабинета и иска от мене, като от пациент, по-точно изразяване и формулировка на проблема. Ха! Ами добре. И аз започвам да и обяснявам:Ами нали ти разказвах, казвам ѝ, че от едно българо-румънско... хм, нещо там, дружество, някакъв културен институт, нали се сещаш... та оттам ме поканиха да напиша такъв разказ по картина. И аз избрах една и написах... И сега, като го пратих, много са го харесали, това исках да кажа...И гърлото ми се свива.Толкова ми е неудобно да говоря за всичко това! Та тя е уморена, работила е истинска работа, за която ѝ плащат истински пари, и хората я оценяват истински... И която е полезна, дявол да го вземе...А аз я занимавам с някакви си там глупости, култура, литература, изкуство, моите си незначителни неща и моята си незначителна работа!Защо? Защо ти се свива гърлото, лигльо? Та ти си известен писател, един от най-известните в България, издаван си на десет-петнайсет езика, защо нямаш самочувствие да говориш за работата си? – така казва горделивият демон, живеещ в мен, и се подсмихва. Той носи меч с формата на пишка и носът му е чип и вирнат.И аз изведнъж се напълвам с газирана вода. Закипявам отвътре. Става ми силно възбудено, гневно, тъжно, задушаващо; дави ме чувство за несправедливост. Трябва да кажа това, което мисля, защото го мисля от сума ти и време... Нищо, че жена ми е уморена, казвам си. Нищо че Всички са уморени – Всички са уморени от неща, които не ги интересуват, може и по цял ден нищо да не правят, но от мене всички са уморени, казвам си, но аз пак ще го кажа, няма как да не го кажа!И заговарям с тих глас, чак поскърцва гласът ми от време на време от сподавена горчивина.И казвам така:Ето затова не трябва да са толкова бедни писателите в България!, казвам и въздъхвам, а жена ми ме поглежда и разбира, че няма как – ще трябва да изслуша думите ми. Още един пациент, нали така? Ами – ще го преглътне. Жена на писател е. И терапевт.Ето затова писателите не трябва да бъдат така унизително, тихо и гневно говоря аз , така мизерно и унизително бедни, така унизително и презрително заплатени... Ето затова не трябва да бъдат унижавани непрекъснато с подигравки във вид на пари и на липса на пари!Защо? – пита с поглед жена ми.Защото аз сега се опитвам да ти разкажа нещо. И да ти кажа – като се замисля по-сериозно – това, което искам да ти кажа, е доста важно!А ако бях по-самоуверен човек, щях да кажа, че е ужасно и наистина много, много важно!Кой определя кое колко е важно? – пита жена ми.Ето това е! – вдигам пръст във въздуха аз. – За това говоря!Кой определя кое колко е важно?! Ами естествено – казвам - тоя, който говори, и тоя, който слуша!Но по-скоро тоя, който говори – със своята тежест, авторитет, самоувереност и сила - внушава на тоя, който слуша, че това, което говори, е важно. Знаеш - велики истини са казвани тихо и без увереност и самочувствие... и са оставали скрити и погребани под наглите лъжи и заблуди - с векове!А наглите лъжи и заблуди, казвани гръмко и с огромно самочувствие и налагани с тонове авторитет – са ставали закони за цели векове. Нали добре знаем това?Аз искам да ти кажа, че участвам в международен проект, че мой разказ е признат за най-добър в един международен проект по програма на Европейския съюз, но защото...И съм готов да ревна, не да заплача, ами така – без сълзи да рева, да вия и да ръмжа - защото винаги, когато се готвя да кажа някоя прекалено ярка и гадна истина, ми става направо лошо – приплаква ми се.Защото какво? – пита жена ми и чак отстъпва една крачка, за да ме погледне, както се гледа човек, който аха и ще припадне.Защото в това няма пари... защото в писането... защото в шибаното писане, в шибаното изкуство, в шибаното слово, в шибания дух, в шибаното всичко, което аз правя... няма пари! Няма пари. И затова аз не смея да говоря за това! Срам ме е! Самият аз го смятам за незначително!В писането нямало пари и затова то естествено става маловажно и незначително – няма какво да се лъжем! Една спасяваща живота операция струва милиони. Един тенис мач струва милиони. И за тях може да се говори много и силно. Но да занимаваш някого с някакви си разкази – малко нахално, нали? Как ще занимаваш някого с нещо, което не струва даже и колкото един стек цигари...Пазарът така определял! Пазарът на олигофрените определя, че Фики Стораро струва хиляда пъти повече от мене. Че някой глупчо с дълги крака и празна глава струва един милион пъти повече от мене. И даже и умни хора ми казват, че така трябва... и че трябва да си трая и че говоря глупости, когато кажа, че Пазарът не е някакъв бог, някакъв Молох, та да го приемам безропотно. Това, че оценяването на Словото е унизително за Словото, е просто оценката на хора, а не оценката на пазара! Тия хора са виновни, а не някакъв пазар! И искам да се знае, че това - оценката на Словото, на писателите да е така презрителна... това Не е Хубаво!Не е хубаво, защото води до ужас, това води до подивяване, до мрак и смъртоносна глупост!Не викай – казва жена ми тихо – аз чувам. Не се ядосвай. Разбирам те.Да... – ръкомахам аз и се задушавам от безсилие. – Аз нямам самочувствие сега, когато ти си работила, да ти кажа, че и аз съм работил. Че съм работил усилено. Че съм работил зверски. И сега, и във всичките тия години. Нямам самочувствие да те занимавам с успеха си. Защото ти си работила, а аз – неплатен и неоценен, защото, мамка им олигофренска, така определял Пазара – излиза, че не съм работил!Защото в нашите глави, във всички наши промити от консуматорската белина мозъци, царува нагласата, че Е РАБОТИЛ И ЗАСЛУЖАВА ДА ГОВОРИ ЗА РАБОТАТА СИ И ДА ЗАНИМАВА ДРУГИТЕ С УСПЕХИТЕ СИ САМО ТОЯ, КОЙТО Е ИЗКАРАЛ ПАРИ!МНОГО ПАРИ!И аз вече викам и се облягам на една ограда, защото ми се вие свят.Какво? – казвам вече тихо аз. – Да се откажа?! Щото в литературата няма пари, в писането няма пари, в словото няма пари, в изкуството, поне в честното и високото – няма пари... и аз да се откажа... и да стана копирайтър в рекламна агенция?! И да рекламирам алкохол, храна за котки, тоалетна хартия и спа центрове за малоумните бизнесменчета и техните силиконено-бъдисебе си курви?!Да стана нещо друго? Но не писател... Нещо друго – в което има пари?! А има пари. Както е известно, предимно в недостойните неща...Само не ми казвай – в медицината има, а ти си лекар! Има пари в медицината там, където - чрез страданието им - безжалостно и безсрамно се изнудват невинни страдащи хора...В чистата и свещена медицина на Помагането има пари колкото да не умреш от глад!...И ти знаеш това и всеки го знае, ама всички се правят на ударени... защото всеки е направил някакви мръсни компромиси в живота си и затова толерира ВЪОБЩЕ ВСИЧКИ МРЪСНИ И ЖАЛКИ КОМПРОМИСИ И НЕЧЕСТНОСТИ!Да стана общ работник? Това ли трябва да направя, след като двайсет години съм бил писател... и все пак... наистина съм постигал успехи?!Да стана общ работник или автотенекеджия, за да мога да говоря без срам и неудобство за работата си и за проблемите в нея и за успехите си в нея?!Да се откажа от литературата и да стана чиновник в общината или продавач на космодиск - защото просто пазарът не бил такъв и онакъв?!...Че пазарът не се ли формира от съзнателните и целенасочени усилия на участниците в него? Не зависи ли пазарът и от мене, и от всички подобни на мене? Та нима аз не направих така – заедно с Георги Господинов, с Деян Енев, с Милен Русков, с Иво Сиромахов, с Капка Касабова и Чарли Парушев, с Тома Марков, с Васил Георгиев и с още много и много други, не направихме ли така, че от положение, в което се казваше: \"Няма вече българска литература, няма абсолютно никакъв пазар за българските книги\", защото това беше положението през 2000-а, пък и след това - не направихме ли така, че българските книги да са наравно с разните там шибани американски бестселъри – да са на първа линия, по-търсени от българите даже и от автобиографиите на мутри, даже и от тъпотиите на Дан Браун... поне по-търсени от умните българи? Не направихме ли ние това – а това не е ли ПРОМЯНА НА ПАЗАРА?Казвам всичко това и вече съм успокоен и въздишам и ме е срам, че съм занимавал умореното внимание на жена ми с моите неща. Те са важни, но не за такъв момент, все пак... А всъщност – защо не за такъв момент?И ако аз не смея да кажа нищо и ме е срам да говоря на хората за своето писане... и ако от бедност, от унижения, от това „пазарът е такъв, ти не си нужен, ти не си важен, никой не те търси, никой не се интересува от тебе, пари за тебе няма, така че ти си последен боклук...” – ако е така, какви ще са моите послания?Какво ще е моето слово? Какъв е тоя писател, който се чувства непрекъснато губещ смачкан, презрян... Пише ли такъв човек \"Илиада\"? Пише ли един такъв човек \"Осъдени души\"? Пише ли един такъв човек \"Ана Каренина\"? Такъв човек – срамуващ се да говори силно за своя труд и да говори за него като за най-важно нещо... човек, който се срамува да говори, защото в тоя труд няма пари и затова изглежда като мързеливо губене на време... Такъв писател как ще говори на народа? И какво ще му каже?И аз знам, че наглият, обезумял от безсмислена наглост съвременен мразител на всичко и консуматор ще каже: Това е положението, оправяй се, боклук такъв.Все едно като „това е положението” - и значи, че положението НЕ Е ОТВРАТИТЕЛНО?И че не трябва да се борим срещу това Положение, докато не го променим?!Да станеш слуга, подмазвач или палач – защото е по-доходно от това да си писател... Това ли е вашият съвет, наглеци такива? – викам аз и вече не знам към кого се обръщам.А жена ми ме прегръща и казва: Хайде да си вървим. Хората те слушат. Ще те помислят за луд. Ти си известен и хората те гледат с лошо око. Защото ги интересува не какво си написал, ами дали пиеш или не. И като викаш – ще потрият ръце и ще си кажат – тоя пак се е натряскал. Така че – по леко, засмива се жена ми. Хващаме се под ръка и тръгваме към колата.Аз се смея тихо. А тя пита: Какво смешно има пък сега.А аз викам: Ми колко ли смешно ще звучи на румънски тоя разказ, дето го написах...И продължавме напред през снега.", "date": "2018.01.18", "title": "Защо не е добре писателите да са бедни"}
{"url": "https://offnews.bg/obshtestvo/sv-atanasij-iahva-belia-si-kon-za-da-progoni-zimata-chestito-na-ime-672927.html", "text": "Православната църква почита днес свети Атанасий Велики, имен ден празнуват Атанас, Атанаска, Наско, Насо, Нася. Името е от гръцки произход и означава \"безсмъртен\".62 617 българи черпят днес, съобщи НСИ. Народът ни вярва, че Свети Атанасий е покровител на зимата, снега и студа. Според вярванията зимният Св. Атанас си съблича кожуха, за да дойде лятото. Българите наричат зимния Атанасовден \"Среди зима\", тъй като народното поверие гласи, че след празника зимата си отива, защото св. Атанас се качва на своя бял кон, облича бяла копринена риза и се провиквал от Балкана: \"Иди си зимо, идвай лято!\".Атанасовден, както и вчерашният Антоновден, се честват и като празник на ковачи, железари, ножари и налбанти. По традиция трапезата включва пиле, приготвено с ориз, което се раздава на близки и съседи за здраве.Повече за житието на светеца можете да прочетете тук.", "date": "2018.01.18", "title": "Св. Атанасий яхва белия си кон, за да прогони зимата, честито на имениците"}
{"url": "https://offnews.bg/obshtestvo/27-grada-izlizat-na-protest-v-zashtita-na-pirin-673117.html", "text": "Шествия и демонстрации в защита на природен парк Пирин са предвидени в 19 града в България и 8 в чужбина.Недоволството е срещу изменението на плана за управление на парка.Протестното шествие в София е предвидено днес от 18.30 часа на площад „Независимост\" и ще тръгне по жълтите павета.Протести ще има е в Благоевград, Бургас, Варна, Велико Търново, Велинград, Габрово, Казанлък, Пазарджик, Плевен, Пловдив, Русе, Свиленград, Свищов, Сливен, Смолян, Стара Загора, Трявна, Хасково, а също и в Берлин, Брюксел, Виена, Лондон, Оксфорд, Прага, Сидни и Хамбург.Очакванията са днешният протест да е най-масов от началото на недоволството от решението на правителството от 28 декември миналата година.", "date": "2018.01.18", "title": "27 града излизат на протест в защита на Пирин"}
{"url": "https://offnews.bg/politika/jordan-tconev-s-bsp-ni-deliat-tvarde-mnogo-neshta-673125.html", "text": "Твърде много различия има между ДПС и БСП. Ние сме партии с различна политическа физиономия. Това е безспорен факт”, заяви в сутрешния блок на Нова телевизия заместник-председателят на парламентарната група на ДПС Йордан Цонев.Той разви и тезата на почетния председател на ДПС Ахмед Доган, че страната се нуждае от нов тип управление. ДПС нямало да участва в „Стани да седна”.Според него в последните 10 години България се нуждаела от сериозни реформи във всички сфери.Според него нямало как това да се случи и при сегашния управленски формат.Според него ДПС оставали в опозиция на това управление, най-малкото защото в него участват националисти, но не само заради това.", "date": "2018.01.18", "title": "Йордан Цонев: С БСП ни делят твърде много неща"}
{"url": "https://offnews.bg/sviat/tragedia-v-kazahstan-avtobus-izbuhna-v-plamatci-52-ma-dushi-sa-izpep-673131.html", "text": "52-ма души загинаха в пожар, избухнал в автобус в северозападен Казахстан, съобщи вътрешното министерство, цитирано от Би Би Си.Петима от пътниците са успели да избягат и са били поети от спасители на мястото на трагедията.Инцидентът станал към 10:30 ч. местно време днес в Иргизския район в Актобенска област.Местните медии съобщават, че вероятно автобусът е превозвал узбеки към или от Русия.AFP цитира службата за спешна помощ, според която в автобуса е имало 55 пътници и двама шофьори.", "date": "2018.01.18", "title": "Трагедия в Казахстан: Автобус избухна в пламъци, 52-ма души са изпепелени, петима оцеляха"}
{"url": "https://offnews.bg/obshtestvo/zatvoriha-napalno-prohoda-troian-karnare-673119.html", "text": "От тази нощ проходът Троян-Кърнаре е напълно затворен за превозни средства поради силни снегонавявания и обилен снеговалеж. На места снежната покривка достига над метър.От Пътната агенция препоръчват на всички шофьори, на които им предстои пътуване през нощта, да тръгват на път само с подходящи гуми, да карат със съобразена скорост и повишено внимание, спазвайки указанията на Пътна полиция.От АПИ съобщиха още, че е ограничено движението на товарни автомобили над 12 тона през проход „Република” заради силен снеговалеж и навявания.", "date": "2018.01.18", "title": "Затвориха напълно прохода Троян-Кърнаре"}
{"url": "https://offnews.bg/obshtestvo/vnimanie-zhalt-kod-za-silen-viatar-v-stranata-673116.html", "text": "Жълт код за силен вятър е обявен за цялата страна за 18 януари.Синоптиците предупреждават, че в четвъртък ще духа силен северозападен вятър със средна скорост от 14-19 м/с и пориви до 24 м/с.През нощта на отделни места в страната имаше валежи предимно от сняг. Очакваните минимални температури за деня ще са между минус 3 и 2 градуса, като максималните ще са в интервала между 0 и 5 градуса.В планините времето ще бъде облачно, ветровито и с валежи от сняг. Ще духа бурен, по високите и открити части и ураганен северозападен вятър. Максималната температура на височина 1200 метра ще е около минус 5 градуса, на 2000 метра – около минус 9 градуса.Над Черноморието ще бъде облачно и с валежи предимно от дъжд. Максималните температури ще са 4-6 градуса.Заради силния вятър от столичната община излязоха с препоръки към жителите на града да обезопасят незакрепени предмети по терасите или прозорците на жилища си, офисите и търговски обекти.Изпълнителите на строителни обекти трябва да проверят състоянието на огради, кранове, скелета и да предприемат действия по обезопасяването им. Собствениците на търговски и рекламните пана също да проверят обектите си.Два екипа на дирекция „Аварийна помощ и превенция” към столичната община реагират на място при сигнали. През нощта екипите са отреагирали на пет сигнала за паднали клони и дървета.", "date": "2018.01.18", "title": "Внимание: Жълт код за силен вятър в страната"}
{"url": "https://offnews.bg/obshtestvo/poliarnitcite-ni-se-pribirat-ot-antarktida-673058.html", "text": "Днес в България се завръщат полярниците от 26-ата ни Национална антарктическа експедиция, ръководена от проф. Христо Пимпирев.Заедно с него се прибират дерматологът проф. Николай Цанков, логистиците Драгомир Матеев и Христо Михайловски, кинооператорът Румен Василев и репортерът от Нова тв Живко Константинов.Очаква се групата да кацне на летище София в 12:50 ч. с полет от Рим.Ден преди отпътуването от Буенос Айрес проф. Пимпирев представи пред наши сънародници и аржентинската антарктическа общност новата си книга, озаглавена \"Антарктика – студеният Юг\". Паралелно с това Гергана Лаптева представи алманаха на старинни карти на ледения континент - \"Антарктида – непознатата южна земя\", съставен в съавторство с проф. Пимпирев и проф. Любомир Иванов.", "date": "2018.01.18", "title": "Полярниците ни се прибират от Антарктида"}
{"url": "https://offnews.bg/politika/debatite-po-vota-na-nedoverie-shte-sa-na-23-ianuari-673142.html", "text": "Дебатите по вота на недоверие, който на 17 януари бе внесен в парламента от БСП, ще са на 23 януари. Това решиха днес депутатите, като предложението бе прието с 182 гласа „за“, 1 „против“ и 2 „въздържал се“.БСП внесе вота на недоверие с 80 подписа, като се очакваше това да стане заедно с ДПС, но социалистите ще се борят с кабинета сами.Мотивите на БСП за вота са 10 страници. Темата му ще бъде корупция и неспряването с нея. ГЕРБ обяви вота за имитиране на политическа дейност, а Патриотите го нарекоха \"смехотворен\".Извънредното заседание на 23 януари (вторник) ще бъде от 13.00 часа.", "date": "2018.01.18", "title": "Дебатите по вота на недоверие ще са на 23 януари"}
{"url": "https://offnews.bg/obshtestvo/pochina-prof-stefan-brezinski-673139.html", "text": "Проф. д-р Стефан Брезински почина на 11 януари, съобщи днес Софийският университет.Проф. Стефан Христов Стефанов (Брезински) е роден на 9 януари 1932 г. в гр. Златарица. Завършва специалността „Българска филология“ в Софийския университет през 1955 г. Възпитаник е на проф. К. Мирчев, проф. Л. Андрейчин и проф. Ст. Стойков. От 1961 г. е редовен асистент в Катедрата по български език. Специализирал е във Варшавския университет и в Карловия университет в Прага.През 1975 г. му е присъдено научното звание доцент, а от 1987 г. е професор. Бил е ръководител на Катедрата по български език във Факултета по славянски филологии. За заслугите си към езиковедската наука и академичната българистиката през 2015 г. проф. Брезински бе удостоен с Почетен знак на Софийския университет “Св. Климент Охридски“ със синя лента.Научните интереси на проф. Брезински се характеризират с широта на темите и оригиналност на идеите. Той води лекции и семинари по синтаксис на съвременния български книжовен език, по фонетика, езикова култура, стилистика и др. С неговото име е свързано оформянето на особен дял на българската стилистика, който се занимава с проблемите на стила и езиковата култура в журналистическите текстове. Многобройните му публикации, които варират жанрово от езиковата бележка до монографията, нареждат проф. Брезински сред радетелите за благозвучна, чиста и правилна българска реч.Академичната общност загуби уважаван колега, изтъкнат езиковед, всеотдайно посветен на науката, пишат още от Университета.", "date": "2018.01.18", "title": "Почина проф. Стефан Брезински"}
{"url": "https://offnews.bg/politika/parlamentat-shte-ratifitcira-dogovora-za-dobrosasedstvo-s-makedonia-673118.html", "text": "Парламентът ще ратифицира договора за приятелство, добросъседство и сътрудничество между България и Македония. Договорът вече беше ратифициран в понеделник от парламента в Скопие.Документът беше подписан на 1 август на церемония в македонската столица от премиерите Бойко Борисов и Зоран Заев. Това стана след десетина години отлагане.С договора двете страни признават, че имат \"обща история\" и нямат териториални претенции една към друга.Влизането му в сила трябва да постави ново начало на съседските отношения и да отвори вратите за евроинтеграция на Македония.Договорът беше  от македонския парламент на 15 януари. Депутатите от ВМРО-ДПМНЕ, най-голямата опозиционна партия в западната ни съседка, бойкотираха заседанието на парламента и не се явиха в пленарната зала.", "date": "2018.01.18", "title": "Парламентът ще ратифицира Договора за добросъседство с Македония"}
{"url": "https://offnews.bg/obshtestvo/na-pet-mesta-v-sofia-niama-da-imat-voda-673098.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Изграждане на сградно водопроводно отклонение на ул. „Шар планина“, Център, налага спиране на водоподаването от 10:00 до 18:00 часа на ул. „Шар планина“ от ул. „Цар Симеон“ до ул. „Свети Свети Кирил и Методий“.Заради подмяна на водомерен възел в кв. „Димитър Миленков“, се налага спиране на водоподаването от 9:30 до 14:30 часа на кв. „Димитър Миленков“. Във връзка с подмяна на сградно водопроводно отклонение до бл. 373, жк. „Младост“ 3, се налага спиране на водоподаването от 10:00 до 20:00 часа на бл. 373.Подмяна на спирателен кран на ул. „Малобучински път“, с. Мало Бучино, налага спиране на водоподаването от 9:00 до 21:00 часа в Местност „Манилов дол“.Без вода поради подмяна на сградно водопроводно отклонение на ул. „Царево“, кв. „Орландовци“, се налага спиране на водоподаването от 9:00 до 19:00 часа на ул. „Староселска“ от ул. „Царево“ до ул. „Одеса“.", "date": "2018.01.18", "title": "На пет места в София няма да имат вода"}
{"url": "https://offnews.bg/politika/kosovo-otkriva-pochetno-konsulstvo-v-nesebar-hotelier-stava-konsul-673154.html", "text": "Правителството даде съгласието си Косово да открие почетно консулство в България и да назначи хотелиера Пламен Копчев за свой почетен консул.Пламен Копчев притежава богат професионален опит в областта на туризма, търговията с петролни продукти, както и в сферата на високите технологии. Член е на Управителния съвет на „Слънчев бряг“ АД и на Съюза на собствениците на хотели на к. к. „Слънчев бряг“. Има опит като административен ръководител от работата си в БДЖ.Политическият диалог между България и Косово се развива все по-интензивно през последната половин година, което създава предпоставки за активизиране на двустранните икономически отношения в области като туризма, енергетиката, строителството, инфраструктурата, телекомуникациите, както и в сферата на културата. Откриването на почетно консулство на Република Косово у нас ще стимулира развитието на сътрудничеството в тези области, посочват от правителствената пресслужба.Седалището на почетния консул на Косово е град Несебър, а консулският му окръг обхваща територията на цялата страна.", "date": "2018.01.18", "title": "Косово открива почетно консулство в Несебър, хотелиер става консул"}
{"url": "https://offnews.bg/analizi-i-komentari/galap-prezidentat-zakova-rejting-ot-60-na-sto-673140.html", "text": "Първите дванайсет месеца на президента Румен Радев показват устойчиви нива на доверие от около 60% и на недоверие – около и под 30%. Институцията приключи годината с 56% доверие и 29% недоверие, с което Радев е най-популярната политическа фигура в страната. Сравнително високо доверие има и вицепрезидентът Йотова. Данните са от единственото по рода си ежемесечно измерване на доверието в институцията, в независими националнопредставителни изследвания от 1992 г. насам – известни като Политически и икономически индекс на „Галъп интернешънъл“. Тези и много други данни излизат в идните дни в традиционната книга на агенцията.Най-неблагоприятна беше началната картина на доверие в мандата на президента Плевнелиев, а най-високи бяха стартовите равнища на доверие при президента Петър Стоянов – дошли в контраст на изключително тревожно масово съзнание заради политическа и икономическа криза от 1996 – 1997 г.Президентите Желев и Стоянов започваха с по-високи нива, но с постоянен спад. Първият мандат на президента Първанов пък почна с доверие от около 50%. Това бе и единственият президент, в когото доверието се покачваше в хода на самия мандат (обикновено доверието спада в хода на мандата). Вторият мандат „Първанов“ пък започна с по-висок кредит на доверие, но и с бърз спад. На този фон устойчиво високите нива на доверие в първата година на Радев – без съществени спадове – му отреждат едно от най-благоприятните места сред президентите досега. Разбира се, автоматичното съпоставяне на отдалечени исторически периоди не е докрай коректен подход. Например, началото на мандата „Стоянов“ беше във времена с доста по-голям идеологически градус и амплитуди в общественото мнение, уточняват от Галъп. Тенденцията от президентските избори през 2016 г. до днесНиските нива на доверие в президентската институция, характерни за мандата на Росен Плевнелиев (2012 – 2017 г.), бяха заменени през 2017 г. от чувствително по-позитивни обществени нагласи. След избора на нов президент през есента на 2016 г. доверието започна да се повишава – както обичайно се случва при смени в тази институция, а и при смени в институциите въобще.Първите месеци на 2017 г. затвърдиха тенденцията на укрепване на доверието. След това нивата на доверие в президентската институция спряха ръста и навлязоха в период на стабилизация около и под 60% положителни оценки и около и под 30% отрицателни. Спирането на ръста може да се дължи донякъде и на напреженията между президента и представители на партия ГЕРБ през годината, но по-вероятно е да става дума за достигане на естествени възможни „тавани“ на подкрепа.Затова и ежемесечните данни за одобрение към президента след различните електорати не показват значима щета за авторитета му дори сред привържениците на ГЕРБ - въпреки споменатите напрежения.Президентската институция се свързва най-вече с личността на президента, но донякъде – и с вицепрезидента. Вицепрезидентът Илияна Йотова има нива на доверие около една четвърт от българите, а недоверието се колебае в стойности между 50% и 60%. Останалите се колебаят или не са чували за нея. Това я нарежда сред политиците със сравнително добри стойности на доверие.", "date": "2018.01.18", "title": "Галъп: Президентът закова рейтинг от 60 на сто"}
{"url": "https://offnews.bg/112/uraganni-vetrove-spriaha-tok-liftove-i-feriboti-smolian-obiavi-bedst-673141.html", "text": "Бедствено положение е обявено в община Смолян тази сутрин заради ураганни ветрове. Много от пътищата са затворени заради паднали дървета. Три села в община Баните са без електричество. Лифтовете са спрени, а няколко квартала в Смолян също са без ток.Властите в Смолян предупреждават жителите да не излизат от домовете си между 12 и 14 ч днес, когато се очаква ветровете да се усилят. Директорите на учебните заведения са били предупредени да не пускат учениците навън.В момента без ток са селата Турян, Станевска махала, Река, Требище, цялото Арденско корито, Момчиловци, Соколовци и Тикале. Затворени за движение са пътищата за Турян, Габрица и Левочево.Ураганни ветрове предивзикаха проблеми и в други райони - като Кърджалийско, Сливенско, Добричко, Габровско. В сливенския регион скоростта на вятъра мина 100 км/ч.В област Добрич около 90 селища са без електричество. Подаването на вода на много места в областта е нарушено заради неработещи помпени станции.В Банско заради вятър със скорост 120-150 км/ч всички зимни съоръжения са затворени.Жителите на Калофер от сутринта са без електричество поради авария.Ферибота Свищов - Зимнич също временно не осъществява курсове заради ветровете.В Пазарджишка област заради паднали дървета беше затворен пътет Юндола-Белово. Съветът е да се използва обходният маршрут - Юндола-Велинград-Звъничево-път I 8-Звъничево-Белово.", "date": "2018.01.18", "title": "Ураганни ветрове спряха ток, лифтове и фериботи. Смолян обяви бедствено положение"}
{"url": "https://offnews.bg/politika/sazdavat-100-novi-sotcialni-uslugi-za-hora-s-uvrezhdania-do-2021-g-673158.html", "text": "100 нови социални услуги в общността за над 2000 лица с увреждания и възрастни, които не могат да се обслужват сами, ще бъдат създадени до 2021 г., предвижда Планът за изпълнение на Националната стратегия за дългосрочна грижа за периода 2018-2021 г., който беше одобрен от правителството. Над 30 000 души с увреждания и възрастни хора ще могат да ползват патронажна грижа и социални услуги в домашна среда – личен асистент, социален асистент и домашен помощник, през следващите четири години.Документът включва мерки за управление на социални предприятия за насърчаване на трудовата заетост на хората с увреждания, подобряване на нормативната уредба и ефективността на системата за дългосрочна грижа и обучения за повишаване на капацитета на специалистите в тази област.Включени са и дейности за закриване на 10 специализирани институции за лица с психични разстройства и умствена изостаналост с недобри условия на живот. От тях ще бъдат изведени над 700 потребители, за които ще се осигури качествена грижа чрез осигуряване на социални услуги в общността, включително и от резидентен тип.Финансирането на мерките по плана ще е по линия на оперативните програми „Развитие на човешките ресурси“ и „Региони в растеж“ и от държавния бюджет.", "date": "2018.01.18", "title": "Създават 100 нови социални услуги за хора с увреждания до 2021 г."}
{"url": "https://offnews.bg/zimni/uchastieto-na-northug-na-olimpiadata-visi-na-kosam-673165.html", "text": "Още един от най-разпознаваемите норвежки спортисти след биатлониста Оле Ейнар Бьорндален може да пропусне зимната олимпиада в Пьонгчанг, която стартира на 9 февруари. Участието на легендата в ски бягането Петер Нортхуг е под страшна въпросителна.Двукратният олимпийски и 13-кратен световен шампион е болен и може да не успее да вземе участие в старта за Световната купа в Планица, Словения. Това е и последната възможност за легендата да покрие квалификационната норма за участие на игрите. Той едва ли може да разчита на треньорско решение да бъде включен, защото в случая с Бьорндален се видя, че на първо място беше поставен спортния принцип.Треньорът на Нортхуг Стиг Рюне Квеен отказа да се ангажира с прогноза дали състезателят ще се възстанови и ще участва в Планица. Спортният директор на националния отбор на Норвегия Видар Лефсус преди време заяви, че има възможност Нортхуг да бъде включен в заявката за ПьонгЧанг 2018 с треньорско решение, но сега каза само, че е трудно да се прецени какво ще стане.Без Бьорндален и Нортхуг Норвегия определено губи не само двама от най-опитните си състезатели в зимните спортове, но и от имиджова гледна точка.Шефът на международния съюз по биатлон Андерс Бесерберг също иска да види Бьорндален на олимпиадата. Той е лобирал пред МОК за включването на игрите с нещо като покана за заслуги.\"Имахме дълъг разговор. Интересуваше ме дали МОК има практика да дава \"уайлд кард\" на състезатели, както правим ние в биатлона за представители на страни без квоти. Оказа се, че е абсолютно невъзможно. Самият Томас Бах е много огорчен. Според мен проблемът би се решил, ако Бьорндален беше включен като резерва в щафетата.Той не просто го заслужава заради името си, а според мен на практика си спечели и мястото. Бях в Хохфилцен, гледах го и няма съмнение, че той е на нивото на останалите и е все още превъзходен скиор. Инициативата за разговора с Бах беше моя. С Бьорндален се познаваме от 15 години и никога не ме е молил за нищо\", казва Бесерберг.Според него проблемът този път се е породил заради системата за квалификация. През годините Бьорндален така е програмирал подготовката си, че да е във върхова форма на важното състезание, а сега не е отчел, че ще трябва да се бори и с квалификационни норми.", "date": "2018.01.18", "title": "Участието на Нортхуг на олимпиадата виси на косъм"}
{"url": "https://offnews.bg/izvan-terena/otvoriha-restorant-v-doping-laboratoria-673156.html", "text": "Сградата на антидопинговата лаборатория по време на зимната олимпиада в Сочи през 2014 година е превърната в ресторант, съобщава АП.В помещенията на лабораторията е работил и Григорий Родченков, на базата на чийто показания Русия беше наказана за системни нарушения на антидопинговите правила, а куп спечелени медали бяха отнети.Сградата е превърната в ресторант още преди четири години, но покрай скандалите с допинга в менюто са се появили странни коктейли с имена като\"Мелдоний\" и \"Допинг проба Б\".По думите на мениджъра на ресторанта Елена Дятлова тези названия са поставени умишлено, за да не се забравя историята на зданието.", "date": "2018.01.18", "title": "Отвориха ресторант в допинг лаборатория"}
{"url": "https://offnews.bg/politika/darzhavata-otteglia-zhalbata-sreshtu-sadebno-reshenie-za-imot-na-hemu-673167.html", "text": "Държавата оттегля жалбата срещу съдебно решение, с което се признава правото на собственост на „Авиокомпания Хемус Ер“ ЕАД върху части от поземлен имот в местността „Летищен комплекс – София“.Това реши днес министерският съвет.Прекратяването на съдебния спор ще даде възможност да се изпълни инвестиционен проект по Закона за насърчаване на инвестициите на „Луфтханза Техник София“ ООД и „България Ер Меинтенанс“ ЕАД, посочват от правителствената пресслужба.", "date": "2018.01.18", "title": "Държавата оттегля жалбата срещу съдебно решение за имот на 'Хемус Ер'"}
{"url": "https://offnews.bg/politika/zemedelski-proekti-shte-badat-finansirani-s-2-91-mlrd-leva-prez-2018-673161.html", "text": "Правителството прие решение за утвърждаване на годишните разчети на сметката за средствата от Европейския съюз на Държавен фонд „Земеделие“ за 2018 г.Планирани са общо 2,91 млрд. лева за финансиране на директните плащания на площ, пазарните мерки, Програмата за развитие на селските райони и Програмата за морско дело и рибарство.От тях 2 636 703 700 лв. са за сметка на ЕС и 275 890 800 лева – от националния бюджет.857,9 млн. лв. са предвидени за развитие на селските райони. Основно плащанията ще се насочени по мярка 4 „Инвестиции в материални активи”, мярка 6 „Развитие на стопанството и стопанската дейност“, мярка 7 „Основни услуги и обновяване на селата в селските райони“ и мярка 19 ЛИДЕР.По линия на директните плащания са заложени 319,8 млн. лв., които ще обхващат направленията агроекология и климат, биологично земеделие и Натура 2000.1 551,4 млн. лв. са определени по схемата за единно плащане на площ, както и за обвързани с производството плащания за животни, плодове, зеленчуци и други.По Програмата за морско дело и рибарство 2014-2020 г. са разчетени 38,3 млн. лв. по мерките 1.7 „Добавена стойност, качество на продуктите и използване на нежелания улов”, 1.8 „Инвестиции за подобрение на инфраструктурата в рибарските пристанища“ и 2.2 „Продуктивни инвестиции в аквакултура”, мярка 4.2 „Изпълнение на стратегиите за ВОМР“ и мярка 5.4 “Преработване на продуктите от риболов и аквакултури“.145,2 млн. лв. са предвидени за пазарни мерки, включително и за Националната програма по пчеларство, схема „Училищен плод”, схема „Училищно мляко“, Националната програма за подпомагане на лозаро-винарския сектор, преструктуриране на лозовите масиви, промоционални програми, възстановявания при износ и други схеми.", "date": "2018.01.18", "title": "Земеделски проекти ще бъдат финансирани с 2,91 млрд. лева през 2018 г."}
{"url": "https://offnews.bg/112/chetirima-mladezhi-prebiha-shofior-na-avtobus-v-sliven-673157.html", "text": "Четирима младежи са пребили шофьор на автобус в Сливен, съобщи \"Фокус\", позовавайки се на Тодор Наков от „Пътнически превози”.Момчетата са замеряли стъклата на автобуса със снежни топки и камъни. Шофьорът им направил забележка, а те го нападнали и ритали по главата и ръцете.Инцидентът е станал на 17 януари на последната спирка на линия №4, в кв. „Кольо Фичето”.Четиримата са задържани в полицията.", "date": "2018.01.18", "title": "Четирима младежи пребиха шофьор на автобус в Сливен"}
{"url": "https://offnews.bg/kultura/balgarsko-voenno-chudo-epopeiata-pri-drava-video-673162.html", "text": "Десетият епизод на поредицата „Българско военно чудо“ разкрива славната Дравска операция от края на Втората световна война, когато България се озовава в конфликт с почти целия свят. След преврата на 9 септември, новите управляващи се опитват да смекчат обстоятелствата и да сключат примирие с Антихитлеристката коалиция, с надеждата страната ни да получи статут на „съвоюваща“ и да си осигури по-леки условия за бъдещия мирен договор. В началото на 1945 година Втори и Трети украински фронт приближават Будапеща и установяват фронт по река Дунав, река Драва и брега на езерото Балатон. За да защитити подстъпите към Берлин и Виена, германското командване решава да предприеме контранастъпление. На пътя на атаката застава Първа българска армия с численост 130 000 души, която осигурява крайния южен фланг и тила на Трети украински фронт. Задачата на българите е твърде отговорна, но те не разполагат с достатъчно модерно оръжие и имат едва 25 танка. През нощта на 5 март германските войски настъпват в три направления, като нанасят най-силния си удар срещу Трети украински фронт, а едновременно атакуват и българските части на фронта на река Драва. Упоритостта на българската армия обаче не е достатъчна, за да възпре далеч по-многобройния противник, който успява да се насочи на север и да превземе селата Драва Чехи, Драва Палконя, докато по улиците на Драва Соболч се организират ожесточени сблъсъци.Битката обаче претърпява преврат сутринта на 6 март с българската контраатака, в която вземат участие дори лекарите, каруцарите и чиновниците. Водейки кръвопролитен бой при съотношение 8:1 в жива сила и 10:4 в бойна техника в полза на противника, 3-а пехотна дивизия още първия ден притъпява настъпателния порив на германците. „Упоритата съпротива на българите ни принуди да преминем към отбрана”, гласи донесението на командир на германски полк. По време на ожесточени боеве за укрепените пунктове по река Драва, 133-ти съветски корпус се притичва на помощ на българската армия и силите се изравняват... Развръзката на драматичната схватка с доскорошния съюзник – Германия, която записва с кървави букви славната Дравска епопея, обезсмъртила имената на хиляди български воини, вижте във видеото: ", "date": "2018.01.18", "title": "Българско военно чудо: Епопеята при Драва (видео)"}
{"url": "https://offnews.bg/obshtestvo/18-000-dushi-shte-zapochnat-rabota-po-plana-za-zaetostta-prez-2018-g-673163.html", "text": "Над 18 000 безработни ще започнат работа по програми и мерки, предвидени в Националния план за действие по заетостта през 2018 г. Документът беше одобрен на днешното правителствено заседание.В него се предвижда над 10 600 души да бъдат включени в обучения, за да станат по-конкурентоспособни на пазара на труда. Финансирането на заложените дейности ще е в рамките на утвърдените средства за активна политика на пазара на труда – 73 млн. лв.От 2018 г. се предвижда да се увеличи трудовото възнаграждение на наетите по плана безработни. Заплатите на младежите, включени в програма „Старт на кариерата“, ще се повишат от 550 лв. на 600 лв., на младежките медиатори към общините – от 580 лв. на 630 лв., а на психолозите и мениджърите на случай – от 600 лв. на 650 лв. Заплатите на ромските медиатори със средно образование ще се увеличат от 500 лв. на 550 лв., а на тези с висше образование – от 550 лв. на 600 лв. Средствата за подкрепена заетост на лица с трайни увреждания или други групи в неравностойно положение, наети на несубсидирани работни места, ще нараснат от 300 лв. на 500 лв.Трудовите възнаграждения на включените в субсидирана заетост ще бъдат съобразени с минималната работна заплата, която от началото на 2018 г. е 510 лева при пълен работен ден. Субсидираното трудово възнаграждение за един нает по всички мерки от плана по заетостта ще се увеличи от 300 лв. на 400 лв. При наемане на безработен с висше образование ще се субсидират 480 лв. и дължимите осигуровки. Останалата част от трудовото възнаграждение ще се осигурява от работодателя.Предвижда се мярката за насърчаване на работодателите да наемат продължително безработни да включва пълно финансиране на разходите за техните заплати и осигуровки. По регионалните програми за заетост на 28-те области се предвижда през 2018 г. работа да започнат 2000 безработни.По проект „Красива България“ ще се осигури заетост на 200 души.", "date": "2018.01.18", "title": "18 000 души ще започнат работа по плана за заетостта през 2018 г."}
