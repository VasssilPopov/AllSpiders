{"url": "https://offnews.bg/tenis/grigor-katastrofira-sreshtu-vavrinka-na-starta-na-us-open-686981.html", "text": "Най-добрият ни тенисист Григор Димитров допусна тежка загуба от швейцареца Стан Вавринка още в първия кръг на Откритото първенство на САЩ.Швейцарецът спечели с 6:3, 6:2, 7:5 и във втори пореден турнир от Големия шлем след Уимбълдън елиминира първата ни ракета на старта. В първия сет Григор пропусна брейкбол още в стартовия гейм, а пред Вавринка се откри първа възможност за пробив в осмия гейм, реализира я и поведе с 5:3, след което не сбърка на сервиса си и затвори сета в своя полза.Следващата част не започна никак добре за българина, след като Вавринка поведе с 4:0 с пробиви в първия и третия гейм. Григор успя да спре серията на швейцареца, а в седмия гейм при резултат 1:5 отново имаше проблеми на своя сервис, но спаси три сетбола и намали. Шампионът от 2016 г. в следващия гейм поведе с 40-15, изпусна още три сетбола, но в крайна сметка взе подаването си и се доближи на сет от победата.В третата част Григор Димитров оказа съпротива и вдигна нивото си на игра, като печелеше с лекота сервис геймовете си. Той направи своя удар в осмия гейм и поведе с 5:3, но Вавринка отговори с мигновен рибрейк, а Димитров излезе от равновесие и счупи ракетата си.При резултат 5:5 в 11-ия гейм Вавринка получи нови два шанса за пробив и оползотвори втория, за да се доближи на гейм до крайния успех. След това 33-годишният швейцарец спечели подаването си и сложи край на спора.Резултатът в мачовете между двамата вече е равен - 4-4 победи. Във втори кръг Вавринка ще играе с победителя от мача между американеца Колин Алтамирано или французина Юго Умбер. Григор, който преди година отпадна във втори кръг в Ню Йорк, вероятно ще отбележи нов спад в ранглистата, в която в момента заема осмо място.", "date": "2018.08.27", "title": "Григор катастрофира срещу Вавринка на старта на US Open"}
{"url": "https://offnews.bg/obshtestvo/pisateliat-anton-donchev-se-okaza-stroitel-na-patishta-686969.html", "text": "Авторът на романа \"Време разделно\" академик Антон Дончев се оказа член на Надзорния съвет на пътностроителната компания \"Трейс\", която ремонтира за 23 милиона евро участъка край Своге, на който загинаха 17 души.След трагедията се оказа, че Агенция \"Пътна инфраструктура\" и общината са подавали голям брой сигнали за некачествено строителство, но компанията не е предприела нищо.В какво качество и защо писателят Дончев е настанен на заплата в пътна фирма е пълна мистерия. За него няма данни, че разбира нещо от този вид дейност, а още по-малко от задълженията на член на надзора - проверка на годишни финансови отчети, доклади, решения по сделки и други.На сайта на строителната компания е записано следното:", "date": "2018.08.27", "title": "Писателят Антон Дончев се оказа строител на пътища"}
{"url": "https://offnews.bg/politika/atlanticheskiat-savet-samo-balgaria-poddarzha-starata-savetska-tehnik-686965.html", "text": "Атлантическият съвет в България излезе с остра позиция срещу правителството по повод поръчките за ремонт на бойните ни самолети СУ-25, МиГ 29 и хеликоптерите Ми 17 и Ми 24. В текста се казва: На 21 август 2018 г. стана известно, че България ще възложи поръчка за почти 100 милиона лева /с ДДС/ за ремонт на бойните ни самолети СУ-25. Това е трета поредна подобна поръчка от началото на годината. В резултат, заедно с ремонта на МиГ 29 за 97,5 млн. лв. и на хеликоптерите Ми 17 и Ми 24, за над 37 млн. лв., общата стойност, само в рамките на една година, вече ще надмине 230 милиона лева.Така, в началото на втората година от управлението на кабинета „Борисов-3“ и десетата (!), откакто Бойко Борисов за пръв път пое премиерския пост, отбранителната политика на страната е отново извор само на декларации за превъоръжаване на армията.Голи думи! Защото делата показват друго. На практика България единствено поддържа старата съветска техника, наследена от времената на Варшавския договор, с което съзнателно удължава зависимостта на България от руския държавен военнопромишлен комплекс. А това значи само едно – подчиняване на бойните способности на Българската армия на милостта на правителството в Москва. И това – вече почти 30 години, откакто СССР престана да съществува и почти 15 години, откакто България е в НАТО. Българската армия продължава да разчита за ремонта и поддръжката на старото си и несъвместимо с НАТО оръжие, на държава, която във военната си доктрина открито сочи Алианса, а с него и България, като неприятел.Независимо, че се оправдава със спешни нужди, тази политика на изливане на стотици милиони левове в стара руска техника е напълно безперспективна и няма рационални аргументи. Както бе посочено в документа на Атлантическия съвет на България „България в НАТО и Европейската отбрана“: Визия за отбранителната политика до 2030 г.“ България няма алтернатива, освен мащабна програма за превъоръжаване, която да доведе до действително интегриране в съюзната отбрана и съюзната отбранително-индустриална база. Поддържането на съветската/руска техника, благовидно прикривано зад думите „възстановяване“ и дори „модернизация“, фактически е изливане на стотици милиони български левове във физически остаряла и технологично безперспективна бойна техника от миналото – техника и оборудване, които са оперативно несъвместими с въоръжението и техниката на съюзниците ни от НАТО.Ако някой твърди, че с няколко броя 40-годишни машини, които не могат да действат като част от съюзната отбрана и които на практика не могат да се модернизират, се гарантира българския суверенитет, то той е или пълен наивник, или откровен манипулатор.Изливането за подобни обречени „ремонти“ на стотици милиони дефицитни български левове от и без това недостигащия отбранителен бюджет е престъпление. А подаръкът – защото как другояче да наречем това купуване на „нищо“ – за стотици милиони български левове, към правителство, което открито ни сочи за враг, е национално предателство.Независимо от редицата документи (думи, думи, думи…) приети от кабинетите „Борисов 1“, „Борисов 2“ и „Борисов 3“ и декларативните заявления, че средствата за превъоръжаване с нова и оперативно съвместима техника са осигурени и едва ли не само чакат да бъдат поискани и усвоени, плодовете от политиката на правителството сочат друго.Проектите за модернизация са разработени така, че пораждат сериозно съмнение дали въобще има намерение тези проекти да бъдат реализирани. В сегашния си вид те представляват такъв компромис между цена, обхват и качество, че е огромна вероятността, за похарчените милиарди левове да се получи продукт със съмнителен за отбраната смисъл. Гръмките заявления за желание да се произвеждат съвременни системи въоръжение и техника в България звучат примамливо за неинформираното масово обществено мнение, но не могат да подведат и отблъскват информираните участници в процеса, като оставят съмнение за зле прикрит партиен лобизъм в полза на т.нар. “национално-отговорни” бизнесмени.На фона на мъглявите заявления за превъоръжаване, продължават съвсем конкретни, реални действия на бетониране за следващите едно-две десетилетия на съветското „въоръжение“ в България. Кавичките на „въоръжение“ показват реалните бойни способности, които такова въоръжение носи на Българската армия днес. Това оборудване, изработено с технологиите от времето на Студената война, скоро ще чества своя 50 годишен „юбилей“, при това без възможност за смислена модернизация нито от технологична, нито от икономическа, нито от политическа гледна точка.  Така нареченото „удължаване на ресурса“ не е модернизация, както правителството се опитва да ни го представи, а e целенасочена манипулация.И дали модернизация на тези системи въобще може да бъде извършена? Особено с технологичните възможности на руския военно промишлен комплекс, който изостава с поне 20 години от западните си конкуренти и се намира под ударите на санкции в общото незавидно икономическо положение на Руската федерация. Масираните рекламно-пропагандни кампании на Кремъл за високотехнологично руско „тайно“ или „чудодейно“ въоръжение (сигурно дори „предсказано“ и от българската баба Ванга) са подходящи за жълтите медии фабрики за фалшиви новини, но не и за сериозен анализ и реалистични очаквания. Но каквито и съвременни руски военни технологии да съществуват, кой може разумно да очаква, че днешна Русия би ги предоставила на армия на държава – съюзник в Организацията на Северноатлантическия договор, разглеждан от Москва като противник? Въпреки всичко това, българските парични потоци към Русия за „ремонт“ на старо съветско въоръжение са напълно реални и несекващи. И поредният български транш с подобна цел от почти 100 милиона лева има вредни измерения далеч по-дълбоки от видимите на повърхността политико-административни трикове за „нацепване“ на поръчките на достатъчно малки части, че да се избегне контрола на Народното събрание.Истински важният е политическият и стратегически ефект на тези решения на българската отбранителна политика.Българите отдавна сме избрали свободата и демокрацията пред деспотизма и самодържието. Извращенията и мракобесието на 45-те години комунизъм само затвърди този наш избор.Със сигурност в България има и ще има вярващи, че колелото на историята може да се върти и назад и с носталгия мечтаят да видят вампира на Варшавския договор да излезе от гроба си. Илюзии! Но нима такива илюзии виреят в кабинетите на министерството на отбраната?Защото как другояче да си обясним упорството в отбранителната политика и на Борисов-1, и на Борисов-2, и днес – на Борисов-3?Да, някои се опитват да прокарат тезата, че с подобни „реверанси“ ще успокоим Русия, докато сме член на НАТО и под негова защита. Но такива баланси са невъзможни – с такава отбранителна политика ще загубим и двете – Русия няма как да ни стане приятел, а приятелите и съюзниците си ще отблъснем, прогоним и загубим.От това по-голямо национално предателство има ли?Затова нека повторим: решението е едно – превъоръжаване, модерни въоръжени сили, интеграция със съюзниците ни.Това обаче изисква воля за действие и единство между думи и дела.И държавническа отговорност.Атлантически съвет на България", "date": "2018.08.27", "title": "Атлантическият съвет: Само България поддържа старата съветска техника"}
{"url": "https://offnews.bg/futbol/da-obichash-levski-na-inat-686982.html", "text": "Европейската футболна централа (УЕФА) взе решение относно наказанието на ПФК Левски след мачовете с Вадуц от първия квалификационен кръг на Лига Европа, информира официалния сайт на тима от квартал Подуене.Дисциплинарната комисия на УЕФА налага парична глоба в размер на 40 000 евро.Освен това \"сините\" ще играят пред празни трибуни в следващите два домакински мача в европейските клубни турнири.Безредици на трибуните, хвърляне на предмети, опит за навлизане на терена и расистко поведение на част от привържениците са посочените причини за тежкото наказание. Не за първи път Левски, наричан още \"Отбора на народа\", страда заради феновете си. Преди години се смяташе, че феновете протестират по този начин срещу ръководството, което не харесват.", "date": "2018.08.27", "title": "Да обичаш Левски на инат"}
{"url": "https://offnews.bg/nashite-avtori/iz-delnitcite-na-edin-lud-20-24-avgust-686967.html", "text": "Понеделник, 20 августПрез последните 5 г. били избягали 72 затворници, изтърпяващи присъди за убийства, изнасилвания, грабежи, наркотици, контрабанда и т.н. И колегите от „Сега“ поискали от шефа на затворите (ГДИН) Васил Миладинов да им съобщи имената на бегълците. Но получили отказ. - „Няма писмено съгласие на лицата за предоставяне на исканата информация.“Демек, имената на осъдените не могат да бъдат оповестени публично без тяхното съгласие. Но, за да ги попитат дали са съгласни, трябва първо да ги намерят. Вероятно избягалите от Централния затвор Владимир Пелов и Радослав Колев са оставили писмено разрешение в килиите си и затова от ведомството на Цачева съобщиха имената им. Иначе няма как. „Имената на осъдените у нас са публични, каквото е и самото правосъдие, и това именно е начинът да се осъществява генералната превенция на закона“, коментират колегите от „Сега“.Този Миладинов е уникален… Спирам, за да не образувам състав. То покрай Тетка не може да не си уникален.Всъщност, сега си спомням, че и предишният шеф на затворите, ген. Петър Василев, беше уникален. Имам една тефтерче с бисери от него. „Няма, разправяше веднъж, законово определение за добър човек. Не искаме да защитаваме идеални хора, такива, които да са въоръжени, въодушевени и да служат за пример на обществото. Не очаквайте от нас такова нещо.\"Въоръжени и въодушевени! Шумра!Чета във вестника: „Половин София пак ще се къпе със студена вода“.Да, да, точно така ще бъде. Половин София не се къпе когато има топла вода, но сега ще се къпе със студена. Може да е дори повече от половин София. А може да е просто тази част от София, която се вози в трамваите. Не съм разглеждал случая внимателно, просто само съм го подушвал…Ало, пенсиите! Вие изобщо и не помисляйте да се къпете със студена вода. Малко ако сте запотени и готов плеврит. Да ви кажа и друго, сега се сещам. Избягвайте половото общуване в жегата, било опасно. Смешните движения при високи температури водели до силно обезводняване и сърцебиене. Затова специалистите препоръчват да отложите дневния секс за вечерта. Ако можете, де. Щото понякога да отложите може да означава да се откажете. Капризна е тази муза. Я желанието ще изчезне, я възможностите… Пък и вечер човек си направи салатка, налее си ракийка. Не му е до това да имитира двугърбата камила…Много е възможно да съм ви казвал, но пък е почти сигурно, че вие сте забравили… Вие, братя от последната възраст, сте благодат за всеки автор. Може да си ви пише по сто пъти едно и също и на вас все да ви е ново. По-добре от това е само, когато и самият автор вече не помни какво ви е писал. И става, както пееше Вахтанг Кикабидзе, встретились два Алцхаймера… Както и да е. Още преди два века и половина четвъртият граф Честърфийлд го е казал ясно и точно за смешните движения: \"Удоволствието е мимолетно, позата е нелепа, а разходите ужасяващи.\"Ужасяващи не, ами… Най-скромното, примерно едно кафе със сода в сладкарница „Неделя“ - 5 лв.! Ами ако, подобно на аристократката в разказа на Зошченко, обектът рече да изяде три пасти? Дали ще съберете кураж да попитате: „Не е ли много на гладен стомах?“Вторник, 21 августГабриела Козарева е новият шеф на Търговският регистър. Доколкото разбирам, момата е предложена от Пеефски на Сидеров, а Сидеров я е предложил на Борисов.Гледам я таз мома и ми прилича на тез моми, дето, каквото и да пипнат, става. Има такива моми, просто им иде отръки. Може и да греша, защото само на снимка съм я виждал. Но CV-то ѝ е впечатляващо. Класическата гимназия, право в СУ и от студентската скамейка направо на ръководни постове.Патриоти! Наблюдаваме патриотизма на Сидеров, даден под аренда на Пеефски, и се сещаме за Самюел Джонсън: „Патриотизмът е последното убежище на негодника.“Вчерашните декларации на „народния трибун“ днес кънтят като добре опечена тухла четворка: „Моята жива връзка с хората не е лозунг, нито пък показност - не мога да ги предам!” И ехото примлясква: …ам …ам …ам.Бранимир Ботев, зам.-министър на туризма в кабинета на Орешарски и във второто правителство на Борисов, а сега съветник на Валери Симеонов в битката му срещу Ангелкова, вика: \"Големият проблем е как се управлява българският туризъм и къде изчезват милиарди.“ МТ отчитало 9 млн. туристи и 3.5 млн. нощувки. Явно голямата част от гостите на страната ни са правили почасов туризъм, примерно от 8 до 5. И към 6 си хващат самолета, за да си спят дома. Напразно наблъскахме крайбрежието с хотели.Според НСИ обаче нощувките били 17 млн. Което е малко по-близо до истината, но само малко. Защото укриването на нощувките е спорт, в който се упражняват първо хотелиерите и след това в МТ.Под мотото \"Ще има хляб и без мотика!\" тези дни в Черна гора се проведе Шестата „Мързелива олимпиада“. В нея са взели участие 15 черногорци и трима сърби. Първото място е поделено между четирима представители на Черна гора, които поставиха нов олимпийски рекорд с 49-часово лежане.Милка Додерович, една от финалистките, разправя: „Аз бягам без проблем по 50 км. Но се оказа трудно да лежа 50 часа. Защото, когато бягаш, можеш да спреш, а когато лежиш – не.\"Така си е! Почнеш ли да лежиш, не можеш да спреш даже да си починеш…В тази връзка се сетих, че оня ден прочетох, че учени от университета в Канзас лансират нова хипотеза за еволюцията. На базата на изследване и сравняване на метаболизма на стотици изчезнали и оцелели видове мекотели, учените стигнали до извода, че еволюцията толерира най-бавните и апатични същества. Проф. Брус Либерман вика: „Колкото по-бавен е вашият метаболизъм, толкова по-голям е шансът вашият вид да просъществува. Струва ми се, че е време да променим известното твърдение - оцеляват не най-приспособимите, а най-мързеливите.“На следващия етап учените щели да проверят дали изводите им за мекотелите се отнасят и за други представители на фауната. После ще тестват и хората, а накрая може и българите. Ще обясня защо. Изследване на Асоциацията на индустриалния капитал показва, че у нас се работи само 5 часа на ден. Българският работник често закъснява, още по-често си тръгва по-рано, когато не пише мейли на тъща си пие кафе или пуши дълги-дълги цигари, никога не пропуска да вземе отношение по злободневните въпроси във Фейсбук. И то колко са три часа… Пропуснахме да споменем петък, ден на майстора, а също и сряда, малкия петък… Не, мисля, че и пет часа не докарва. Българският работник дели по равно времето между работодателя и себе си, 50 на 50. „Кароши“ ли? От всичко друго можем да умрем, но не и от преумора.Според Васил Велев, председател на АИКБ, по-важно било какво се създава за това време като БВП на глава от населението. Вярно е, че това е по-важното. Но истината е, че това е и по-тъжното. Защото работим малко, но за сметка на това некачествено. Иначе защо по БВП на глава от населението страната ни ще се нарежда на едно от последните места в света?Сряда, 22 августСофийският градски съд реши, че Муравей Радев не е обидил Цветан Василев като го е нарекъл Остап Бендер в свое интервю през 2015 г. Това било просто изказване на мнение.Тогава да изкажем и ние мнение. Според нас да наречеш банкстера Цветан Василев Остап Бендер не само, че не е обида, ами си е направо комплимент. Спомнете си как Бендер обясняваше на Паниковски и Балаганов: „Аз тача наказателния кодекс. Не съм грабител, а идеен борец за парични знаци. В моите четиристотин честни начина за отнемане на пари грабежът не влиза, някак си не се вмества…“И дума не може да става за сравнение.Всъщност, преди Градския съд и Районният оправда Муравей. Съдиите рекоха: “В романите на Илф и Петров литературният герой се стреми към натрупване на парични средства, което не би могло да се възприеме за позорно. Освен това с оглед на извършваната от Василев банкова дейност би могло да се направи подобно сравнение по отношение на натрупаните средства от тъжителя и мечтата на литературния герой…”Браво, точно така. Мечтата на героя! Остап пипва милиончето на Корейко: „Ето ме и милионер! Сбъднаха се мечтите на идиота!“Но това не е краят. Краят е друг. Но и в него има удивителни съвпадения. Лошите (румънските граничари, Пеефски…) задигат милионите на героя… „Няма нужда от овации! Граф Монте Кристо не излезе от мен. Ще трябва да се преквалифицирам в домоуправител.“ ДУ Василев. И на визитка ще стои добре, не ли?Имам усещането, че ако едно такова дело се беше гледало преди, а не след фалита на КТБ, изходът щеше да е друг. Само усещане…Прескачам един журналистически сюжет. Как един пиар на правителството ударил с микрофона една журналистка и едва не ѝ счупил ръката. Как Борисов го уволни, обаче гилдията застана на негова страна и поиска да бъде върнат на работа. Щото бил душа човек, а битата била гаднярка. Няма да взема отношение, защото се страхувам, че съм много близо до необратима криза на професионалния идентитет.Д-р Цонка Йорданова, специалист по детско-юношеска гинекология, предупреждава: „Вече има много научни статии, обясняващи причините на ранния пубертет точно с промишленото животновъдство и най вече с промишленото птицевъдство. Аз имам пациентка на 9 г., която вече е в пубертета, а друга – 7-годишна, вече е с женско окосмяване.“Пилчарите добавяли в смеските хормони на растежа, антибиотици и други гадости, за да направят от едни десет грама кило и половина за един месец. Блъскат естрогени и андрогени. От първите на мъжете им порастват цици, а от вторите на жените косми и… други работи. Така погледнато соята, рогата и копитата в кебапчетата ми се струват по-малкият проблем.Една трета от храната в света се изхвърля - 1.6 млрд. тона на стойност около $1.2 трилиона годишно. А 2 млрд. души не си дояждат или направо гладуват. До 2030 г. изхвърлената храна щяла да се увеличи до 2.1 млрд. тона ($1.5 трилиона). И това може да доведе до невъобразима криза, предвид бързото нарастване на населението и промените в навиците в развиващите се страни, главно на навиците за гризкане. Още през далечната 2006 г. написахме: „Китаецът е на път да открие, че досега е ял само гарнитурата. И това ще бъде краят на другите велики сили.“ Ако отгърнете първата книга на д-р Филипов, там сме ги обяснил тия работи по-нашироко. Как до скоро са имали обща дума за ориз и храна. И са се поздравявали с “Чефан ла?”, което буквално преведено значи “Ял ли си?” Не какво си ял, а изобщо ял ли си.Американският проф. Джарет Даймънд писа по-лани, че 1 млрд. от така наречения първи свят, имат коефициент на консумация 32. Докато в третия свят тоя коефициент клони към 1. „Ако Индия, както и Китай, ни догони, казва проф. Даймънд, световните коефициенти на консумация ще се утроят. Ако целият развиващ се свят изведнъж се изравни с нас, коефициентите ще се увеличат 11 пъти. Тоест, все едно, че на планетата ще живеят 72 млрд. души. Някои оптимисти изтъкват, че можем да поддържаме свят с 9 млрд. Но не съм срещал някой достатъчно луд да твърди, че можем да поддържаме 72 млрд.”При това положение нещо ще стане, за да не станем 72 млрд.Четвъртък, 23 августДворецът \"Врана\" е собственост на държавата. Това присъди съдия Петя Алексиева от СГС вчера. Решението не е окончателно и вероятно ще бъде обжалвано.Що за народ сме, бе?! Един цар имаме и го искаме просяк! Взеха му и къщата, на пътя го оставиха. Преди това му взеха „Cитняĸoвo“, „Capъгьoл“, „Цapcĸa Биcтpицa“, бившeтo cтoпaнcтвo нa УБO… И той сега, ако не е заделил някой лев от премиерстването, остава сетен сиромах и ще трябва да си върви в Мадрид.Много е отмъстителен Борисов, много!Кратка ретроспекция, годината е 2001, царят току-що е станал премиер. „Всичко, което прави, е достойно да го записва човек и да се опитва да му подражава… За мене той е велик. Той е уникален и за света... Тъгата ми е голяма. В последните няколко месеца живеехме непрекъснато заедно…“Но мина време, изтъгувал се е…2005 г.: “Молих го със сълзи на очи (да го направи вътрешен министър в тройната коалиция – бел. Т.Ф.), но те избраха Румен Петков, а не мен.”Еми, Румен да му върне имотите, какво му е длъжен Борисов!Разправят, че в поздравителния адрес до Бойко след изборите през 2009 г. царят написал: „Притиснат от прекалената отговорност по упражняването на властта, аз ви подцених!”И да ви кажа честно, обяснимо е. Който познава Борисов от времето, когато стана главен секретар, знае, че тогава той не даваше почти никакви основания да бъде надценен.Депутатката Диана Йорданова от ГЕРБ ще заеме мястото на Ралица Агаин като зам.-председател на КФН. Госпожата стана известна на българската общественост лани, когато представи проектозакона за независимия финансов одит и прочете римско VІІ като английски - „ви ай ай“.Да пази Господ от такава известност. Взеха я за кашмер. Тогава направихме справка в Гуглето и се оказа, че госпожата е завършила английска гимназия, после висша математика в СУ, после и „Счетоводство и контрол“. И това „ви ай ай“ не е от необразованост. Някои допуснаха, че се дължи на месторождението ѝ. Нали знаете как особено говорят бургазлии. На „www” викат „въй, въй, въй”.Според нас обаче системата на броене госпожата не е лишена от рационалност. Вижте колко лесно се брои: ай (I), ай ай (II), ай ай ай (III), ай ви (IV), ви (V), ви ай (VI)… При по-големите числа малко се усложнява, но не много. Например XVIII се произнася екс ви ай ай ай. А XXXIII е: екс екс екс ай ай ай, което може да се рационализира до 3 екс 3 ай.И понеже горе стана дума за царските имоти, та да напомня как Тетка Цачева, днес министър на правосъдието, именува на царя тейко му: „Недобър знак е 20 г. вече да не се реши казусът с имотите на Фердинанд и Борис ТРИ“Ай, ай, ай… Борис Три. С това буквално се изравни в интелектуално отношение със Стратега от Мировяне.Във вторник на изслушването в НС премиерът Борисов каза: „До края на седмицата ще имаме регистър, ако имаме късмет.“ Днес е четвъртък и още нямаме късмет. Търговски регистър няма. А утре е петък, късметът работи само до обед и то не всеки петък…Ало, бизнеса! Ще свикнете, бе! Ще свикнете и без регистър. Дедо ви навремето все с регистър е работил.Петък, 24 августСкандалът с чумата в Странджа ескалира с нова сила след съобщението, че са пристигнали резултати от френската лаборатория, които показват, че болни животни няма. И възниква отново съмнението дали изобщо е имало или бадева бяха избити хиляди овце и кози.Нинова вика, че с акцията срещу чумата се прикривали получени субсидии от фиктивни земеделски стопани и източването на пари от бюджета. И се подбъзиква, че се надявала някой ден прокурор да погали премиера по главата...От ГЕРБ обвиниха Нинова в „провокация срещу националната сигурност“. Прозелитът Тома Биков беше повече от злъчен: „Корнелия Нинова е жена, която лъже всеки ден, лъже методично и професионално в 99% от случаите…“Пак добре, че ѝ признава поне, че е жена…Пък ораторът на партията Цецерон каза нещо, чийто смисъл не разбрах. За пръв път ми се случва.Прокурор Робърт Мълър затяга обръча около Тръмп. Ексшефът на предизборната му кампания Пол Манафорт бе признат за виновен в осем тежки финансови престъпления, а адвокатът му Майкъл Коен призна, че Тръмп му е наредил да плати на две жени, твърдящи, че са били интимни с него, за да си мълчат. И един импийчмънт вече не изглежда невъзможен.Тръмп отговаря със заплахи: „Ще ви кажа какво ще стане, ако срещу мен тръгне импийчмънт. Мисля, че пазарите ще се сринат. Мисля, че всички ще станат много бедни…“И после, като един същи Бойко Борисов, разхвали управлението си - как освободил икономиката, премахнал регулации, намалил данъци, създавал работни места... И там, както и у нас, не работел само който го мързи. „Не знам вика, как може да бъде импийчван някой, който е свършил такава добра работа.“Дето беше рекъл американският писател Ашли Брилиант, „пиесата ми беше пълен успех, публиката обаче беше провал“. Това и за Тръмп и за Бойчето…А адвокатът на Тръмп, бившият кмет на Ню Йорк Джулиани, обещава народно въстание в случай на импийчмънт.При цялата свинщина в държавата катастрофата на бащата на президента в Харманли е несъществена дреболия. Особено пък на фона на 16-те загинали в автобуса край Своге! Но говори много за манталитета на обитателя на Бялата къща, манталитет на дребна душица. Защо трябваше да се скрива тази катастрофа? Защо президентът, честният ни и неопетнен президент не възрази срещу явната несправедливост да се напише акт на блъснатия инвалид, когато ясно се вижда, че именно баща му е нарушителят, който отнема чуждо предимство?И точно тук е мястото да върна на президента въпроса, който той зададе по повод срива на ТР и фалита на ЗД „Олимпик“: „Как на този фон може да има доверие в институциите?“Ами не може да има, г-н президент, никак не може да има. Защото моралът не е за другите, моралът е и за нас. Вас, имам предвид.От днес нататък морализаторската тога, която президентът ни напоследък често намята, вече не му отива.Но си мисля, че холистичният подход ни задължава да разглеждаме народа и неговия премиер/президент като един организъм и това силно ме смущава… И се моля ката ден Господ да не е българин. Защото тогава…To be continued", "date": "2018.08.27", "title": "Из делниците на един луд (20-24 август)"}
{"url": "https://offnews.bg/112/piana-zad-volana-udari-4-parkirani-koli-na-kavatcite-686964.html", "text": "Пияна жена от село Волуяк блъсна 4 паркирани коли на къмпинг \"Каваци\" и избяга от мястото на катастрофата.Инцидентът станал в 7:00 часа вчера, съобщи МВР Бургас. 37-годишната жена е тествана за употреба на алкохол, като апаратът отчел над 1,5 промила алкохол в кръвта й. \"Мицубиши\"-то й е спряно в района на Созопол няколко минути след катастрофата. На ударените от нея коли са нанесени множество щети. Шофьорката е отказала да даде кръвна проба за изследване. Задържана е за 24 часа.", "date": "2018.08.27", "title": "Пияна зад волана удари 4 паркирани коли на Каваците"}
{"url": "https://offnews.bg/obshtestvo/arestuvaha-petima-za-vandalizma-v-tcentara-za-detca-s-autizam-v-pleven-686972.html", "text": "Арестуваха петима, заподозрени за извършването на вандализма в Центъра за деца с аутизъм в Плевен. Това съобщи за БТА говорителят на Областната дирекция на МВР Мариана Цветкова.Сигналът за вандалския акт е подаден във Второ РУ на МВР в Плевен на 25 август около 15.10 ч.По първоначални данни е разбито складово помещение и са нанесени вреди на врати, перални машини, гардероби, маси и столове. По случая е образувано досъдебно производство и се водят разпити и разследване под ръководството на Районен прокурор.Сградата на бившия социален дом за деца \"Детелина\", по решение на Общинския съвет в Плевен е предоставена за безвъзмездно ползване от неправителствена организация за ползване като Център за деца с аутизъм. Тя е ремонтирана чрез дарения от фондация \"Стъпка за невидимите деца на България\" и сдружение \"Аутизъм днес\".На помещенията, в които са нанесени вреди, се налага да бъде направен ремонт. Въпреки случилото се от фондацията се надяват Центърът да отвори врати през октомври. \"Вече подготвяме в София специалисти, които ще работят в Дома в Плевен. Записваме и деца, като възнамеряваме да открием Дома с 20-25 деца от Северна България. Подготвяме помещения и за нощуване на семействата, които ще идват в Дома в Плевен\", посочи пред БТА Владислава Цолова от фондация \"Стъпка за невидимите деца на България\".", "date": "2018.08.27", "title": "Арестуваха петима за вандализма в Центъра за деца с аутизъм в Плевен"}
{"url": "https://offnews.bg/obshtestvo/17-sa-zaginalite-pri-katastrofata-kraj-svoge-686966.html", "text": "17 са жертвите на тежката катастрофа край Своге. Това стана ясно, след като прокуратурата повдигна обвинения на шофьора на автобуса Григор Григоров.Досега властите съобщаваха, че жертвите на катастрофата са 16. Днес обаче стана ясно, че 52-годишна жена е починала на път за болница в събота.Тя е закарана директно в Катедрата по съдебна медицина в София. Разпозната е от близките си в неделя вечерта, съобщи БНТ.Трима от шестимата пострадали при катастрофата, които са настанени в \"Пирогов\", все още са в тежко състояние, на командно дишане. Шестимата, постъпили в болница \"Св. Анна“, са в тежко състояние, съобщиха от лечебното заведение. 62-годишна жена е с опасност за живота. През вчерашния ден лекарите са оперирали и останалите болни и те са стабилизирани.Няма промяна в състоянието на двамата пациенти, настанени във ВМА. Стабилно е състоянието на 53-годишната жена, която е адекватна и контактна. В тежко, но стабилно състояние е 30-годишният пациент. На него му предстоят още операции, уточняват от ВМА.Без опасност за живота и в стабилно състояние е шофьорът на автобуса, който е приет за лечение в болница \"Царица Йоана“ - ИСУЛ.", "date": "2018.08.27", "title": "17 са загиналите при катастрофата край Своге"}
{"url": "https://offnews.bg/futbol/fenove-iskat-suh-rezhim-v-arda-686968.html", "text": "Част от феновете на Арда алармираха за сериозно занижаване на дисциплината в отбора под ръководството на уволнения Елин Топузаков.В социалните мрежи се появиха директни намеци, че вместо на тренировките някои играчи са наблягали на купона и високоградусовите напитки. Едно от най-крайните мнения гласи следното (публикуваме го без редакторска намеса):\"AKO PRODALJAVAT TAKA I STOEV E PATNIK!!!AKO SHTE IGRAYAT DA IGRAYAT!!!AKO SHTE HAKAT RAKIII,OBRATNO PO VEREYA I PO MONTANA,TAM TAKA MOJE!!!TUKA:(NEEEEEEEEEEEEEEE\".Не липсват и позитивни коментари, в които се призовава да се благодари на Топузаков за свършената работа и да се пожелае успех на наследника му Стойчо Стоев до края на сезона във Втора лига.\"Елин Топузаков положи много усилия за което, естествено му се дължи голяма благодарност. Не само от нас, като раководство, а и от цялата кърджалийска общност. Нещата са такива във футбола, че когато работите не вървят така, както се очакват, така както са планирани, се търси някаква промяна.Почти винаги искаме да променим нещата за добро. Това е нещотото във футбола, което е от време оно, което е от Реал Мадрид до не само до Арда, но и до Димитровград. Когато нещата не вървят се сменя треньорът, поради простата причина, че не може да смениш 20 играча.При наличието на такива класни футболисти, които смея да кажа, че има в нашия отбор, при условията, които ръковдството е предоставило, две загуби, две победи, един равен е изоставане на 8 точки от лидерите са доста много. Така, че просто трябваше да се реагира по някакъв начин“, коментира спортно-техническият директор на Арда Емил Кременлиев.", "date": "2018.08.27", "title": "Фенове искат сух режим в Арда"}
{"url": "https://offnews.bg/obshtestvo/zhandarmeria-nahlu-v-tcentralata-na-trejs-grup-iznasiat-dokumenti-686970.html", "text": "Следователи и жандармерия влязоха в сградата на \"Трейс груп\" - фирмата, отговорна за трасето, на което се случи тежката катастрофа с автобус край Своге, съобщи bTV.Служителите в централата на фирмата в столичния квартал \"Лозенец\" са оказали пълно съдействие на полицията, която е изнесла документация.По-рано днес от \"Трейс груп\" съобщиха, че ще дадат пресконференция утре във връзка с катастрофата, при която загинаха 17 души. По-късно обаче брифингът беше отменен заради започналото разследване.От проверка на различните министерства се разбра, че „Трейс груп” е отговаряла за ремонт на трасето, където автобусът се е преобърнал. Реконструкцията още е в гараниця. Фирмата е била предупреждавана многократно от АПИ за лошото състояние на пътя и за нуждата да бъде извършен ремонт, но такъв така и не е бил направен.След тежката катастрофа от \"Трейс груп\" отрекоха версията некачествен ремонт да е една от причините за инцидента.", "date": "2018.08.27", "title": "Жандармерия нахлу в централата на 'Трейс груп', изнaсят документи"}
{"url": "https://offnews.bg/sviat/navalni-e-osaden-na-30-dni-administrativen-arest-686973.html", "text": "Московски съд осъди критика на Кремъл Алексей Навални на 30 дни административен арест за повторно организиране на неразрешена публична проява, което ще попречи на опозиционера да води планиран антиправителствен митинг срещу пенсионната реформа следващия месец, съобщи ТАСС, цитирана от БТА.Защитата на Навални обяви, че ще обжалва съдебното решение.Навални бе признат за виновен в нарушаване на законодателството за организиране на публични протести, организирайки митинг в Москва на 28 януари въпреки забраната на властите.Навални заяви в съда, че според него е осъден за това нарушение повече от шест месеца по-късно, за да му се попречи да участва в планирания за 9 септември протест срещу намерението на правителството да повиши пенсионната възраст.", "date": "2018.08.27", "title": "Навални е осъден на 30 дни административен арест"}
{"url": "https://offnews.bg/psihologia/3-prichini-da-ne-pomagate-na-deteto-si-s-domashnite-686958.html", "text": "Много родители вярват, че ако не контролират изпълнението на домашните, детето няма да научи материала. Но изследователи от университетите на Остин и Дюк (САЩ) доказват, че това не е така.Те събират данни в продължение 30 години за това как участието на родителите в процеса на учене влияе върху оценките на децата им. Оказва се, че родителската помощ в началните класове е безполезна, а в средното училище оказва отрицателно влияние върху оценките на учениците.Ето още няколко причини да не помагате на детето си с домашите:1. Детето губи мотивация да учиСпоред проучването колкото повече един родител помага на детето си с домашните, толкова по-малко желание за учене има то. Най-ниска мотивация имат тези ученици, чиито семейства им помагат при всеки урок и дори решават задачите вместо тях.За да сте в помощ на детето си, му помагайте, само ако ви помоли. Дори тогава не решавайте задачите вместо него. Психологът Людмила Шетраноская съветва при такива ситуации да не го критикувате, а да се присъедините към емоциите му. Проявете разбиране, когато то се оплаче от скучния учебник, и му разкажете как вие сте се справяли с ученето на факти и дати.2. Детето се учи да не поема отговорностПринуждавайки детето да учи, ако следите работата му и го наказвате за лошите оценки, поемате отговорност за грешките му. Така детето няма как да се научи да поема отговорност.Според Людмила Петроновская този метод на възпитание е грешен, защото в живота на възрастните няма награди и наказания, а последици от действията ни. Ако не работим качествено, ще бъдем уволнени. Ако ядем чипс, здравето ни ще се влоши.Оставете детето ви да усети последствията от действията си. Забравило е да нарисува рисунка? Ще трябва да я направи, вместо да играе на компютъра. Не си е написало домашното си? Ще трябва само да даде обяснение на учителя.3. Отношенията между родител и дете се влошаватУроците са написани. Майката е прегракнала. Детето е оглушало. Съседите са научили урока. Кучето може да го разказва. Вместо контрол над задачите, психолози съветват да се изгради доверие между родителя и детето. Четете на глас, обсъдете урока и намерете нови и интересни занимания.Ако не приемате оценка, различна от шестица, се запитайте каква е причината за тези високи критерии. В едно семейство, където слабата оценка може да предизвика скандал, детето често не чувства, че е обичано, независимо от успехите и провалите му. Психологът Михаил Лобковски твърди, че ученето е задача за детето, а работата на родителите е да го обичат безусловно.", "date": "2018.08.27", "title": "3 причини да не помагате на детето си с домашните"}
{"url": "https://offnews.bg/obshtestvo/slab-trus-v-rajona-na-natcionalen-park-pirin-686975.html", "text": "Слабо земетресение е регистрирано в района на Национален парк \"Пирин\".Трусът е отчетен малко след 18.00 ч. и е с магнитуд 2.0 по Рихтер, показва справка на сайта на Националния институт по геофизика, геодезия и география (НИГГГ) към Българската академия на науките (БАН). Дълбочината на земетресението е 10 км.", "date": "2018.08.27", "title": "Слаб трус в района на Национален парк Пирин"}
{"url": "https://offnews.bg/112/tri-detca-v-bolnitca-sled-katastrofa-na-patia-samokov-shipochane-686971.html", "text": "Три деца са пострадали при катастрофа между кола и товарен автомобил на пътя Самоков- Шипочане, съобщава \"Фокус\", позовавайки се на ОДМВР-София.Сигналът за катастрофата е подаден на 112 в 15.32 часа. Според първоначалната информация водачът на лекия автомобил е загубил контрол над управлението, влязъл е в насрещната лента за движение, и се е ударил в товарния автомобил.В тежкотоварния автомобил е пътувал само водачът, а в колата - шофьорът, съпругата му и три деца.Децата са закарани в болницата в Самоков. Едното от децата е с мозъчно-черепна травма. Шофьорите са изпробвани за алкохол и пробите са отрицателни.Движението в района е затруднено. ", "date": "2018.08.27", "title": "Три деца в болница след катастрофа на пътя Самоков - Шипочане"}
{"url": "https://offnews.bg/sviat/sasht-i-meksiko-sa-postignali-novo-targovsko-sporazumenie-686976.html", "text": "САЩ и Мексико са постигнали ново търговско споразумение след дълги преговори по преразглеждане на Северноамериканското споразумение за свободна търговия.Това съобщи президентът Доналд Тръмп, предаде БТА, позовавайки се на Франс прес.\"Това е голям ден за търговията. Това е едно наистина много добро споразумение за двете ни страни\", заяви Тръмп в Овалния кабинет. Дискусиите между САЩ и Мексико се фокусираха върху разработването на нови правила за автомобилопроизводителната индустрия.Тръмп обяви, че се надява и Канада скоро да се включи в преговори за ново търговско споразумение и добави, че иска новият документ да не се казва Северноамериканско търговско споразумение като досегашното, отбелязва ДПА.Канада, която е страна по НАФТА, не е участвала в тази фаза на преговорите, защото предпочете да изчака САЩ и Мексико да решат разногласията си. Мексиканският президент Енрике Пеня Нието обаче призова канадския премиер Джъстин Трюдо да сключи тристранно споразумение със САЩ и Мексико още тази седмица.\"Току-що разговарях с премиера на Канада Джъстин Трюдо за преговорите по НАФТА и за постигнатия между Мексико и САЩ напредък. Казах му колко важно е връщането му в процеса, за да сключим тристранно споразумение още тази седмица\", написа той в Туитър.Пеня Нието призова американския си колега и Канада да започнат двустранни разговори за търговка сделка. Тръмп каза, че ще обади скоро на канадския премиер. Той поясни: \"Можем да имаме отделна сделка с Канада или да вкараме Канада в сделката\", визирайки договорката между САЩ и Мексико, предаде Асошиейтед прес.Тръмп обяви, че новият договор между САЩ и Мексико ще се нарича Американски-Мексиканско търговско споразумение, допълва Асошиейтед прес.Детайли по постигната днес договореност се очаква да бъдат представени по-късно днес.Споразумението НАФТА между САЩ, Канада и Мексико, което съществуваше от 24 години. Тръмп го бе определил като \"бедствие, убиващо работни места\".Сделката между САЩ и Мексико ще изисква 75 процента от съставните части на колите да бъдат произведени в така наречения регион НАФТА, което е повече в сравнение с досегашното изискване от 62,5 процента, каза американски представител, пожелал да остане анонимен.Сделката ще изисква също така 40-45 процента от автомобилното съдържание да бъде произведено от работници, печелещи най-малко 16 долара на час, каза друг американски представител.Американски представители казват, че все още има въпроси за дискутиране с Канада, но те може да бъдат разрешени много бързо.Очаква се Тръмп да изпрати официално уведомление до Конгреса на САЩ до края на седмицата, че има намерение да подпише нов търговски договор в рамките на 90 дни. Днес американският постоянен търговски представител Робърт Лайтхайзър каза, че вероятно търговският договор ще бъде подписан през ноември, предаде Ройтерс. Това ще даде време на мексиканския президент Пеня Нието да подпише споразумението, преди да напусне поста си, заяви висш американски представител.", "date": "2018.08.27", "title": "САЩ и Мексико са постигнали ново търговско споразумение"}
{"url": "https://offnews.bg/obshtestvo/veche-imame-kasmet-targovskiat-registar-zaraboti-iztcialo-686959.html", "text": "След като преди 17 дни Търговският регистър се срина, преди минути той заработи напълно.Управляващите и Агенцията по вписванията даваха няколко срока за неговото възстановяване, но те не бяха спазени. Миналата седмица премиерът Бойко Борисов обяви, че до 26 август регистъра ще заработи. \"До края на седмицата ще имаме регистър, ако имаме късмет\", каза тогава премиерът. Регистърът обаче беше напълно възстановен днес - с ден закъснение.От по-рано през деня всички свързани с регистъра услуги вече бяха достъпни на място в агенцията и нейните регионални структури.Очакваше се всички функционалности на регистъра, възможни чрез достъп до интернет, бъдат възстановени в 16 часа днес, но това стана с няколко минути по-рано.Търговският регистър се срина напълно на 10 август. Официалното обяснение е, че това се дължи на дефектиране на четири диска с общо 25 терабайта информация.Повече от две седмици след срива все още няма обяснение защо точно са отказали дисковете.", "date": "2018.08.27", "title": "Вече 'имаме късмет': Търговският регистър заработи изцяло"}
{"url": "https://offnews.bg/sviat/tramp-i-merkel-obsadili-po-telefona-situatciata-v-siria-686978.html", "text": "Германският канцлер Ангела Меркел и президентът на САЩ Доналд Тръмп обсъдили развитието на събитията в Сирия.Двамата са изразили безпокойството си по отношение на хуманитарната ситуация в провинция Идлиб, предадоха Ройтерс и ТАСС, като се позоваха на говорител на Меркел Щефен Зайберт. Той каза, че двамата лидери са разговаряли по телефона.Зайберт съобщи, че двамата лидери призовават Русия да въздейства на сирийското правителство и да предотврати допълнителна ескалация на кризата в Идлиб.Тръмп и Меркел са обсъдили и Украйна, Западните Балкани, търговията, допълни говорителят, без да навлиза в детайли.", "date": "2018.08.27", "title": "Тръмп и Меркел обсъдили по телефона ситуацията в Сирия"}
{"url": "https://offnews.bg/temida/19-dushi-rabotili-v-nezakonni-tcigareni-fabriki-zastanaha-pred-sada-686980.html", "text": "19 души, които са работили в незаконни цигарени фабрики, се изправиха днес пред Районния съд в Пловдив, който трябва да определи мярката им за неотклонение.Сред тях има четири жени, две от които майка и дъщеря, съобщава БГНЕС.Те са работили в четирите незаконни цигарени фабрики, разкрити наскоро в страната - по една в Тутракан и Горна Оряховица и две в Петрич.Част от хората са транспортирали продукцията.По-рано, представяйки обвинението, окръжният прокурор на Пловдив Румен Попов очерта картината, при която тези хора са работили. Това са все работници с опит в тютюнопроизводството, останали без работа при закриване на тютюневи фабрики. Те са били превозвани в коли със затъмнени стъкла, за да не знаят къде отиват.Работили са на смени по 15 дни месечно в условията на пълна секретност – прозорци или са липсвали, или са били затъмнени. Нямали са право на връзка със семейството си, във фабриките, оборудвани с най-модерна техника и базирани в изоставени цехове или военни поделения, са живели без право да излизат. За целта е имало спални помещения, столова, фитнес.За работата си хората са получавали по 1500 лв. месечно. По закон престъплението им може да бъде наказано със затвор до 8 години. Всички те са обвиняеми за държане на акцизни стоки. Сред задържаните, които днес очакват мярката на неотклонение, няма собственици на фабриката.", "date": "2018.08.27", "title": "19 души, работили в незаконни цигарени фабрики, застанаха пред съда"}
{"url": "https://offnews.bg/koloezdene/elia-viviani-triumfira-v-tretia-etap-na-vueltata-686979.html", "text": "Състезаващият се за \"Quick-Step\" Елиа Вивиани спечели третия етап на колоездачната Обиколка на Испания. Италианецът беше най-бърз по 178-километровото трасе от Михал до Алаурин де ла Торе и спря хронометрите на 4:18:12 часа.Вивиани изпревари във финалния спринт сънародника си Джакомо Ницоло и световния шампион Петер Саган от \"Bora–Hansgrohe\". Лидерът в генералното класиране Михал Квятковски (Sky) завърши с основната група и остана на върха с общо време 9:10:52 часа.Той продължава да води с 14 секунди пред представителя на домакините и шампион във Вуелтата през 2009 година Алехандро Валверде и с 25 секунди пред Вилко Келдерман (Sunweb).Утре предстои четвърият етап между Велес-Малага и Алфакар, който е дълъг 161.4 километра. В него има две изкачвания от първа категория, като финалът е на височината Пуерто де Алфакар.", "date": "2018.08.27", "title": "Елиа Вивиани триумфира в третия етап на Вуелтата"}
{"url": "https://offnews.bg/obshtestvo/ruskiat-patriarh-podnese-saboleznovania-za-zaginalite-pri-katastrofata-686974.html", "text": "Руският патриарх Кирил изрази съболезнования на близките и роднините на поклонниците, които загинаха в автобусната катастрофа в района на Своге на 25 август, съобщи пресслужбата на Московската патриаршия, цитирана от ТАСС.\"С болка в сърцето научих за трагичната катастрофа, отнела живота на голяма група поклонници, посетили манастира \"Седемте престола\", се казва в съобщението, което е адресирано до българския патриарх Неофит.Кирил казва още, че поднася дълбоки съболезнования и от името клира, монасите и цялата Руска православна църква.", "date": "2018.08.27", "title": "Руският патриарх поднесе съболезнования за загиналите при катастрофата край Своге"}
{"url": "https://offnews.bg/obshtestvo/mahat-pavetata-po-pencho-slavejkov-asfalt-pred-aleksandrovska-686957.html", "text": "Паветата по столичния булевард \"Пенчо Славейков\" пред Александровска болница ще бъдат премахнати. Участъкът от бул. \"Прага\" до ул. \"Цар Асен\", който се ремонтира в момента, ще бъде асфалтиран. Това съобщи за OFFNews зам.-кметът по транспорта Евгени Крусев. Той уточни, че решението на Специализирания експертен съвет за опазване на недвижими културни ценности към Министерството на културата, позволяващо премахването на паважа, се отнася за конкретния участък. Догодина се очаква бул. \"Пенчо Славейков\" да бъде ремонтиран до \"Пирогов\", но дали и там асфалт ще смени паветата, ще се решава тогава. Сегашният ремонт трябва да приключи до 20 септември. ", "date": "2018.08.27", "title": "Махат паветата по Пенчо Славейков, асфалт пред Александровска"}
{"url": "https://offnews.bg/futbol/serhio-ramos-izravni-postizhenie-na-fernando-jero-686956.html", "text": "Асът на Реал Мадрид Серхио Рамос може да се похвали с поредно постижение в кариерата си. При победата над Жирона (4:1), защитникът се разписа от дузпа и по този начин добави още едно попадение на сметката си в 15-и сезон в испанската Ла Лига.Рамос изравни рекорда на легендата на \"белия балет\" Фернандо Йеро, който е единственият друг защитник в историята на първенството с попадения в 15 различни сезона. В класацията следват Маноло Санчис (14) и Айтор Ларасабал (13).Иначе във вечната голмайсторска листа на първенството Рамос е на трето място сред защитниците. Той е вкарал общо 56 гола (4 от дузпи).Пред него са Фернандо Йеро със 105 гола, от които 21 от дузпи, и Роналд Куман с 67 попадения (47 от наказателни удари).", "date": "2018.08.27", "title": "Серхио Рамос изравни постижение на Фернандо Йеро"}
{"url": "https://offnews.bg/tenis/startira-138-oto-izdanie-na-us-open-686954.html", "text": "Откритото първенство на САЩ по тенис (US Open) започва тази вечер на кортовете на Националния тенис център в Ню Йорк. Той е четвъртият и финален за сезона турнир от Големия шлем, припомня БГНЕС.В индивидуалното състезание при жените ще участват отново Мария Шарапова и Серина Уилямс, които през този сезон нямат титла от големите турнири. Серина Уилямс, която се завърна след майчинство, достигна до финала на Уимбълдън, но загуби от германската тенисистка Анжелик Кербер. Откритото първенство на Австралия през януари бе спечелено от Каролин Возняцки, а Откритото на Франция - от Симона Халеп.В същото време, миналогодишната шампионка Слоун Стивънс ще защитава титлата си в Ню Йорк, така че, няма категоричен фаворит в предстоящия турнир. 31-годишната Шарапова, след дисквалификацията за употреба на мелдоний и поредица от контузии, все още не е в състояние да се върне към предишното си ниво, въпреки че се изкачи до 22-ро място в класацията на Женската тенис асоциация (WTA) и е сред поставените в Ню Йорк.Руската тенисистка спечели US Open през 2006. 36-годишната Серина Уилямс е на 26-то място в ранглистата и е 17-та поставена в схемата на турнира. Уилямс е печелила титлата шест пъти, като сънародничката си Крис Еверт. В случай на нов успех, Серина ще се превърне в най-титулуваният участник в турнира. Жребият постави Шарапова и Уилямс в различни части на схемата на турнира и при евентуални победи те ще могат да се срещнат едва на финала.Първият мач на Шарапова е срещу 39-годишната швейцарка Пати Шнидер, която някога бе сред първите десет в световната ранглиста. Серина ще започне срещу Магда Линет от Полша.При мъжете, основната битка ще бъде между 32-годишния Рафаел Надал, който спечели тук миналата година, и 37-годишния Роджър Федерер. Швейцарецът през този сезон спечели Откритото първенство на Австралия през януари, но на любимия си Уимбълдън на четвъртфиналите загуби от Кевин Андерсън.За последен път Федерер е печелил US Open преди 10 години. Съперник на Надал и Федерер ще бъде и друг опитен тенисист - 31-годишният сърбин Новак Джокович. Общият награден фонд на Откритото първенство на САЩ възлиза на 52 млн. долара.Турнирът тази година се провежда за 138-ми път. За първи път се е провел през 1881 г. на тревни кортове в Нюпорт, Род Айлънд, а три години по-късно турнирът е пренесен в Ню Йорк.", "date": "2018.08.27", "title": "Стартира 138-ото издание на US Open"}
{"url": "https://offnews.bg/obshtestvo/zhiteli-na-ovcha-kupel-na-protest-sreshtu-nov-stroezh-v-restituiran-im-686811.html", "text": "Жители на столичния квартал \"Овча купел\" 1 излизат на протест тази вечер срещу нов строеж между блоковете 412, 413, 414 и 415. Протестът е организиран от Асоциация за регулиране на отношенията в етажната собственост-Справедливост (АРОЕС) и ще се проведе от 18:30 ч. на ъгъла на ул. „Монтевидео“ и ул. „Братя Бартел“. Протестиращите изпратиха до редакцията на OFFNews стар план за застрояване на ж.к \"Овча купел\" от 1984 г. От скицата се вижда, че наистина намеренията тогава са били в квартала да бъдат изградени 6 детски градини и 2 училища. За 30 години обаче са построени 1 детска градина и едно училище.Организаторите на протеста са категорични, че след изграждането на блок след блок под прозорците и балконите, паркирането ще се утежни до крайност.От приложената скица става ясно, че върху терена между блоковете 412, 413, 414 и 415, предвиден преди за изграждане на нова детска градина, ще бъдат вдигнати 3 нови жилищни сгради.Жителите на \"Овча купел\" са недоволни и от това, че тежката строителна техника доунищожава и без това лошата пътна инфраструктура в квартала.Техните искания са строителството да спре незабавно, а \"политиката на Столична община да бъде в интерес на първите жители на квартала, а не да обслужва безумните инвеститорски интереси, които имат за цел само реализиране на печалби\".Председателят на АРОЕС Павел Миланов е категоричен, че протестът се разграничава от всички политически партии. Проверка в сайта на СОС установи, че с Решение №832 от 18.12.2014г. общинският съвет е одобрил изменение на план за регулация на м. „ж.к. Овча купел-1“, като от кв.104, УПИ ІV-за ЖС и КОО и кв.104б, УПИ ІV-871,910 се създават нови: кв.104г, УПИ І- за ЖС и КОО и кв.104б, нов УПИ ІV-9751.Изменя се също действащата улична регулация, като се създава улица от о.т.77а до о.т.76 и от о.т.75 до о.т.108.Кметът на район \"Овча купе\" Христина Семерджиева коментира пред OFFNews, чe по плана от 1984 г. в тези квартали е било отредено за жилищно и обществено строителство. Реализирано е обаче само жилищното. След 90-те години, поради това, че не са реализирани мероприятията, са реституирани над 40 частни имота.Семерджиева посочи още, че през 2014 г., преди СОС да гласува решението, промените са обявени на сайта на община \"Овча купел\" и не е получено нито едно възражение.", "date": "2018.08.27", "title": "Жители на Овча купел на протест срещу нов строеж в реституиран имот"}
{"url": "https://offnews.bg/zdrave-i-krasota/svetlinata-ot-telefonite-sastariava-kozhata-686943.html", "text": "Бръчките са един от признаците на стареене и сериозен проблем за дамите. Дерматологът на звездите Харолд Лансър даде за списание Elle четири съвета за тяхната превенция, които са лесно постижими и ще отдалечат купуването на скъпи кремове.1. Правете лицеви упражненияЛицето има над 40 мускула, а укрепването на някои от тях може да помогне срещу появата на бръчки. Един от вариантите е електростимулация. Този метод се използва в сферата на медицината за лечение на парализа на лицевия нерв, но вече се използва и при грижата за кожата. 2. Използвайте козметика със слънцезащитен факторСлънцезащитните кремове са най-популярният продукт при грижата за кожата, който можете да използвате всеки ден. 90% от стареенето на кожата идва именно от слънцето. Ежедневното подлагане на UV лъчи ускорява появата на бръчки, кафяви петна и обезцветяване на кожата. Светлината от телефоните и компютрите, известна като HEV, също не е полезна. Тя уврежда клетките на кожата, точно като UV лъчите. 3. Превенция с ретиноидВеществата, подобни на витамин А, се наречат ретиноиди. Те имат способността да намаляват пигментацията и появата на фини бръчки, да увеличават производството на колаген, да подобряват структурата на кожата и да намаляват появата на пори и пъпки. Но имат и недостатъци - сухота, дразнене и лющене. За да се сведат до минимум потенциалните странични ефекти, започнете да използвате малко количество през вечер и използвайте хидратиращ крем.4. Балансирайте бактериите в червата сиЧервата и кожата са тясно свързани. Токсините от червата се освобождават в кръвта и предизвикват възпаление в целия организъм, включително и на кожата, и я карат да изглежда пепелява. Този проблем може да предизвика и поява на акне, екземи и розацея. Ако искате здрава кожа, приемайте пробиотици, пребиотици и здравословни фибри. ", "date": "2018.08.27", "title": "Светлината от телефоните състарява кожата"}
{"url": "https://offnews.bg/volejbol/gibona-izgoni-limona-ot-natcionalnia-686941.html", "text": "С наближаването на световното първенство по волейбол напрежението в националния отбор расте, а вчера се стигна до крайности.Селекционерът Пламен Константинов освободи либерото Владислав Иванов - Лимона от представителния ни тим. Причина за това е отказ на играча да влезе на игрището, пише BGvolleyball.com.След това се е стигнало и до отстраняването му преди световното първенство, на което България е домакин заедно с Италия. Владислав Иванов не присъства на втората контрола на националния отбор с Белгия.Така България остава само с Теодор Салпаров на поста либеро за Мондиал 2018.Националите водят подготовка във Варна от 13 август, а до момента изиграха четири приятелски мача. В първите два те си размениха по една победа с Русия, а след това сценарият се повтори и с Белгия.Все още не е ясно дали друг състезател ще заеме поста на освободения Владислав Иванов или някои от играчите ще бъде преквалифициран.", "date": "2018.08.27", "title": "Гибона изгони Лимона от националния"}
{"url": "https://offnews.bg/ikonomika/rvd-otnovo-nabira-kandidati-za-aviodispecheri-686940.html", "text": "На 1 септември стартира есенната сесия за подбор на кандидати за професията ръководител на полети в BULATSA. Приемът на документи ще бъде до 15 октомври т.г., а повече информация за изискванията може да намерите на сайта www.bulatsa.com. Държавното предприятие започва и кампания във Facebook, в рамките на която ще може да се задават въпроси за професията. Ръководители на полети ще отговарят от първо лице за спецификата на своята работа. По време на пролетната сесия през март, 240 кандидати подадоха документи, от които 17 започнаха обучение.Полетите над територията на България всяка година се увеличават и вече надминават 3000 за денонощие. До момента в активния летен период са обслужени рекорден брой самолети - над 250 000.", "date": "2018.08.27", "title": "РВД отново набира кандидати за авиодиспечери"}
{"url": "https://offnews.bg/sviat/rekorden-stud-v-chehia-izmeriha-minus-8-5-gradusa-686953.html", "text": "Рекордно ниска за края на лятото температура - минус 8,5 градуса по Целзий - бе регистрирана тази нощ в областта Шумава в Южна Чехия.Това съобщи Яна Гуйслова, говорителка на националната метеорологична служба, цитирана от ТАСС и БТА. Тя отбеляза, че нощта е била рекордно студена в по-голямата част от страната.В цяла Чехия освен Прага температурите паднаха тази нощ под +10 градуса. В региона около столицата, където допреди няколко дни имаше жеги и термометрите почти два месеца показваха над 20 градуса, бяха измерени едва 6,5 градуса. Според експерти резките температурни колебания се дължат на климатични промени в Чехия, предизвикани от глобалното затопляне. В резултат периодите на жега и суша ще бъдат по-продължителни и ще бъдат последвани от резки застудявания. ", "date": "2018.08.27", "title": "Рекорден студ в Чехия, измериха минус 8,5 градуса"}
{"url": "https://offnews.bg/obshtestvo/targovskiat-registar-raboti-na-gishe-sledobed-i-onlajn-686944.html", "text": "Търговският регистър и регистърът на юридическите лица с нестопанска цел е възстановен напълно от днес, съобщиха от Агенцията по вписванията.Всички свързани с регистъра услуги вече са възможни на място в aгенция и нейните регионални структури.От 16 часа днес всички функционалности на регистъра, възможни чрез достъп до интернет, също ще бъдат възстановени, посочват от ведомството.Търговският регистър се срина напълно на 10 август. Официалното обяснение е, че това се дължи на дефектиране на четири диска с общо 25 терабайта информация.Досега няма обяснение защо точно са отказали дисковете.", "date": "2018.08.27", "title": "Търговският регистър работи на гише, следобед и онлайн"}
{"url": "https://offnews.bg/sviat/biuroto-za-svrazka-mezhdu-dvete-korei-se-otlaga-686945.html", "text": "Южна Корея ще преразгледа решението за създаване на бюрото за свръзка между Северна и Южна Корея, съобщи днес говорител на президента Мун Дже-ин, цитиран от агенция Йонхап и БТА.Това е индикация за забавяне на откриването, очевидно в резултат на появилите се пречки в преговорите между Съединените щати и Северна Корея за закриване на ядрената програма на Пхенян, отбелязва агенцията. Съобщението идва три дни, след като президентът на САЩ Доналд Тръмп отмени планираното посещение на държавния секретар Майк Помпейо в Северна Корея.Очакваше се бюрото за свръзка в крайграничния град Кесон да започне да действа в близките дни, както заяви на 15 август южнокорейският президент Мун Дже-ин. Откриването му бе договорено при първата срещу на върха между него и севернокорейския лидер Ким Чен-ун в граничното селище Панминчжон на 27 април.\"Откриването на бюрото бе планирано при наличието на добър напредък (в усилията за денуклеаризация), в резултат на визита на Помпейо в Пхенян и междукорейската среща на върха, но сега ние смятаме, че е необходимо да преразгледаме този въпрос поради промяна на обстановката\", каза говорителят Ким Ею-Кьом на редовен брифинг в Сеул.Тези дни сеулският вестник \"Чосон илбо\" писа, че откриването на бюрото се възпрепятства от санкциите на ООН срещу Северна Корея. Основните трудности били свързани с осигуряването на гориво и други необходими за функционирането му материали. В момента се водели консултации между Сеул и ООН, за да се направи изключение от санкционния режим в този случай, отбелязва ТАСС.Очаква се президентите Мун и Ким да се срещнат за трети път следващия месец в Пхенян, но конкретна дата все още не е съгласувана, припомня Йонхап.", "date": "2018.08.27", "title": "Бюрото за свръзка между двете Кореи се отлага"}
{"url": "https://offnews.bg/112/dvama-mladezhi-zaginaha-pri-tezhka-katastrofa-kraj-plovdivskoto-selo-p-686952.html", "text": "Двама младежи загинаха при челен сблъсък между две коли край пловдивското село Поповица, съобщи bTV.Жертвите на катастрофата са двама пътници от първия автомобил - 25-годишен мъж и 21-годишна жена. В болница е шофьорът на втората кола.Сигналът за инцидента е получен в 10:40 ч. днес.Докато тече огледът е затворен за движение участъкът между Чешнегирово и Поповица.Полицейски екипи насочват автомобилите към обходния маршрут Болярци – Асеновград – Пловдив. ", "date": "2018.08.27", "title": "Двама младежи загинаха при тежка катастрофа край пловдивското село Поповица"}
{"url": "https://offnews.bg/112/mototcikletist-e-zaginal-na-miasto-pri-katastrofa-na-shumenskoto-plato-686947.html", "text": "Мотоциклетист е загинал при катастрофа на Шуменското плато, съобщиха от пресцентъра на МВР.Сигналът за катастрофата е подаден в неделя, 26 август, около 13.00 часа.Установено е, че инцидентът е възникнал между селата Троица и Осмар. 31-годишен мъж от Шумен, при управление на мотоциклет \"КТМ\", без регистрационна табела, се ударил в дърво и починал на място. На място са били изпратени екипи на полицията и пожарната. Образувано е досъдебно производство.", "date": "2018.08.27", "title": "Мотоциклетист е загинал на място при катастрофа на Шуменското плато"}
{"url": "https://offnews.bg/dw/tolkova-li-e-losho-vissheto-obrazovanie-v-balgaria-686949.html", "text": "ВУЗ-те снижават изискванията, за да не прогонят \"клиентите\"; преподавателите се окопават на едно място до живот, борят се срещу промени. Ако още има някакво висше образование, то се движи по инерция, пише Ивайло Дичев за .Недостигът на студенти е нещо като български евъргрийн; тази година дори първият във всички класации Софийски университет не успява да запълни 850 места след трето класиране. При връчени 45 хиляди зрелостни свидетелства в страната предлаганите места във висшите училища са 46 хиляди. Въпреки спада в търсенето, продължава да се увеличава предлагането; например останалата с най-много незаети места бакалавърска програма „Религията в Европа“ стартирала през 2016; миналата година пък Русенският университет откри чисто нов филиал във Видин. Наскоро имаше разни смехотворни лотарии към записването, само и само да се привлекат клиенти.В държавните висши учебни заведения „парите следват студента“, ето защо никой няма интерес да предявява каквито и да било изисквания; младежите напускат сами по разни свои причини, а който е решил да остане непременно, бива избутван до финала. Няма сила, която да промени това положение по една проста причина: висшето образование е поминък за хиляди избиратели и колчем се ограничат някакви бройки, тутакси ще избухнат протести. Кой сериозен популист ще се занимава с реформи при това положение?Откъм студентите, решили да останат тук, основният мотив не е рейтингът на университета, а по-скоро това къде ще могат да изкарат евтино следването. Животът в големия град е скъп, на повечето се налага да работят (на цял работен ден, по мои наблюдения), а като ще е така – защо да не идеш направо в Германия; там поне общежитието ще е общежитие, столът – стол. Този мотив кара някои местни общности да се борят за висши училища и филиали, защото така поне децата остават у дома и не плащат наем, хранят се добре, пък и родителите им хвърлят по едно око. Това обезсмисля един важен аспект от висшето образование, което е свързано с откъсване от дома, пренасяне в друг, духовен свят. Тази работа предполага кампуси – отделени от града пространства, където учиш и общуваш без да мислиш за битови неща. Но кампуси у нас скоро няма да има; преди време от високо място отговориха на нашия факултет, който искаше да направи кампус на 4-ти километър: „Тук има много интереси“.За качеството на обучениетоОбезсмислянето на висшето образование върви по различни линии. В медиите непрекъснато се обругава тъпоумието на университетските преподаватели, в което ги надминават може би само лекарите, обявявани редовно за убийци. Толкова ли лошо е нашето висше образование? Разбира се, несравнимо е с Харвард, но несравним е и капиталът, носещ приходи на този университет, който сега възлиза на близо 40 милиарда долара (почти колкото БВП на държавата ни). Водещите ни университети обаче са на нивото на второ- и треторазрядните световни, в каквито много от децата ни решават да заминат. Т.е. въпросът не е само в качеството на обучението.Ако все още има някакво висше образование, то се движи по инерция, защото заплатите на учителите вече надминаха тези в СУ и едно училище често има много по-добро оборудване от нас, които все още се разправяме за това дали има тоалетна хартия. Това, в което драматично се разминаваме, е разбирането, че университетът – както показва етимологията на думата – е място на универсалното знание, не национално-идеологическа институция. От самото си възникване в средновековието тези места (Болоня, Прага, Париж...) събират хора от цяла Европа - и студенти, и преподаватели – омесват се, навлизат в универсалните неща, после отпътуват по страните си.В нашите университети много рядко ще видите гост-преподавател; фондовете на министерството рядко предвиждат пари за това, пък и учебната програма трябва да се нагажда към гостите, а това създава дискомфорт на администрацията. А откъде-накъде ще си даваме нашите асове на чужди, как ще си запълваме хорариума?Нека да си го кажем: езикът на науката не е българският, особено когато става дума за икономика, компютри, ядрена физика.Трябва значи решително да завием съм двуезично образование (през споменатото Средновековие наука се е правела само на латински, а не на народните италиански, френски, бохемски говори). А нали си представяте какъв вой ще предизвика това откъм национал-популистите?Науката не е националнаАко си дадем ясна сметка, че науката не е национална, ще трябва да тръгнем към все по-тясно сътрудничество със световни университети, които да рецензират работата ни. Това, че сега сами се оценяваме, е леко абсурдно (Шуменският университет анализира работата на Русенския, Софийския акредитира приятелите си в Пловдивския, експерт от съседната катедра точкува и проект по НИС...). Да не ви казвам как текат конкурсите в тази наша уютна провинция, където няма двама души в една сфера, които да не се познават…Демографията е днес повод за всестранна национална депресия. Да, университетите ни загиват, защото се раждат малко деца и населението застарява. Как се справят чуждите ни колеги с този проблем, който съществува във всички развити страни? Привличат чуждестранни студенти. Висшето образование днес се е превърнало в гигантска, силно конкурентна индустрия, където трябва да хвърлим всички сили, ако искаме да запазим няколкото си водещи висши училища. Представата, че ще си правим национална наука за собствените деца, евентуално да излъжем някое македонче – е пълен анахронизъм. Една глобалната преориентация би била свързана с различни неща. Например ще трябва да преодолеем надигналия се расизъм в обществото ни, да сме готови да приемаме черни, жълти, шарени хора, които да обогатяват обществото ни, както става в големите университетски центрове по света.Защото тези хора по-късно ще стават наши „посланици“ в страните си. Да помислим за условията, при които чуждите студенти ще дойдат тук – защото следването е не само учене, но и житейски, културен опит (пак темата с хартията в тоалетните). Когато се развива една индустрия, трябва да се концентрират усилията върху няколко продаваеми дисциплини, защото сме малки и не може да правим еднакво добре всичко. Тук обаче редовно се разгаря яростна борба и в последна сметка държавата решава да дава на всеки по малко и да ги оставя сами да се боричкат. В резултат – нито една научна специалност, в която да сме прилично видими.Накрая за прословутия бизнес, за когото трябвало да подготвяме кадри. Как си го представяте – заявки за едни специалисти, които ще трябват след 4 години? А наясно ли сме какво ще е нужно точно тогава и дали заявителите няма да са фалирали по няколко пъти? Обратна връзка трябва да има, но вероятно чрез стипендии, студентски заеми, стажове, интегриране на икономически дейци в университетския курикулум (в тази посока се направиха промени).Подизпълнителският характер на българската икономика прави така, че тук се търсят кадри за ниските нива, защото творческата дейност компаниите вършат в световните си центрове; е добре, да се откажем ли да обучаваме студенти с по-високи амбиции, да обречем ли децата си на изпълнителска дейност завинаги? Може пък да се променят нещата някой ден.А бизнесът изобщо не се интересува от дипломиНай-печалното е, че българският бизнес изобщо не се интересува от дипломи, камо ли пък от успеха в тях. Назначават го с идеята, че ще го научат сами на каквото трябва. Държавните назначения пък се правят според партийна вярност, роднинство, местничество, тази тема хич да не я подхващаме.Вероятно вина за скъсването на доверието между образование и работодатели имат и двете страни: образователните институции снижават изискванията, за да не прогонят „клиентите“; преподавателите се окопават на едно място до живот, съпротивляват се на всякакви промени. Бизнесът пък развива алергия към университетското скудоумие, отхвърля с презрение тезата, че университетът може би подготвя цялостно мислещи човешки същества. И така всяка година – няколко публикации, едно изследване, малко взаимно обругаване в сутрешните блокове. Как се изгражда доверие аз не знам, но без него висшето образование няма сериозно бъдеще.", "date": "2018.08.27", "title": "Толкова ли е лошо висшето образование в България?"}
{"url": "https://offnews.bg/obshtestvo/dazd-udalzhi-sroka-za-predlozhenia-za-konkursa-bezopasnost-na-detca-686942.html", "text": "Държавната агенция за закрила на детето (ДАЗД) удължи срока за подаване на предложения за конкурса за деца и младежи на тема „Безопасност на децата в дигитална среда“.Идейните концепции ще се приемат до 20 септември 2018 г.Целта на конкурса е да се стимулира детското участие и да се реализират идеи на децата за мобилни приложения с цел „Защита правата на децата в дигиталната ера и превенция на рисковете в мрежата“. В конкурса може да участва всяко дете, ненавършило 18-годишна възраст, като изпрати идейно предложение в текстов файл, в което да бъдат описани идеята, целта, типът и предназначението на мобилното приложение, както и какъв резултат ще постигне.Трябва да се посочи още авторът, възрастта, в кое училище учи и декларация за съгласие за участие от родител, настойник или попечител.Идеята може да бъде за игра, за образователно, специфично или комуникационно приложение, или за инструмент. Софтуерът трябва да бъде подходящ за операционни системи за мобилни устройства – iOS, Android или Windows Phone.Документите за участие могат да се изпращат в запечатан плик в срок до 20 септември 2018 година на адрес: София 1051, ул. „Триадица“№2, или на e-mail: sacp@sacp.government.bg с тема „За конкурс „Безопасност в дигитална среда“.През втората фаза на конкурса ще се реализират най-добрите идеи. ДАЗД приема заявки от екипи от деца и младежи със софтуерни умения, които ще бъдат подкрепени от професионалисти.Обявяването на победителите от втората фаза ще се състои по време на отбелязването на Международния ден за безопасен интернет през 2019 г.Жури от деца, софтуерни специалисти, киберполицаи от ГДБОП, експерти и известни личности ще оцени идейните предложения и реализираните проекти.Критериите за оценка включват типа и конкретната цел на приложението, предназначението му, обхват на резултатите, които се очаква да постигне, както и неговите иновативност и автентичност.Наградите за призовите места ще бъдат мобилни устройства.Въпроси и коментари във връзка с конкурса “Безопасност в дигитална среда” можете да изпращате до Галина Тимова на имейл: galina.timova@sacp.government.bg и Цветелина Георгиева на имейл: tsvetelina.georgieva@sacp.government.bg.", "date": "2018.08.27", "title": "ДАЗД удължи срока за предложения за конкурса „Безопасност на децата в дигитална среда“"}
{"url": "https://offnews.bg/obshtestvo/noi-shte-konsultira-blizkite-na-zaginalite-pri-katastrofata-kraj-svoge-686948.html", "text": "Националният осигурителен институт ще консултира близките на загиналите в катастрофата край Своге, съобщиха от ведомството.Експерти на териториалното поделение на НОИ – София град, ще посетят Световрачене, откъдето са повечето от загиналите при тежкия инцидент от 25 август. Те ще помогнат на техните роднини и близки по въпроси от компетентността на НОИ, възникнали след трагедията.НОИ вече е във връзка с кмета на Световрачене Светла Николова, която изрази благодарност за съпричастността на института.Кметството на селото ще помогне в събирането на необходимите лични данни, за да може експертната група предварително да бъде ориентирана при консултирането на хората в конкретните обстоятелства.В  в памет на загиналите край Своге ръководството и всички служители на НОИ изразяват своите съболезнования на близките на загиналите.", "date": "2018.08.27", "title": "НОИ ще консултира близките на загиналите при катастрофата край Своге"}
{"url": "https://offnews.bg/sviat/sigurnostta-na-evropa-ne-biva-da-zavisi-ot-sasht-zaiavi-makron-686962.html", "text": "Президентът на Франция Еманюел Макрон заяви днес, че сигурността на европейския континент не бива да зависи от САЩ, предаде Асошиейтед прес.В реч в Париж пред френските посланици Макрон каза, че от европейците зависи да гарантират сигурността на Европа и че сътрудничеството в областта на сигурността трябва да включва всички европейски държави и Русия, при условие че има напредък с Москва по въпроса с Украйна.Словото имаше за цел да начертае пътна карта за френската дипломация през следващата година, отбелязва АП, цитирана от БТА.Френският президент обяви, че през идните месеци ще представи проект за укрепване на сигурността в Европа, предаде Франс прес.Макрон оцени като силно тревожна ситуацията в Сирия, където правителството на президента Башар Асад \"заплашва да предизвика нова хуманитарна криза в провинция Идлиб\".Това е последната провинция, останала под контрола на бунтовници.Макрон призова \"да се засили още повече натиска върху режима и неговите съюзници\" за уреждане на конфликта с политически средства. В тази насока очаквам много от Русия и Турция, \"предвид ролята им и поетите от тях ангажименти\", подчерта той.Френският президент потвърди решимостта си да се постигне напредък по сключеното през май в Париж споразумение между различните фракции в Либия, включително да бъдат произведени избори в северноафриканската държава през декември.", "date": "2018.08.27", "title": "Сигурността на Европа не бива да зависи от САЩ, заяви  Макрон"}
{"url": "https://offnews.bg/zdrave/defitcitat-na-magnezij-e-masov-i-mnogo-opasen-686950.html", "text": "Важността на минерала  за доброто здраве на нашия организъм е често подценявана. За това свидетелства и фактът, че по-голяма част от хората страдат от недостиг на магнезий, без дори да са наясно с това.Магнезият има съществена роля в голяма част от функциите на нашето тяло. Той е ключов “помощник” за оптималната функционалност на имунната ни система, нервите и мускулите, а освен това поддържа нашите сърца и кости силни. Известно е, че минералът има роля в повече от 300 биохимични реакции в тялото ни.Кои са хората в риск от ниски нива на магнезий?Причините могат да бъдат много - от злоупотреба с алкохол до дефицит на витамин D. Силна роля тук играят хроничните заболявания или състояния като диария и малабсорбция. Застрашени са хората, страдащи от заболявания като болестта на Крон или целиакия. Ако страдате от диабет тип 2, също попадате в рисковата група. Причина за това е фактът, че инсулиновата резистентност може да увеличи честотата на уриниране, а с това - и уринарната екскреция на минерала. Възрастните хора също са застрашени, тъй като е по-вероятно да са развили хронично заболяване или да приемат медикаменти, влияещи на нивата на магнезий в организма. Роля в това отношение също така играят лошата диета, стомашно-чревните проблеми, свързани с панкреатит, бъбречната дисфункция и други.Симптомите при недостиг на магнезийНай-ранните знаци при дефицит на магнезий включват гадене, цялостна умора и загуба на апетит. При по-напреднали случаи, липсата на достатъчно магнезий може да доведе до сърдечни проблеми, включително нередовен сърдечен ритъм, мускулни крампи и спазми, чувство на слабост и проблемен сън. Има случаи дори на припадъци и треперене. Установено е, че дефицитът на магнезий в по-напреднала фаза може да доведе още до загуба на памет и тревожност, предполагащи развитието на сериозни депресивни състояния.Друго често срещано състояние е т.нар. Синдром на неспокойните крака. Сигурно ви се е случвало поне веднъж - нощем получавате непреодолимо желание да се раздвижите, което от своя страна ви пречи сериозно да заспите.Важно е да отбележим, че недостигът на магнезий в организма се свързва и с опасно състояние като високото кръвно налягане. За това спомага липсата на калций, която е пряко свързана и с недостига на магнезий. Дефицитът на калций може да бъде предпоставка за развитие на състояния като хипертония, а може и допълнително да усложни вече възникнало такова.Остеопорозата е друго сериозно заболяване, пряко свързано с така важния за тялото минерал, за който говорим тук. В нашите тела се съдържа около 25 грама магнезий, като половината от това количество е разположено в костите. Според изследване, публикувано в Biology Trace Element, редовният прием на магнезий безспорно подобрява състоянието на костите и ставите. При това - за период от едва 30 дни. Самите автори на изследването са на мнение, че минералът би могъл да играе и известна превантивна роля за възникване на остеопороза.Това са само част от причините, поради които е желателно да следите приема на магнезий в организма си. Консултирайте се с вашия лекар и преценете дали бихте имали нужда да приемате минерала и под формата на добавка.", "date": "2018.08.27", "title": "Дефицитът на магнезий е масов и много опасен"}
{"url": "https://offnews.bg/112/vazrasten-mazh-pochina-sled-kato-go-blasna-avtobus-v-ruse-686951.html", "text": "Възрастен пешеходец почина, след като бе блъснат от автобус на бул. \"Христо Ботев\" в Русе - на изхода на града в посока Разград. Това съобщиха от областната дирекция на МВР.Сигнал за инцидента е подаден малко след 8.00 часа на тел. 112. На мястото са изпратени екипи на полицията и на Спешна помощ.Според първоначалната информация пътнически автобус \"Сетра\" с русенска регистрация, управляван от 42-годишен шофьор, е блъснал възрастен мъж, пресичащ на непозволено място пътното платно.При удара пешеходецът, който е с неустановена към момента самоличност, е пострадал тежко и е откаран с линейка към болницата. По-късно е получена информация, че мъжът е починал.Пътниците, които са били в автобуса, са прехвърлени в друг и са продължили по маршрута си.На местопроизшествието е извършен оглед. Предстои изясняване на причините и обстоятелствата, довели до възникване на инцидента.", "date": "2018.08.27", "title": "Възрастен мъж почина, след като го блъсна автобус в Русе"}
{"url": "https://offnews.bg/temida/prokuraturata-obvini-shofiora-na-avtobusa-obarnal-se-kraj-svoge-686946.html", "text": "Окръжна прокуратура София привлече шофьора Григор Григоров като обвиняем заради катастрофата край Своге на 25 август.При управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице – 17 лица и случаят е особено тежък, обясняват от прокуратурата. Повдигането и предявяването на обвинението е извършено вчера късно следобяд. С постановление на наблюдаващия прокурор обвиняемият е задържан за срок до 72 часа, за осигуряване на явяването му пред съда за определяне на постоянна мярка за неотклонение. Към настоящият момент задържането се изпълнява в условията на болнично заведение, където Григоров е на лечение.С постановление на главния прокурор разследването по делото е възложено на Националната следствена служба, където то се осъществява от екип от следователи. В рамките на днешния ден предстоят допълнителни огледи.В същото време, следователи осъществяват изземване на относими към разследването документи от МРРБ, Агенция „Пътна инфраструктура“, Агенция „Автомобилна администрация“ и търговското дружество – изпълнител на ремонта на пътния участък.", "date": "2018.08.27", "title": "Прокуратурата обвини шофьора на автобуса, обърнал се край Своге"}
{"url": "https://offnews.bg/obshtestvo/sled-katastrofata-kraj-svoge-trima-ostavat-s-opasnost-za-zhivota-686920.html", "text": "Животът на трима от шестимата пострадали при катастрофата, които са настанени в \"Пирогов\", вече е вън от опасност. Това съобщи директорът на лечебното заведение проф. Асен Балтов.  Днес двама ще бъдат изведени от реанимация. На някои от пациентите им предстоят още операции, на една от жените ще бъдат извършени допълнителни изследвания и най-вероятно предстои оперативна интервенция в областта на лицевите кости, обясни проф. Балтов, цитиран от БНР. По думите му при останалите пациенти няма промяна в състоянието, те остават на командно дишане. От шестимата, постъпили в болница \"Св. Анна“, всички са в тежко състояние, съобщиха от лечебното заведение. 62-годиша жена е с опасност за живота. През вчерашния ден лекарите са оперирали и останалите болни и те са стабилизирани.Няма промяна в състоянието на двамата пациенти, настанени във ВМА. Стабилно е състоянието на 53-годишната жена, която е адекватна и контактна. В тежко, но стабилно състояние е 30-годишният пациент. На него му предстоят още операции, уточняват от ВМА. Без опасност за живота и в стабилно състояние е приетият пациент в болница \"Царица Йоана“.", "date": "2018.08.27", "title": "След катастрофата край Своге: Трима остават с опасност за живота"}
{"url": "https://offnews.bg/kultura/ostava-zakriva-letnia-sezon-v-majmunarnika-686923.html", "text": "Група Остава ще закрие летния музикален сезон с голям концерт в клуб „Маймунарника“ в Борисовата градина в 20:30 часа. През последните 10 години бандата закрива летните си концертни изяви с перформънс в столичния клуб. Изненадата в програмата ще са група P.I.F., които ще се включат с 40 минутен сет, Нина Николина и финалистката от „Гласът на България“ Виктория Динкова VICK. Двете дами ще застанат редом до Свилен Ноев за няколко нетрадиционни дуета. В 2-часовата програма са включени хитсинглите Sex in the morning\", „Океан“, „Понеделник“, \"Мини тяло\", \"Шоколад\", \"Ще дойдеш ли с мен\", \"Мъничко човече\", „Бесен“, „Внимание“, „Самолет“, както и рядко чувани тракове на бандата. По време на събитието, феновете ще имат възможност да си закупят диск, тениска или друг мърчандайз на Остава.Билети за концерта на цена от 15 лева могат да бъдат закупени в мрежата на Eventim и партньорските каси: щанд EVENTIM - ул. \"6-ти септември\", Office 1 Superstore, OMV, Orange Center, Orange.bg, Usit Colours, Билетен център НДК, Български пощи, Строежа, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“. Цената на място и в деня на концерта ще е 20 лева.", "date": "2018.08.27", "title": "Остава закрива летния сезон в Маймунарника"}
{"url": "https://offnews.bg/ikonomika/oblatcite-nad-kremal-se-sgastiavat-zadavat-se-oshte-po-tezhki-amerika-686921.html", "text": "Санкционни облаци се сгъстяват над Русия, пише руското сп. \"Експерт\" по повод мерките, обявени от САЩ на 8 август. Те влизат в сила днес, а на 22 август изтече т. нар. уведомителен период, уточнява изданието.Първият кръг от санкциите включва забрана за доставки в Русия на стоки с двойно предназначение, \"чувствителни\" стоки и технологии, свързани с националната сигурност на САЩ, по-специално електроника, компоненти и технологии за нефтогазовия отрасъл. Вашингтон заяви, че налага ограниченията заради нападението с нервнопаралитичен газ \"Новичок\" срещу бившия руски агент Сергей Скрипал и дъщеря му във Великобритания.\"Експерт\" анализира косвения ефект от санкциите въз основа на поведението на втората по големина швейцарска банкова групировка \"Креди сюис\", която е замразила свързани с Русия активи в размер на 5 милиарда швейцарски франка (близо 5 млрд. долара). Банката твърди, че финансовото състояние на клиентите й не е пострадало. Официално Швейцария не подкрепя антируските санкции, припомня списанието.Още на другия ден банката заяви, че не замразява средствата, а само ги преобразува от управлявани активи в активи на отговорно пазене и клиентите не губят достъпа до тези пари. Дали клиентите ще ги изгубят - времето ще покаже, но те още сега ще изгубят доходите си от активното управление, осъществявано досега от \"Креди сюис\", обяснява руското издание.Най-интересното е, че \"Креди сюис\" изобщо не е длъжна да изпълнява американските санкции, тъй като швейцарският банков регулатор FINMA не задължава местните банки да подкрепят санкции, наложени от други страни. Тъй че интересите на швейцарските клонове на руски банки не би трябвало да пострадат, а те не са особено малки.От друга страна позицията на \"Креди сюис\" е разбираема с оглед на рисковете, свързани с репутацията й и евентуалните съдебни спорове с представители на САЩ. През 2009 г. примерно се наложи банката да плати глоба от половин милиард долара заради сделки с друга санкционирана държава - Иран. Неутешителни са и случаите с други европейски банки - през 2014 г. френската \"Париба\" плати 8,9 милиарда долара за нарушения на американски санкции срещу Судан, Куба и Иран.Други банки също проявяват предпазливост в отношенията с Русия. Тези дни германската \"Дойче банк\" заплаши руското правителство със скъсване на бизнес контактите, защото кабинетът бе пренебрегнал искане на банката за актуална информация, засягаща нейни клиенти.Американските санкции явно започват да се отразяват на компании и банки, формално незадължени да ги спазват.Междувременно САЩ вече са подготвили и нов пакет от санкции срещу Русия. Той може да влезе в сила през ноември и най-неприятната възможност е да понижи нивото или дори временно да замрази руско-американските дипломатически отношения, отбелязва списание \"Експерт\", цитирано от Би Би Си.След като САЩ обявиха санкциите, курсът на рублата спадаше няколко дни, после се стабилизира, напомня в. \"Комерсант\".Кремъл неведнъж заяви, че финансовата система на Русия е стабилна и не усеща ограничителните мерки.Натискът върху Русия се засилва, но според експерти официалните причини за икономическите ограничения са само прикритие, коментира \"Комсомолская правда\".\"Формално санкциите на САЩ бранят не интересите на Америка, а на някой друг\", в случая семейство Скрипал, \"но има големи съмнения дали политиката на Вашингтон е безкористна. Незнайно защо борбата за справедливост прераства в опити за извличане на печалба, развитие на собствения си бизнес или самоутвърждаване\", твърди вестникът.\"В сегашната ситуация Русия отвръща на САЩ с перспективни действия, като засилва зависимостта на икономиката на САЩ, издирва слаби места в американската външна политика, работи върху отношенията в Близкия изток и с Китай\", заяви политологът Фьодор Лукянов, цитиран от БТА.", "date": "2018.08.27", "title": "Облаците над Кремъл се сгъстяват: Задават се още по-тежки американски санкции"}
{"url": "https://offnews.bg/obshtestvo/tapa-zaradi-remont-na-parva-balgarska-armia-v-sofia-686922.html", "text": "От днес до 20 септември се забранява се влизането на пътни превозни средства по северната половина от пътното платно на ул. “Първа българска армия”, в участък от 125 м, между ул. „Константин Преславски“ и ул. „Проф. Иван Георгов“.Движението ще се извършва двупосочно по една лента в посока по южната половина от пътното платно на ул. “Първа българска армия”, съобщи Столична община.За времето от 04.30 часа на 27.08.2018 г. до 24.00 часа на 20.09.2018 г. временно се измества автобусната спирка по маршрута на автобусни линии № 100, с код 1505 „ Моста на Суходолска река” на ул. “Първа българска армия”, с 90 метра назад в посока ул. „Константин Преславски“.", "date": "2018.08.27", "title": "Тапа заради ремонт на 'Първа българска армия' в София"}
{"url": "https://offnews.bg/sviat/gejmar-ubi-dvama-na-turnir-vav-florida-ima-raneni-ot-strelbata-obnov-686929.html", "text": "Геймър уби двама и рани девет души във Флорида. 24-годишният Дейвид Катс е открил огън с пистолет по време на турнир, който се предава онлайн от ресторант в Джаксънвил, съобщи полицията, цитирана от Ройтерс.Местният Шериф Майк Уилямс информира че стрелецът е от Балтимор и е дошъл в Джаксънвил за състезанието. След стрелбата той се е самоубил, а тялото му е открито заедно с тези на двете му жертви. Според местни медии стрелецът е участвал в турнира и е загубил. Говорител на болница \"Мемориал\" в Джаксънвил заяви, че приетите в клиниката са в стабилно състояние.Президентът Доналд Тръмп беше информиран и наблюдава ситуацията в Джаксънвил, съобщи Белия дом.В отговор на новините за стрелбата по време на турнира, включващ играта му, производителят Madden 19 Electronic Arts Inc заяви, че работи с властите, за да помогне на разследването. ", "date": "2018.08.27", "title": "Геймър уби двама на турнир във Флорида, има ранени от стрелбата (обновена)"}
{"url": "https://offnews.bg/futbol/levski-zapochva-pregovori-s-dve-ot-zvezdite-si-za-novi-dogovori-686933.html", "text": "Ръководството на Левски ще започне преговори за удължаване на договорите на звездите на \"сините\" Габриел Обертан и Давид Яблонски, пише \"Тема Спорт\".Контрактите на двамата с клуба изтичат в края на първенството. \"Сините\" не искат да повтарят грешките си от предишните кампании, когато изпуснаха доста ключови футболисти като свободни агенти.През лятото на 2017 година по подобен начин си тръгнаха Георги Костадинов, Джереми де Ноойер и Сърджан Лукин (по-рано напуснаха и Антонио Аниете и Мигел Бедоя), а наскоро същото се случи с Роман Прохазка.Левски привлече Яблонски в началото на 2017-а. Чешкият бранител веднага се наложи като несменяем титуляр. До момента той има 54 мача във всички турнири, в които е отбелязал 11 гола - най-резултатният централен защитник в историята на клуба.Габриел Обертан пък пристигна в Левски преди година. През миналия сезон той изигра общо 36 мача, в които вкара 4 гола (включително баража за Лига Европа срещу Черно море). През настоящата кампания французинът не е изпуснал нито минута от срещите на тима.От началото на сезона няколко футболисти удължиха контрактите си с Левски. Договор подписа един от капитаните Иван Горанов както и младокът Атанас Кабов.", "date": "2018.08.27", "title": "Левски започва преговори с две от звездите си за нови договори"}
{"url": "https://offnews.bg/sviat/papata-kam-roditelite-na-homoseksualni-detca-ne-gi-sadete-podkrepete-686919.html", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде Асошиейтед прес, цитирана от БТА.Той заяви пред журналисти:На въпрос какво би казал на баща, чието дете току що се е проявило като гей, папата отвърна, че първото нещо, което би посъветвал, е молитва.Папата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание.\"Толкова страдах, когато разговарях в събота с осем ирландски жертви на сексуални посегателства\", каза папата пред журналисти в самолета, с който отпътува от Дъблин след двудневното посещение в Ирландия.\"Мисля, че трябваше да изслушам тези осем души. За мен това беше болезнено, но придружено от утешението, че мога да помогна за изясняване на нещата\", каза папа Франциск, цитиран от Франс прес.Той добави, че \"няма да каже нито дума\" за документа от 11 страници с обвинения от бивш служител на Ватикана, че е прикривал сексуални посегателства и затова трябва да подаде оставка. Според папа Франциск журналистите трябва да прочетат внимателно документа и сами да решат дали е достоверен, посочва Ройтерс.", "date": "2018.08.27", "title": "Папата към родителите на хомосексуални деца: Не ги съдете, подкрепете ги"}
{"url": "https://offnews.bg/tenis/grigor-dimitrov-zapazi-osmoto-si-miasto-v-sveta-predi-starta-na-us-ope-686935.html", "text": "Най-добрият ни тенисист Григор Димитров запазва позицията си в световната ранглиста и продължава да бъде номер 8 преди началото на турнира от Големия шлем US Open, където миналата година стигна едва до втори кръг от надпреварата.Тази година талантът от Хасково среща голямо предизвикателство още в първия етап на турнира – шампионът от 2016-а Стан Вавринка. Двамата ще се изправят един срещу друг днес от 19:00 часа българско време в първия мач на \"Артър Аш Стейдиъм\".Промени в топ 10 няма, а най-голямо изкачване в топ 100 прави Даниил Медведев, който спечели титлата в Уинстън-Сейлъм. Руснакът напредва с цели 21 позиции и вече е №36 в света.Мико Кузманов спечели първия си турнир с награден фонд 25 000 долара, но въпреки това се спуска с 4 позиции и отново е извън топ 300 – №303. Александър Лазаров пък се изкачва с 28 до №434. 1. (1) Рафаел Надал (Испания) 10040 точки 2. (2) Роджър Федерер (Швейцария) 7080 точки 3. (3) Хуан Мартин Дел Потро (Аржентина) 5500 точки4. (4) Александър Зверев (Германия) 4845 точки5. (5) Кевин Андерсън (Южна Африка) 4615 точки 6. (6) Новак Джокович (Сърбия) 4445 точки 7. (7) Марин Чилич (Хърватия) 4445 точки 8. (8) Григор Димитров (България) 3790 точки9. (9) Доминик Тийм (Австрия) 3485 точки10. (10) Давид Гофен (Белгия) 3435 точки", "date": "2018.08.27", "title": "Григор Димитров запази осмото си място в света преди старта на US Open"}
{"url": "https://offnews.bg/sviat/32-ot-rusnatcite-ne-iskat-v-darzhavata-im-da-zhiveiat-tcigani-686925.html", "text": "За една година в Русия рязко е нараснал броят на гражданите, нежелаещи в страната да живеят хора от някои националности, разказва \"Ведомости\", като се позовава на проучване, извършено от социологическия център \"Левада\".Начело в рейтинга на \"нежелателните\" етноси са циганите, китайците и виетнамците. Против пребиваването им в Русия се изказват съответно 32, 31 и 26 на сто от запитаните жители на страната. Същевременно за една година делът на хората, споделящи идеята \"Русия за руснаците\", е нараснал от 10 на 19 процента.Социоложката Карина Пипия от \"Левада\" свързва засилването на ксенофобските нагласи с подобреното отношение на хората в Русия към САЩ и ЕС на фона на тазгодишното световно първенство по футбол, организирано във федерацията.\"Това може би има връзка с очакваните икономически трудности\" в Русия - \"тревогата по този повод може да се проектира върху външния противник, но може и върху етнически различните\", защото \"канализирането на негативните нагласи към Запада явно е изчерпало своя потенциал\", допълва Александър Верховски, директор на аналитичния правозащитен център \"Сова\".Но антизападните настроения в Русия според него няма да намалеят особено, тъй че няма много накъде да расте и етническата ксенофобия сред руснаците.", "date": "2018.08.27", "title": "32% от руснаците не искат в държавата им да живеят цигани"}
{"url": "https://offnews.bg/obshtestvo/svidetel-na-tragediata-mnozina-gledaha-i-se-vajkaha-maltcina-pomagah-686928.html", "text": "Пламен Пенчев е един от шофьорите, пристигнал на мястото на автобусната катастрофа край Своге минути след инцидента. Помагал е в изваждането на пострадали от автобуса.„С група от офроуд клуба в Своге се прибирахме с джипове от разходка в гората. Преди Своге забелязахме, че спират коли и гледат надолу. Разбрахме, че нещо страшно е станало. Спряхме, слязохме, гледката беше ужасяваща – беше пълно с хора по цялата площадка”, разказа Пламен пред бТВ.Първо звъннали на тел. 112, за да съобщят за инцидента. Полицията и пожарната били след 6-7 минути на мястото на инцидента. По думите на Пенчев линейката от Своге доста се е забавила.Той започнал да помага на пожарникари, които познава, да изваждат пострадалите от автобуса. Таванът е бил смачкан и изваждането на хората е било много трудно. Те бяха възрастни, бяха тежки и бяха потрошени, разказва младият мъж.По думите му шофьорите спирали на пътя, казвали „Ужас, каква трагедия”, и подминавали. Малцина останали да помогнат.", "date": "2018.08.27", "title": "Свидетел на трагедията: Мнозина гледаха и се вайкаха, малцина помагаха"}
{"url": "https://offnews.bg/obshtestvo/natcionalen-traur-balgaria-skarbi-za-zhertvite-kraj-svoge-686916.html", "text": "Днес е ден на национален траур в България в памет на жертвите на тежката катастрофа край Своге от 25 август. Националните флагове на всички държавни институции ще бъдат свалени наполовина.При трагичният инцидент загинаха 16 души, а други 21 бяха ранени. 15 от тях са приети за лечение в четири столични болници, а състоянието на някои от тях остава критично.Сред жертвите е и 13-годишно момче, което е пътувало с баба си. Причините за тежката катастрофа все още се изясняват.При проверка на транспортното министерство стана ясно, че катастрофиралият автобус е бил без задължителен технически преглед, а шофьорът Григор Григоров се е движил с превишена скорост. Прокуратурата проверява и състоянието на пътната инфраструктура.", "date": "2018.08.27", "title": "Национален траур: България скърби за жертвите край Своге"}
{"url": "https://offnews.bg/obshtestvo/ministar-radev-vsiaka-sutrin-broia-kolko-sa-zhertvite-na-patia-686924.html", "text": "МВР многократно е подавало сигнали за участъка, в който стана тежката катастрофа край Своге. Фирмата обаче не е реагирала адекватно. Реакцията на държавата след катастрофата в Своге е била добра. Вчера на заседанието при премиера Бойко Борисов обаче се говорело \"какво правим преди това, какво да подобрим, за да не се случва тази война по пътищата\", заяви вътрешният министър Валентин Радев по бТВ. Той поясни, че шофьорът на автобуса досега не е имал тежки провинения, но е имал такива, свързани с превишена скорост.Радев каза, че вече е пратил специалисти в Унгария и Германия, които да видят какви мерки се вземат в тези държави за безопасност по пътищата. Той изтъкна, че в Унгария жертвите от катастрофи са с 1/3 по-малко от тези в България.Всяка сутрин броя колко са жертвите, призна още Радев.Той коментира и инцидента, в който участва бащата на президента Румен Радев. По думите му има съмнения, че е имало опит да бъде прикрит. Според вътрешния министър на местопроизшествието в Харманли е имало и политическо лице - местен лидер на БСП. Валентин Радев заяви, че има съмнения, че данните се подменят и се наказва невиновният - човекът с инвалидна триколка, блъснат от бащата на президента. Поне двамата да бяха наказани, коментира Радев. ", "date": "2018.08.27", "title": "Министър Радев: Всяка сутрин броя колко са жертвите на пътя"}
{"url": "https://offnews.bg/obshtestvo/bez-voda-na-4-mesta-v-stolitcata-686917.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. 514 в кв. „Христо Ботев“ налага спиране на водоподаването от 09:00 до 16:00 часа на ул. 510, ул. 519, ул. 511, ул. „Георги Спасов“. Заради подмяна на сградно водопроводно отклонение на ул. „Паричка“ в местност „Толева махала“, се налага спиране на водоподаването от 09:00 до 14:00 часа на ул. „Восъче“, ул. „Звезден“, ул. „Жасмин“, ул. „Майски ден“, ул. „Паричка“, бул. „Сливница“. Във връзка с подмяна на сградно водопроводно отклонение на ул. „Копринарска“ в кв. „Орландовци“, се налага спиране на водоподаването от 09:30 до 18:30 часа по ул. „Копринарска“ от ул. „Гено Киров“ до ул. „Нешо Бончев“. Изграждане на сградно водопроводно отклонение на ул. „Братя Пешеви“ в кв. „Подуяне“налага спиране на водоподаването от 10:00 до 16:30 часа по ул. „Братя Пешеви“ от ул. „Иван Миланов“ до ул. „Детелин войвода“. ", "date": "2018.08.27", "title": "Без вода на 4 места в столицата"}
{"url": "https://offnews.bg/obshtestvo/kolkoto-po-glupav-tolkova-po-samouveren-686931.html", "text": "Да напиша този материал ме подтикна текст, който се появи на друг сайт. Не го следя и ако колега не ми го бе изпратил, нямаше и да разбера за него. Автор на въпросните редове е бивш мой “студент”. Поставям кавички, защото по неговите собствени думи той не е посещавал учебните занятия. Човекът преценил, че нищо не може да научи в университета и се е самоизолирал от процеса на обучение. Това, обаче, въобще не му пречи да раздава всевъзможни крайни оценки и присъди за нещо, което не познава.Нито името, нито образа му, който търсачката услужливо ми предложи, не ми говореха нещо – не помня да съм се срещал с този човек. Текстът определено бе доста злобничък, но най-вече наситен с откровени лъжи. Явно непочтеността е присъща за автора – той гордо пише, че три пъти ме е мамел на изпити, пробутвайки ми един и същи текст и то преписан от интернет.Факт е, че срещам непрекъснато реферати на студенти, които знам вече наизуст – те преписват безсрамно, нагло и масово от един и същи сайт в интернет. И ако трябваше да пиша слаби оценки, то хора като бившия ми “студент” щяха до края на живота си да останат в тази си социална роля… Но преподавателят също е човек – пред бруталната арогантност и тъпота понякога си затваряш очите и пишеш едно “3”, за да си съхраниш нервите.Изказът на автора е в типичен за немалко млади хора стил, познат под определението “хейтърски”. Доминира неаргументирана агресия не само към моята особа и колеги, но и към високо уважаваната институция, наречена Университет.Ако съдя по написаното, явно родителите му на младини са били доста заети хора. Ангажиментите им не са им позволявали да отделят време за възпитанието на сина си в маниери и норми, приети в едно нормално общество.Немалкият ми опит като преподавател ме е убедил във верността на едно просто правило: знанията не са нещо, което се налива в главите на учащите си. Образованието е процес, който изисква активно да си взаимодействат и двете страни – лектори и студенти. И от студентите се очаква да посещават редовно учебни занятия, много да четат и книги, не само на съответните преподаватели. Тук едно отклонение – авторът нагло лъже, когато твърди, че изрично изисквам да се четат само мои книги. За всяка преподавана от мен дисциплина препоръчвам минимум над 20 други заглавия, с които студентите да се запознаят.За съжаление, с всяка година точно това все по-малко се среща – непрекъснато намаляват любознателните млади хора, които търсят консултации за своята самоподготовка например. За сметка на това се увеличават тези, които имитират учене, които са забравили как изглежда книгата. Те предпочитат да се самозалъгват с информационен боклук, който се вихри в интернет и който те приемат за чиста истина.Не бих си позволил да занимавам читателя си с тази история, ако ставаше дума само за моята скромна личност. И аз като повечето обикновени хора си имам и своите “трески за дялане”. Но е истинско кощунство да хвърляш небивалици към цял Университет и престижен негов факултет.Имам непосредствени впечатления от участието на студенти в процеса на обучението в различни учебни заведения. И смея да твърдя, че ако бях работодател, немного от днешните студенти бих назначил на работа във фирмата си. Причината е много простичка: голяма част от тези млади хора просто ги няма в учебните зали. Но това не им пречи след изтичане на предвидените за обучението им години те да си заминат с диплом за завършено образование.За съжаление, това е глобален проблем, не е само наш. Попаднах на любопитно проучване на професора по социология от университета Occidental College (разположен е в Лос Анджелис, щата Калифорния) Лиза Уейд.То е озаглавено “Как американските университети станаха бастиони на секса, консумацията на алкохол и особените права”. Според колегата, който е автор и на интригуваща книга за новата култура на секса в университетите на САЩ, за днешните млади хора да си студент означава най-вече да си прекарваш приятно времето. За много американски студенти това са най-добрите години от живота им, в които удоволствието има приоритет над съня и отдиха. И кой знае защо те забравят, че са в университета за да получат съответни знания и професионална подготовка, обобщава Лиза Уейд.Картината става още по-тъжна, като отбележим, че има девалвация на оценките – от училището до университетите. Така е у нас и в света. Днес 41 на сто от студентите имат отлични и добри оценки, докато през 1969 година те са били едва 7 на сто. Но горчивата истина е, че зад тези оценки съвсем не се крият повече знания, навици и умения.Само един човек, който общува с млади хора редовно, може да установи какъв невероятен интелектуален срив е настъпил днес. Почти е невъзможно да намериш сега студент, който да знае, кой е Мао Цзе Дун, Уинстън Чърчил, Адолф Хитлер… Албер Камю и Франц Кафка, Карел Чапек и Самюъл Бекет, Жак Превер и Михаил Булгаков – за тях това са просто странно звучащи думи. Те не знаят дори, кой е Мартин Гарикс. И нямат представа, какво е ракурс и перспектива. Те не знаят и твърде много други неща, без които е невъзможно да се ориентираш в многообразната информация, в която си потопен.Учени осъществиха проучване сред хиляди студенти в САЩ и така определиха способностите на младите хора да оценяват информацията, която те намират в интернет, като “мрачни”. Те просто им липсват.Проф. Манфред Спитцер (роден е през 1958 г.) е психиатър, психолог, философ, ръководител на университетската клиника в град Улм (родният град на Алберт Айнщайн), провинция Баден-Вюртемберг, Германия. Преподавал е и в Харвард. Смята се за един от най-известните експерти за човешкия мозък в света днес. Той ни припомня, че орган, който не работи, атрофира. Неизползваните връзки между невроните в мозъка отслабват. За него колкото повече време човек прекарва в интернет, толкова повече симптоми на атрофия на мозъка му се забелязват.Образованието несъмнено е един от факторите за състоянието на обществото ни като цяло. Но е вярно и обратното: това, което се случва в държавата ни не може да не рефлектира и върху него. А всички знаем, какво се случва…Откъде, обаче, е тази невероятна ненавист и агресия, която в случая демонстрира един млад човек? Вероятно част от обяснението е в резултатите на две проучвания. Така изследователи от Йелския университет (б. ред. - авторът вероятно има предвид Йейлския университет) установиха, че търсенето на информация в интернет заставя човека да си мисли, че е по-умен, отколкото е в действителност.А британски психолози стигат до извода, че колкото по-глупав е един човек, толкова е по-самоуверен. Точно този, който не се отличава с някакви способности, е склонен да ги преувеличава. А когато човек няма съответните знания, то той няма и интелектуални инструменти за оценка на самия себе си. Той не знае, че не знае и затова е затруден или е в пълна невъзможност да осъзнава и анализира собственото си мислене.Ако съдя по съдържанието и стила на написаното от бившия мой “студент”, то изследователите наистина са прави.", "date": "2018.08.27", "title": "Колкото по-глупав, толкова по-самоуверен"}
{"url": "https://offnews.bg/112/dete-na-2-godini-pochina-sled-kato-be-zakliucheno-v-kola-pri-zhega-na-686937.html", "text": "Момченце на 2,5 години почина, след като е било заключено в лек автомобил, съобщават от болницата в Сливен МБАЛ \"Д-р Иван Селимински\". То е починало няколко часа, след като е прието в лечебното заведение.Трагедията се е разиграла в село Желю войвода, в неделя следобед, когато температурите в района надвишаваха 30 градуса.Детето е прекарало заключено в автомобила няколко часа. То е било открито в безсъзнание от родителите му, съобщи кметът на Желю войвода Стоян Генов пред Sliveninfo.Очаква се със случая да се заеме прокуратурата.", "date": "2018.08.27", "title": "Дете на 2 години почина, след като бе заключено в кола при жега над 30 градуса"}
{"url": "https://offnews.bg/obshtestvo/kojto-tarsi-partnior-v-zhivota-da-se-moli-na-sv-fanurij-686918.html", "text": "Църквата почита днес Преподобни Пимен, който се родил в Египет около 340 г. Бил съвременник на Паисий Велики, Йоан Колов и Памво. Още от младини той отишъл да се подвизава в пустинята с двамата си братя.Искреността на Пименовото отричане от света била така безгранична, че той се отказал дори от свиждане с майка си, когато тя дошла да навести децата си в малкия манастир. Само по силното настояване на братята Пимен дошъл до вратата, зад която стояла майка му, и й казал: “Мамо, какво повече предпочиташ: да ни видиш тук на земята или там – във вечността? Ако великодушно понесеш временната раздяла с нас, то в бъдещия живот непременно ще ни видиш. Тъй много ние се надяваме на Божието човеколюбие!” “Щом непременно ще ви видя там – отговорил добрата и благочестива майка, - то не желая да ви видя тук.” И утешена с тая надежда, тя си заминала от пустинята, без да прави вече опити да види децата си и да ги отвлича от подвига на избрания от тях живот.По-късно преподобни Пимен също така отказал да приеме и управителя на египетската област, който бил чул много за подвижничеството му и пожелал да го посети. Преподобният отказал да го приеме, понеже смятал, че ако висши светски лица, започнат да го посещават, то мнозина и от простия народ ще нарушават неговото усамотение и тогава той ще се подложи на опасност да изгуби смирението и да падне в гордост.Преподобни Пимен се славел със строгия си живот и имал много ученици, които наставлявал с голяма мъдрост. “Един брат, който живее заедно с други братя – казвал той, - трябва да бъде като каменен истукан: оскърбяван – да не се сърди, прославян – да не се превъзнася.” “Злобата никога не изгонва злоба, но ако някой ти стори зло, ти му направи добро, и твоето добро ще победи неговата злоба!”Преподобни Пимен починал около 450 година.Православната църква почита паметта и на Свети Фанурий на 27 август. Този велик светец донесъл голяма полза на християните, когато търсели от него помощ. Нуждаещите се правят погача или торта и отправят молитви към светеца за това, от което се нуждаят. Който пристъпва с голяма вяра, скоро получава нужното.Пита се прави 9 пъти и се раздава само на сиромаси. А след като се получи помощта, се прави за светеца голяма пита лично, със собствените си ръце и трябва да се раздаде пак на бедните за благодарност към светеца.Паметта на свети великомъченик Фанурий се празнува днес, но питите могат да се приготвят всеки ден, освен в неделя. Обръщаме се с молитва към него: \"Свети Фанурий, не ме презирай, а ми помогни при моята молба. Амин.\"Известна икона на Свети Фанурий се намира в Обрадовски манастир \"Свети Мина\" край София. Свети Фанурий е помогнал на много млади хора да срещнат най-подходящия партньор в живота. ", "date": "2018.08.27", "title": "Който търси партньор в живота, да се моли на Св. Фанурий"}
{"url": "https://offnews.bg/obshtestvo/ima-oshte-48-uchastaka-koito-praviat-akvaplaning-kato-tozi-na-patia-u-686936.html", "text": "Длъжностните лица ще си понесат отговорността за неотстранените дефекти по опасния път към Своге, заяви днес министърът на регионалното развитие Николай Нанков по Нова тв. Агенция „Пътна инфраструктура” (АПИ) пет пъти карала фирмата да отстрани дефектите от опасния път. Появиха се много коментари, че некачествен ремонт на пътя е причина за катастрофата. Тази причина беше посочена и след заседанието на ръководните фактори от МВР, Транспортното и Регионалното министерство.От „Трейс Груп Холд” АД посочват, че „през периода на приключване на дейностите от и издаване на Акт 16 пътят е експлоатиран за нуждите на населението от възложителя. Рехабилитацията е осъществена, без да бъде спирано движението по тежкото трасе\".Министър Нанков гарантира, че всички длъжностни лица със своето действие или бездействие в тази ситуация ще понесат своята отговорност.По думите на Нанков в страната има 48 подобни участъка, които правят аквапланинг. Те се ремонтират приоритетно.Той заяви, че след като фирмата не е отстранила дефектите, ще стартира процедура по привеждане на банковата гаранция на изпълнителя. Той ще проверява дали това е направено. Този мярка обаче прекратява гаранционната поддръжка.\"Не съм убеден, че парите по гаранцията ще стигнат\", каза още той.", "date": "2018.08.27", "title": "Има още 48 участъка, които правят аквапланинг като този на пътя убиец до Своге"}
{"url": "https://offnews.bg/obshtestvo/vremeto-dnes-zamirisva-na-esen-686915.html", "text": "През деня над западната половина на страната ще се развива купеста и купесто-дъждовна облачност, след обяд на отделни места и над източната. Ще има краткотрайни валежи, придружени с гръмотевични бури, в западните и планинските райони явленията ще са интензивни, сочи прогнозата за времето на НИМХ на БАН.Вятърът ще е до умерен. В Западна България ще се ориентира от северозапад и с него за кратко ще нахлуе по-студен въздух, в източните райони ще остане от североизток. Максималните температури ще са от около 23 градуса в западните райони и до 33 градуса в източните, където преди обяд ниската облачност ще се разкъса и намалее и ще има повече слънчеви часове.Температурата на морската вода е около 27 градуса. Вълнението на морето ще е 2-3 бала.", "date": "2018.08.27", "title": "Времето днес: Замирисва на есен"}
{"url": "https://offnews.bg/analizi-i-komentari/21-vaprosa-v-denia-na-natcionalen-traur-686930.html", "text": "Ден на траур. Ужасна трагедия. Съболезнования на близките на загиналите. И дано ранените се оправят и няма повече жертви.Този път трябва да призная, че комуникациите на институциите бяха навремени. Даваха информация непрекъснато. Така стигнахме до факта, че съответната администрация пет пъти за последната година е писала на една фирма, да оправи пътя. Който тя е изградила. И само след месеци трябва да го ремонтира спешно. Защото може би е опасен. Последният път са писали на 27-и юли. С краен срок за изпълнение 15-и август. Та, да благодарим за изнесената до тук информация и да поискаме отговори на следващите въпроси:1. Защо една фирма не се подчинява на разпорежданията на съответната администрация?2. Защо съответната администрация не е алармирала полиция, прокуратура, министър или премиер, може и президент (той щеше да се зарадва), че една фирма не иска да оправи потенциален смъртоносен път?3. Законът ли не дава тези правомощия, т.е. да искаме промяна на закона?4. Съответната администрация ли не знае как да накара фирмата, т.е. да поискаме промяна на администрацията?5. Фирмата ли се прави на всемогъща, т.е. да поискаме специални части, сини каски и Шести американски флот да се намесят?6. Кой е одобрил и приел този път и как не е видял, че не е с високо качество?7. Параметрите ли са били занижени по задание или изпълнението е калпаво?8. Предвидените финанси по проект били ли са достатъчни за качествен път?9. Ако да, колко би струвал път с лошо качество, каква е разликата с бюджета по проект и къде ли е отишла тази разлика?10. Някой прави ли анализ на нормата на печалба на тази и други фирми от сектора и дали има връзка със спечелените проекти по ЗОП?11. Щом този път е проблемен и фирмата не го е оправила, има ли възможност и други пътища, правени от същата фирма, да са потенциални гробища?12. Някой от съответната администрация прави ли проверка на всички други договори на тази фирма, за да провери дали няма и другаде потенциални проблеми?13. Даже и всичко по документи да е наред, не би ли било добре някой от съответната администрация да се разходи присъствено и лично до пътищата на тази фирма, за да се увери, че всичко е наред?14. Някой от съответната администрация може ли да даде списък с пътищата на тази фирма, за да знаем къде какво да очакваме?15. В момента какви други договори изпълнява тази фирма? Как се осъществява текущият контрол над дейността й?16. Тази фирма прави ли друго, освен пътища? Ако прави сгради, трябва ли да се притесняваме, че сградите може да паднат?17. Щом път, направен на принципа: „Правим в срок, а после оправяме проблемите, защото е в гаранция“, е смъртоносен, може ли съответната администрация да гарантира, че други пътища, направени на същия принцип, няма да са пак с проблеми?18. Много булеварди в София, например, бяха направени и имаха малки проблеми. Бодро беше рапортувано, че фирмите ще отстранят проблемите в гаранционен срок. Трябва ли да се притесняваме за тези пътища?19. Спомням си, че подобна драма с последващи ремонти имаше с Цариградско шосе. Има ли шанс и Цариградско да се окаже с тежки проблеми?20. Има ли шанс другите булеварди в София да се окажат с тежки проблеми и да се случи нова трагедия?21. Колко пъти хора трябва да пускат сигнали, че дясната лента на магистрала Тракия е в бабуни? Трябва ли да стане трагедия, че да се оправи?Между другото, сега е моментът фирмата да говори. За да разберем и нейната гледна точка.Не се заяждам, не хейтя, не обвинявам. Само питам. Задавам тези уточняващи въпроси точно в деня на национален траур. За да намалим шанса за друг траур. И други жертви. Въпросите са абсолютно неполитически. Просто ме е страх. Страх ме е къде живея, как пътувам, какво може да се случи на близките ми. Вас не ви ли е страх?Б. ред. - ", "date": "2018.08.27", "title": "21 въпроса в деня на национален траур"}
{"url": "https://offnews.bg/futbol/28-godishen-bg-futbolist-izdahna-v-sania-si-686939.html", "text": "На 28-годишна възраст почина българският футболист Емил Рачев. Халфът е бил покосен от инфаркт.През уикенда той игра с фланелката на Розова долина (Казанлък) срещу Созопол в среща от Югоизточната Трета лига. Юношата на Берое има мачове за заралии и Нефтохимик Бургас в Първа лига.Преди старта на сезона играчите на Розова долина са минали медицинските изследвания. Резултатите на Рачев били добри, както и електрокардиограмата.Емил Рачев е роден на 9 април 1990 година в Казанлък. В кариерата си е играл за Берое, Нефтохимик и Черноморец Поморие.Екипът на Offnews.bg изказва най-искрени съболезнования на близките на Емил Рачев!", "date": "2018.08.27", "title": "28-годишен БГ футболист издъхна в съня си"}
{"url": "https://offnews.bg/futbol/real-madrid-ne-dopusna-iznenada-sreshtu-zhirona-686914.html", "text": "Реал Мадрид победи категорично Жирона с 4:1 в двубой от втория кръг на испанската Ла Лига, игран на стадион \"Монтиливи\".Домакините стигнаха първи до гол в 17-ата минута след точно изпълнение на Борха Гарсия. В 39-ата и 51-ата Серхио Рамос и Карим Бензема обърнаха резултата с две дузпи.В 59-ата Гарет Бейл се разписа за трети път във вратата на жиронци, а в края на мача Бензема оформи крайния резултат.Така Реал е на върха в класирането с 6 точки от първите си два мача, колкото има и кръвния враг Барселона, който вчера победи Валядолид с 1:0.", "date": "2018.08.27", "title": "Реал Мадрид не допусна изненада срещу Жирона"}
{"url": "https://offnews.bg/obshtestvo/sedmitca-vav-versaj-s-epic-drama-686809.html", "text": "Всяка делнична вечер от 22:00 новият драматичен тв канал  ще пренася зрителите във Версай - в света на власт и предателство, любов, похот и войни от всякакъв вид, където придворните се борят за кралското благоволение.Френският крал Луи XIV е на 28 г. и най-после едноличен владетел на своето кралство. Преследван от детски спомени за преврат срещу баща си, той поръчва строежа на най-красивото място в Европа - двореца Версай. Благородниците жадуват да влязат в пищния замък, без да разбират, че целта му е да ги затвори и контролира. Една от най-главните цели на Луи е по-малкият му брат, Мосю, мекушаво денди и забележителен воин. Дворът също е бойно поле за любовта, докато кралицата Мария Тереза се бори да укроти похотливия нрав на съпруга си. Може ли да спечели обратно сърцето му срещу съперницата си, сестрата на английския крал? Това е Версай в цялата му жестока слава.", "date": "2018.08.27", "title": "Седмица във Версай с Epic Drama"}
