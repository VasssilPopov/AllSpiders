{"url": "https://offnews.bg/evropa/obiaviha-izvanredno-polozhenie-zaradi-navodnenieto-vav-venetcia-715508.html", "text": "Извънредно положение заради наводненията във Венеция обяви италианското правителство, предаде агенция \"Франс прес\".\"Незабавно ще бъдат отпуснати и 20 милиона евро за справяне с щетите от придошлите води\", каза италианският премиер Джузепе Конте в пост в Тиутър.Ситуацията с наводненията в Италия постепенно се нормализира. Пикът на водното ниво във Венеция достигна снощи \"само\" 77 сантиметра при прогнозирани 1,2 метра.Достигнатото равнище е далеч от \"високата вода\" от 1,87 метра ден по-рано - безпрецедентно ниво от 53 години. До момента се съобщава за две жертви на наводненията.На знаковия площад Сан Марко, който беше изцяло под вода, вече са останали само локви. Местният жител Марко Агостини смята, че градът не е подготвен за подобни бедствия.\"Венеция не е готова за бъдещето, както заради климатичната ситуация, така и заради политическите проблеми и липсата на защитната дига. Истината е, че не сме на прав път. Чакаме десет години за дигата, но все още не действа, а очевидно сме и много уязвими за промените в климата\", казва Агостини.", "date": "2019.11.14", "title": "Обявиха извънредно положение заради наводнението във Венеция"}
{"url": "https://offnews.bg/politika/elena-joncheva-obiavi-sluchaia-alo-banov-sam-za-primer-kak-se-bori-715502.html", "text": "„Случаят “Ало, Банов“ е пример как се бори корупцията в България и как тези, които са замесени, биват покривани, а тези, които подават сигнали, биват игнорирани. Не говоря за личността на Боил Банов, но този скандал показва как всъщност функционира управляващата система на ГЕРБ, как се печелят обществени поръчки и се правят договорки, които са в ущърб на българските граждани“.Това каза евродепутатът от Групата на социалистите и демократите в Европейския парламент Елена Йончева пред БНР. В началото на тази година Йончева пycнa автентични зaпиcи, oт които cтaвa яcнo ĸaĸ по времето, когато е бил зам.-министър, Боил Банов дaвa ясни инcтpyĸции да се подправят документи, за да се опрости на изпълнителя на ремонта на Ларгото над 750 000 лв. неустойка.Тогава основното оправдание на Банов бе, че не се е опитал да ощети държавата, защото министерството води дело за неустойка по случая и най-вероятно държавата ще го спечели. Както стана ясно вчера обаче, министерството изненадващо е изтървало сроковете за обжалване, в резултат на което българският данъкоплатец губи безвъзвратно огромната сума за заради забавянията, а отделно министерството ще трябва да плати и 73 хиляди лева за съдебни разноски.Йончева допълни още, че корупцията не може да се бори от един или няколко човека, а трябва да бъде политика на всички опозиционни партии, на гражданското общество. „Медиите също трябва да имат свободата да провеждат разследвания. Ако в България има свободни медии и свободни разследващи журналисти, тогава ще има и конкретни резултати в битката с корупцията“, допълни тя.Елена Йончева напомни и за своите изказвания, свързани със ситуацията и корупцията в България пред комисарите Вера Юрова и Франс Тимерманс, както и пред представители на Съвета на Европа. Темата за корупцията Йончева коментира на заседанията на Комисията по граждански свободи, правосъдие и вътрешни работи в Европейския парламент.Във връзка със свободата на медиите и отпадането механизма за сътрудничество и проверка на България, тя наблегна, че България е на първо място по корупция и това се констатира по данни на ОЛАФ, Евростат, Европейската комисия. „Следва да се подчертае и ерозиращата среда на свободата на медиите в България“, продължи евродепутатът и посочи, че за съжаление обществото ни е привикнало към притискането и уволнението на журналисти.", "date": "2019.11.14", "title": "Елена Йончева обяви случая \"Ало, Банов съм\" за пример как се бори корупцията у нас"}
{"url": "https://offnews.bg/futbol/natcionalite-po-futbol-zapisaha-12-i-mach-bez-pobeda-715503.html", "text": "Новият селекционер на националния отбор по футбол Георги Дерменджиев дебютира със загуба начело на \"лъвовете\". Националите отстъпиха с 0:1 пред Парагвай в контрола, играна в призрачна обстановка на националния стадион \"Васил Левски\".На трибуните почти нямаше зрители (около 1000), макар наказанието ни за мачове без публика да влиза в сила едва за двубоя с Чехия през уикенда.Двубоят определено няма да се запомни с нищо интересно на терена, а за статистиката това бе 12-и пореден мач без победа за България.Гостите от Южна Америка бяха по-активният тим през целия мач, като в първото полувреме отправиха 12 срещу 1 удара към вратата. Успехът дойде през втората част, като за парагвайците отбелязаха в 60-ата мин след хубав изстрел на Мигел Алмирон. Второто полувреме беше по-доброто за нашите момчета, които имаха няколко добри възможности, но нямаха шанс.Така от последния ни успех отмина повече от една година - след победата с 2:1 над Кипър на 13 октомври 2018 година нашите записаха 7 загуби и пет равенства, а негативната серия най-вероятно ще продължи и след мача срещу Чехия.БЪЛГАРИЯ - ПАРАГВАЙ 0:10:1 Алмирон (60)БЪЛГАРИЯ: Георги Георгиев, Страхил Попов (84 - Виктор Попов), Георги Терзиев (63- Кристиан Димитров), Божидар Чорбаджийски, Иван Горанов, Кристиян Малинов, Георги Костадинов (80 - Александър Цветков), Тодор Неделев (46 - Божидар Краев), Вандерсон (69 - Галин Иванов), Ивелин Попов, Марселиньо (46 - Кирил Десподов)ПАРАГВАЙ: Антони Силва, Хорхе Морейра, Фабиан Балбуена, Густаво Гомес, Блас Риверос, Хорхе Морел (81 - Бруно Валдес), Рамон Мартинес (58 - Ричард Санчес), Матиас Виласанти (90 - Арсамендиа Арсамендиа), Мигел Алмирон (89 - Матиас Рохас), Дарио Лескано, Анхел Ромеро (73 - Лоренцо Мелгарехо)Съдия: Фабио Верисимо (Португалия)Жълти картон: Костадинов, Горанов (Б), Валдес, Алмирон (П).", "date": "2019.11.14", "title": "Националите по футбол записаха 12-и мач без победа"}
{"url": "https://offnews.bg/temida/11-mesetca-uslovno-poluchi-mazh-kupuval-glasove-v-montansko-715491.html", "text": "Единайсет месеца лишаване от свобода и три години изпитателен срок е получил П.А. за купуване на гласове, съобщиха от прокуратурата.Обвиняемият се е признал за виновен и е сключил споразумение с Районната прокуратура в Монтана. На 30 октомври в село Лехчево, област Монтана, мъжът е дал на трима души по 150 лв., като се опитал да ги склони да упражнят избирателното си право по време на балотажа в Община Бойчиновци.Освен лишаването от свобода и изпитателния срок, му е наложено и лишаване да заема държавни и/или обществени длъжности, свързани с упражняване на избирателните права на гражданите за срок от две години. ", "date": "2019.11.14", "title": "11 месеца условно получи мъж, купувал гласове в Монтанско"}
{"url": "https://offnews.bg/temida/magdalinchev-vidia-zasegnati-interesi-v-naprezhenieto-okolo-izbora-na-715506.html", "text": "\"В основата на напрежението при избора на Иван Гешев стоят засегнати икономически и финансови интереси\", каза представляващият ВСС Боян Магдалинчев пред \"Фокус\".По думите му досега не е имало толкова голямо напрежение при избор на който и да било главен прокурор или председател на върховен съд в България.„Според мен важен момент е, че в основата стоят икономически интереси, че от действията на този кандидат за главен прокурор, който беше ръководител на Специализираната прокуратура, се провеждат доста действия по отношение на образуването на досъдебно производство, събирането на доказателства и предприемане на действия за внасянето на материалите в съд. Не са малки интересите, които той засяга“, бе категоричен Магдалинчев.Той даде за пример случая с КТБ и арестите на сем. Арабаджиеви и сем. Баневи. „Случаят КТБ е един от най-сериозните случаи от последните години, който подлежи на разрешаване поради голямата сума и фалирането на една работеща банкова институция. Другите случаи също засягат значителни икономически и финансови интереси. Това също предизвика интерес и дали този кандидат за главен прокурор ще продължи своята политика по този начин за налагане на законността и за недопускане на действия, които биха могли да накърнят обществения или държавен интерес“, обясни Боян Магдалинчев.Според него очакванията на Висшия съдебен съвет са Иван Гешев да прилага представената концепция на практика. ", "date": "2019.11.14", "title": "Магдалинчев видя засегнати интереси в напрежението около избора на Иван Гешев"}
{"url": "https://offnews.bg/ikonomika/obshtite-energijni-proekti-sblizhiha-borisov-i-mitcotakis-715504.html", "text": "Изпълнението на ключовите съвместни инфраструктурни и енергийни проекти беше сред акцентите на разговора между премиера Бойко Борисов и гръцкия му колега Кирякос Мицотакис. Двамата правителствени ръководители разговаряха преди началото на Четвъртата среща на върха в Солун, съобщиха от пресслужбата на правителството.„Ускорената реализация на газовия интерконектор между България и Гърция е приоритетен не само за нас, но и за целия регион. Само преди дни проверих напредъка на изграждането на дейностите на връзката, чийто старт беше даден през май тази година. Така ще подобрим енергийната сигурност на цяла Югоизточна Европа“, категоричен беше Борисов.Той посочи, че за икономическия подем в региона ще допринесе и реализирането на транспортните проекти като железопътната линия Бургас-Александруполис, която е част от по-големия проект за мултимодален коридор за товарни превози, свързващ Егейско и Черно море „Sea2Sea”.„Нашите две страни са стълбове на стабилност в региона и силни застъпници на регионалното сътрудничество и европейската и евроатлантическа интеграция на страните от Западните Балкани“. Тази обща позиция изразиха в хода на срещата двамата премиери.Борисов и Мицотакис бяха единодушни, че България и Гърция са стратегически партньори и в този контекст е необходимо поддържането на приятелски и отворен диалог във всички сфери от общ интерес. Българският премиер изрази увереност, че активното двустранно сътрудничество ще продължи и с новото правителство на южната ни съседка и ще бъде запазен общият стремеж към задълбочаването на политическите и икономическите връзки.„Взаимодействието между нашите страни придобива още по-голямо значение на фона на кризите, които ни обграждат от изток и от юг, а и на запад от нас, като имаме предвид крехката стабилност на Западните Балкани“, заяви Борисов.Двамата правителствени ръководители отбелязаха отличните двустранни връзки в търговско-икономическия сектор. „Гърция остава един от водещите ни търговски партньори, затова подкрепяме всякаква инициатива за активизиране на бизнес отношенията“, посочи Борисов и отбеляза възходящата тенденция на стокообмена между България и Гърция през последните години.За първата половина на тази година стокообменът между двете страни бележи ръст от 14.8% спрямо същия период на миналата година и е в размер на 1.7 млрд. евро. По време на срещата българският министър-председател Борисов акцентира върху необходимостта от още по-задълбочено насърчаване на инвестициите между България и Гърция. В разговора беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала „Струма“ за свързаността с южната ни съседка.", "date": "2019.11.14", "title": "Общите енергийни проекти сближиха Борисов и Мицотакис"}
{"url": "https://offnews.bg/kultura/unikalen-portret-na-13-godishnia-motcart-shte-bade-prodaden-na-targ-v-715481.html", "text": "Уникален портрет на австрийския композитор Волфганг Амадеус Моцарт ще бъде предложен на търг на аукционна къща \"Кристис\" в Париж на 27 ноември, предава Ройтерс, цитиран от БНТ.Оценката на творбата, приписвана на италианския художник Джанбетино Чиняроли, е между 800 000 и 1,2 милиона евро.Портретът е рисуван през 1770 г.,  13-годишния Моцарт е облечен в червен фрак, с бяла перука, седнал пред клавесин. Специалистите спорят кое музикално произведение се вижда на партитурата.\"Това е една изключително рядка творба, чиято история знаем от самото начало\", казват от аукционна къща \"Кристис\".", "date": "2019.11.14", "title": "Уникален портрет на 13-годишния Моцарт ще бъде продаден на търг в Париж"}
{"url": "https://offnews.bg/obshtestvo/kmetat-na-pernik-komunikatciata-mi-s-premiera-e-po-dobra-otkolkoto-s-715494.html", "text": "\"Благодаря на Борисов, че се ангажира с този огромен проблем - водоснабляването на Перник. На мен комуникацията ми с премиера е по-добра, отколкото с управителя на ВиК дружеството\", заяви кметът на град Перник Станислав Владимиров пред Нова телевизия.Вчера  и разпореди да се търси резервен язовир. Той призова регионалния министър Петя Аврамова да работи в \"пълен синхрон и в координация с местни власти, за да се реши въпросът максимално бързо\".\"Ние сме на скрит воден режим от няколко месеца, без да е обявен официално от властите. Във всички квартали на Перник няма достатъчно налягане. Изправени сме пред една голяма криза\", коментира кметът. Той допълни, че язовир \"Студена\" в момента е на критичния минимум. Според Владимиров ситуацията е подценена от ВиК дружеството, индикации за сравнително суха година има от началото на 2019 г. Въпреки че нивата са били изключително ниски и в дъждовния период не е достигнат обем, който може да гарантира сигурност, но не са предприети никакви мерки от ВиК. \"Не искам да правя квалификации на управлението на ВиК, но това най-малко е безхаберие и недобро управление на повереното им дружество\", бе категоричен Станислав Владимиров. По отношение на това защо е върнал първото становище за воден режим той коментира, че \"не е имало никаква нормална обосновка - какви са щетите, какъв ще бъде разходът на водата, какви ще бъдат икономиите и какво трябва да очакват перничани\". Той допълни, че иска да се даде по-голяма информация за това всеки да знае какви рискове поема, за да може всеки да се запознае с представената информация и да бъдат събрани институциите. \"Всеки загубен ден, в който не се взимат мерки, може да доведе до по-голяма криза. Ще уведомя Борисов за всяка стъпка. Засега от дружеството добри стъпки не виждам и със сигурност някой трябва да поеме отговорност\", закани се Владимиров. ", "date": "2019.11.14", "title": "Кметът на Перник: Комуникацията ми с премиера е по-добра, отколкото с шефа на ВиК"}
{"url": "https://offnews.bg/kultura/pochina-produtcentat-na-gladiator-branko-lusing-715497.html", "text": "Хърватският филмов продуцент Бранко Лустиг, спечелил \"Оскар\" за \"Списъкът на Шиндлер\" и \"Гладиатор\", е починал днес в Загреб на 87 години, съобщиха агенциите.Лустиг е роден в хърватско еврейско семейство в източния град Осиек през юни 1932 година. Той е държан като дете в прословутите лагери на смъртта в Аушвиц и Берген-Белзен. Повечето членове на семейството му загиват в нацистките лагери в Европа.Филмовият продуцент е завършил актьорската академия в Загреб през 50-те години. Той режисира и продуцира повече от 100 местни и чуждестранни филми, както и копродукции, включително спечелилият Оскар „Тенекиеният барабан“ през 1979 г. и „Изборът на Софи“ през 1982 г.През 80-те години Лустиг се премества в Съединените щати, където през 1990 г. печели награда \"Еми\" за телевизионния мини сериал \"Нарковойни: Историята на Камарена\". Освен за „Списъкът на Шиндлер“, той печели и „Оскар“ с колегите си продуценти Дейвид Францони и Дъглас Уик за „Гладиатор“ на Ридли Скот през 2000 г.Лустиг се завърнал в Хърватия преди десетилетие и поел председателството на годишния Еврейски филмов фестивал в Загреб през 2008 г. През май той бе обявен за почетен гражданин на хърватската столица заради големия му принос в културата на демократичното общество, към филмовото изкуство и за приемствеността между различните народи.", "date": "2019.11.14", "title": "Почина продуцентът на \"Гладиатор\" Бранко Лусинг"}
{"url": "https://offnews.bg/futbol/uspeshen-start-na-kampaniata-spetcialni-gosti-na-armiata-715480.html", "text": "Началото на месец ноември бе успешно за ЦСКА. Освен победата срещу Славия, която е трета поредна за тима, стартира успешно и кампанията \"Специални гости на \"Армията\". Тя има за цел да запознае децата с историята, традициите и успехите на ЦСКА, информира официалният сайт на 31-кратните шампиони.Първите \"Специални гости\" бяха юношите от Академия ЦСКА, а през последната седмица посещения направиха последователно учениците от столичните 125 СУ \"Проф. Боян Пенев\" и 140 СУ \"Иван Богоров\".Те взеха участие в дискусионна лекция, изгледаха филм за славната армейска история, снимаха се в съблекалнята, на трибуните и пистата и дори имаха възможност да стъпят на тревата на \"Армията\".Децата посетиха музея и се разходиха по \"Алеята на славата\", след което се срещнаха с легендарните Димитър Пенев, бай Добри, Христо Запрянов и бившите футболисти и настоящи треньори в Академията - Владимир Манчев и Ивайло Иванов.Малчуганите бяха изключително развълнувани, снимаха се и си взеха автографи за спомен. Димитър Пенев им подари книгата \"70 години слава\", която ще остане завинаги в училищната библиотека.Директорът на Академията Пауло Кардозо запозна момчетата с условията, на които трябва да отговарят, ако искат да станат част от школата и ги окуражи да не спират да следват мечтите си.", "date": "2019.11.14", "title": "Успешен старт на кампанията \"Специални гости на \"Армията\""}
{"url": "https://offnews.bg/zdrave/mz-dalzhi-37-5-mln-lv-prosrochiata-sa-polovin-milion-715493.html", "text": "Задълженията на Министерство на здравеопазването към 30 септември 2019 г. са 37.5 млн. лв. От тях просрочията са за 0.5 млн. лв. Това става ясно от писмен отговор на министър Ананиев до народния представител от БСП Валентина Найденова.Най-голям е дялът на задълженията към доставчици на медикаменти, консумативи и външни услуги, които са в размер на 16.7 млн. лв. 11.9 млн. лв. са дългосрочните задължения за получени заеми по проект „Реформа в здравния сектор“ от споразумение със Световната банка.Задълженията за временни депозити, гаранции и чужди средства, общински данъци и такси са в размер на 8.6 млн. лв., пише още в отговора на министъра.Вземанията на МЗ към края на септември са в размер на 47.9 млн. лв., 7.2 млн. лв. от тях са просрочени. Основна част са предоставени аванси на доставчици, включително и за реализация на различни проекти – 16.1 млн. лв.От такси, глоби, санкции и лихви ведомството има да взема 5 млн. лв., а от клиенти за извършване на медицинска услуга - 6 млн. лв. На 7.2 млн. лв. пък са оценени вземанията на МЗ от предоставени средства с постановление на Министерския съвет по проект „Реформа в здравния сектор“ – за предоставяне на безлихвена възмездна финансова помощ на лечебни заведения от Револвиращия инвестиционен фонд.Задълженията по реда на правилата за координация на системите за социална сигурност, администрирани от НЗОК към 30 септември са в размер 257.5 млн. лв. От тях 60.4 млн. са по формуляри S1 (наети, самонаети, командировани лица, пенсионери и членове на техните семейства), 24. 5 млн. лв. са по формуляри S2 (за планова медицинска помощ в ЕС, ЕИП и Шевйцария), 172.5 млн. са по Европейска здравноосигурителна карта или Удостоверение за временно заместване на Европейската здравоосигурителна карта и 0.1 млн. лв. са по реда на спогодбите за социално осигуряване.Взиманията на България по реда на правилата за координация на системите за социална сигурност са в общ размер от 7 млн. лв. като от тях 2,2 млн. лв. са по формуляри S1, 0.008 млн. лв. са по формуляри S2, 4.7 млн. лв. са по ЕЗОК/УВЗ и 0. 05 млн. лв. по реда на спогодбите.", "date": "2019.11.14", "title": "МЗ дължи 37.5 млн. лв., просрочията са половин милион"}
{"url": "https://offnews.bg/obshtestvo/sindikatite-iskat-sreshta-s-borisov-zaradi-bolnichnite-715498.html", "text": "Двата синдиката искат спешна среща с премиера Бойко Борисов по повод , стана ясно по време на брифинг президентите на КНСБ и КТ „Подкрепа“ – Пламен Димитров и Димитър Манолов.Пламен Димитров заяви, че това е \"неприемливо и несъгласувано със синдикатите решение, което няма как да приемат\" и припомни, че последното обсъждано с работодателите предложение трите дни болнични отново да се изплащат от НОИ. „Това решение не ощетява никого“, категоричен е лидерът на КНСБ.Тепърва синдикатите ще обмислят как да се противопоставят, ако се запази този вариант за изплащане на болничните.Димитър Манолов коментира, че това, \"което ни се предлага, е неприемливо и го няма никъде по света\". \"Реакцията ни означава, че на практика вече протестираме. Тая работа няма да стане. Започваме разговори със структурите. На тоя етап не сме обмисляли ефективни протести по улиците\", бе категоричен Манолов.", "date": "2019.11.14", "title": "Синдикатите искат среща с Борисов заради болничните"}
{"url": "https://offnews.bg/nashite-avtori/ne-mozhem-da-otlagame-dlazhni-da-sme-da-reformirame-osnovnite-sotcial-715483.html", "text": "През последните десет години, улисани в текущия политически процес, политиците у нас понякога говореха, но почти никога не правеха реформи. Идвайки на власт в разгара на световната финансово-икономическа криза, лидерът на най-голямата политическа формация заяви, че реформи по време на криза не се правят („когато вали, покривът на къщата не се поправя”).Кризата отдавна отмина, но съществени промени в начина на работа на основните социални системи – здравна, образователна, административна, пенсионна, на сигурността и др., така и не се осъществиха. Бяха положени известни усилия за реформиране на правосъдната система, но те не дадоха задоволителен резултат – тази реформа остана половинчата и незавършена. Периодично представители на управлението оповестяваха планове за реформиране на някои от споменатите системи или се предприемаха палиативни действия за поддържане на тяхното функциониране в наследения от миналото вид. Понякога тези мерки дори биваха наричани реформа, макар да не засягаха принципите на дейността на визираните социални сфери. Същевременно други влиятелни фигури в управлението – като финансовият министър и др., заявяваха, че няма смисъл да се „наливат пари в нереформирани публични системи”. Обаче такива средства продължават да се дават и досега, а плановете на настоящото управление са да дава още повече занапред.Днес отново сме в ситуация, в която управляващите говорят в бъдеще неопределено време за нуждата от реформи в държавата – например за реформа на здравната система. Основната цел на настоящото управление е съхраняване на политическата стабилност. В неговите планове не влиза правенето на „резки движения” до края на мандата му след година и половина.Следващата 2020 г. се очертава като „празна” за съществени промени в начина на работа на основните публични системи. Такава обаче ще бъде и годината на изборите, когато ще трябва първо да се ухажват избирателите с обещания за благоденствие без полагане на усилия от тяхна страна, а след това да се конструира новото управление, каквото и да е то. Иначе казано, сривът на споменатите ключови за функционирането на държавата системи ще продължи поне още две години. А те и днес вече едва кретат както поради липса на кадри, така и заради погрешно поставени или липсващи ясни цели, лоша организация и неефективно изразходвани публични средства.На пръв поглед ситуацията с реформирането на публичната сфера у нас в обозримо бъдеще изглежда безнадеждна. Като че ли гражданите са обречени да трупат недоволство от функционирането на институциите в държавата, без да могат да ги променят. Такава предопределеност на застоя, а всъщност на упадъка, обаче не съществува. Ако през следващата година не е възможно да се проведат действителни реформи, то поне подготовка за тях би могла да се направи. Става дума за създаване на благоприятни условия за реформи в недалечно време. Една от предпоставките за тях е пренаписване на обществения договор между гражданите чрез „ремонт” на основния закон на републиката.По-голямата част от промените, отпушващи евентуални бъдещи реформи, могат да се направят и от обикновено народно събрание, вкл. настоящото, стига за това да има добра воля у народните представители. Тъй като в конституцията ни е записано, че определени промени в нея, засягащи съществени страни от бъдещите реформи – например в съдебната система, могат да бъдат направени само от Велико народно събрание, то такова може да бъде конституирано и да свърши своята работа в рамките на една година. На практика това означава, че изборите за поредното/последно VIII Велико народно събрание могат да се проведат през пролетта на следващата година. След като то приключи своята дейност с приети разпоредби, правещи възможни ключови социални реформи в бъдеще, страната може да се върне към обичайния ритъм на политическия си живот, като изборите за следващо обикновено народно събрание се проведат по график през пролетта на 2021 г.Във връзка с това предложение възникват поне три важни въпроса:  са належащите поправки в основния закон на страната,  да ги предложи и  да бъдат направени. Относно първото питане моята позиция е отдавна известна. През вече далечната 2006 г. публикувах текст под надслов „У нас на важните неща все не им идва времето” (в-к „Седем“, 22.02.2006 г.). В него констатирах, че 15 години след приемането на новата българска конституция в нея продължават да се съдържат текстове, прокламиращи нелепите, фактически никога неосъществявани и принципно неосъществими „права“ на гражданите за  здравни грижи и образование. Те не само подменят целта със средството (не/плащането), но и правят невъзможно преследването на наистина смислена цел, каквато е учредяване право на българските граждани на  здравно обслужване и образование. Въвеждането на неясното „право на образование”, без уточнение какво по същество да бъде това образование, го лишава от съдържателна цел. Към тези конституционни пречки за реформиране на една от основните публични системи – образователната, следва да се добавят още две: 1) въведената задължителна „образователна възраст“, а не образователна степен, която следва да притежават българските граждани; 2) непрецизната формулировка на принципа на академичната автономия, която го превръща в самоцел, а не в средство за осигуряване на гражданите на достъпно и качествено висше образование.Две години и половина по-късно публикувах текста си „Другото измерение на промяната” (в-к „Дневник“, 25.09.2008 г.), в който освен посочените анализирах още редица , заложени в българската конституция. Към тях днес следва да се добавят поредица коментирани от публични говорители през последния четвърт век текстове, спъващи реализацията на дълбоките социални преобразования, от които имаше и продължава да има нужда страната.Първо, относно липсата на  – правителството и президентската институция: предоставяне на управленски правомощия, присъщи на изпълнителната власт (назначаване и освобождаване от длъжност на държавни служители, ръководители на дипломатически представителства, висшия команден състав на въоръжените сили), липсата на контрол от законодателната власт и прекия избор от гражданите на президента не отговарят на изискванията на една парламентарна демокрация. Тук възникват и питания относно това дали Президентът следва да е върховен главнокомандващ на въоръжените сили на републиката в мирно време, както и за нуждата от поддържане на длъжността „Вицепрезидент“.Второ, относно незавършената реформа в областта на правосъдието: погрешно определяне  на прокуратурата и следствието в системата на съдебната власт; липса на механизъм за върху дейността на главния прокурор; отсъствие на съдебен контрол за законосъобразност на актовете на членовете на прокуратурата.Трето, относно ограничаването на възможността за реформа на местното самоуправление: не е обособено второ ниво на местно самоуправление; не е дадена възможност на областните съвети да определят местните данъци и такси; не е осигурена независимост на местната власт чрез разпределяне от нея на част от преките данъци.Четвърто, относно правата на гражданите: те са лишени от възможността пряко да  Конституционния съд.Пето, относно дейността на парламента: възможността да бъде съкратен наполовина  на народните представители и др. Не подлежи на съмнение и необходимостта от заличаване на  и тромава институция Велико народно събрание. Иначе казано, нужно е да се направи цялостна  от прилагането на конституцията от 1991 г., която да покаже какво следва да бъде запазено и какво да бъде променено в нея. Ако този документ продължава да се пази от промени почти като „свещена крава“ ще се стигне до блокиране на усилията за решаване на основни социални проблеми, част от чиито принципни основания са в отчасти погрешно поставения фундамент на българската държавност. Няма да е възможно пристъпването към реализация на така необходимата следваща фаза от модернизационната програма на страната. Без решаването на тези дълбинни и проблеми, заложени в самото устройство на държавата, тя няма да може да продължи успешно напред.Отговорът на второто питане относно субекта на промяната е също така известен. Прекият извършител на предлаганите промени са представителите на политическите партии – поне половината от настоящите народни представители следва да предложат, квалифицирано мнозинство от тях да вземе решение за свикване на Велико народно събрание, а президентът на републиката да насрочи избори за него. От техните среди ще бъдат излъчени и народните представители в следващото Велико народно събрание. Ала инициатор на новата вълна на реформи в страната следва да бъдат гражданите, тъй като те са заинтересовани от това да живеят по-добре тук и сега. Затова от тяхната активност зависи дали изобщо някога страната ще придобие желания от тях облик на привлекателно място за живот. Ако обаче се задоволят с постоянния ропот спрямо „лошите политици”, без недоволството им да се изрази в ясни искания за принципна промяна на начина на работа на институциите в държавата, няма да им остане нищо друго освен да се отдадат на униние и апатия.Третият въпрос – въпросът за времето, което е най-подходящо да се извършват болезнените реформи, има две страни: колко голямо е търпението на днешните български граждани да страдат от зле работещата държава и колко още могат да бъдат отлагани насъщните промени. В последните години се наблюдават редица признаци, че търпението на значителна част от съвременните българи е на път да се изчерпи: спонтанно възникват протести на различни групи хора срещу едни или други без/действия на държавата; проявяват се изблици на непокорство чрез актове на гражданско неподчинение; налице е трайна тенденция на нарастваща мълчалива съпротива и саботиране от различни категории граждани на неприемливи за тях инициативи на управляващите. Тези постъпки обаче не са добре осмислени и планирани, а следователно не могат да доведат до целенасочено и ефективно използване на енергията на хората за позитивна промяна на живота им.Изключение от тази тенденция, на лишена от съдържателни цели съпротива на части от населението срещу политическото статукво, бе получилият значителна подкрепа сред него, наскоро проведен по инициатива на граждани референдум за промяна в начина на функциониране на политическата система. Част от неговите резултати – макар и незадължителни за изпълнение, все пак бяха отчетени от управляващите. Същевременно големи групи от хора доброволно се изключиха от социално-политическия живот, водени от разбирането, че участието им в него е безсмислено. Други достигнали до отчаяние напуснаха страната и потърсиха възможности за реализация на по-добри места.В тази ситуация особена значимост придобива волята на гражданите, която може да се канализира както в конкретни съвместни инициативи за продължаване на социалните реформи, така и в послушно следване на дневния ред на властимащите, който често не съвпада с техния. Тук следва да се отчете и потребността от осъзнаване от днешните български граждани на отговорността им към идните поколения за състоянието на предаваната в наследство държава. Не би било справедливо да ги натоварват с бреме, което са в състояние да свалят от плещите им.Като имам предвид всичко казано дотук, стигам до положителен отговор на поставения в заглавието на текста въпрос: ние – съвременните български граждани, при това тъкмо сега, сме длъжни да направим насъщните реформи на основните социални системи.", "date": "2019.11.14", "title": "Не можем да отлагаме. Длъжни да сме да реформираме основните социални системи час по-скоро"}
{"url": "https://offnews.bg/evropa/es-sadi-obedinenoto-kralstvo-zaradi-otkaza-da-posochi-evrokomisar-715507.html", "text": "ЕС започва съдебно дело срещу Великобритания заради отказа на Лондон да назначи кандидат за еврокомисар, въпреки отлагането на Брекзит, съобщи БТА.Европейската комисия, изпълнителната власт на ЕС, „изпрати официално писмо до Обединеното кралство за нарушаване на задълженията си по договора с ЕС, като не предложи кандидат за поста еврокомисар“, се казва в изявлението.Този ход, известен на европейски жаргон като процедура за нарушение, е начало на дълъг процес, включващ няколко предупреждения, но това в крайна сметка може да доведе до присъда срещу Великобритания от най-висшия съд в ЕС за принудително изпълнение.Председателят на Европейската комисия Урсула фон дер Лайен на два пъти е писала до премиера Борис Джонсън да предложи комисар.Бившият министър на отбраната на Германия се надяваше да оглави 28-членния екип от висши служители на всяка от страните-членки на ЕС навреме, за да може нейната комисия да встъпи в длъжност на 1 декември. Но Лондон уведоми ЕС в сряда след много закъснение, че няма да определи британски член на своя най-висш екип преди парламентарните избори на 12 декември.", "date": "2019.11.14", "title": "ЕС съди Обединеното кралство заради отказа да посочи еврокомисар"}
{"url": "https://offnews.bg/futbol/igrach-otnovo-obvini-muslin-v-koruptcia-715500.html", "text": "Бившият нападател на Локомотив (Москва) Есау Каниенда (37) даде интервю пред руския спортен сайт championat.com, в което обяснява как е напуснал клуба през 2006 г. По неговите думи тогавашният старши-треньор Славолюб Муслин (66) му поискал по 2500 долара на месец, за да го остави в отбора.Цитатът на Каниенда: „Муслин каза: „Ако искаш да останеш в Локомотив, трябва да плащаш”. Аз веднага отказах: „Така не мога да играя. Ако трябва, без проблеми ще се върна в Ростов”, заявява Есау.Муслин бързо опроверга всичко:„Когато аз бях в Локомотив, Каниенда не играеше там. Аз дойдох през януари 2006 година и тогава там нямаше такъв играч. Никога през живота си не съм го виждал и не разбирам защо той говори такива неща. Освен това, даже не знаех, че той въобще някога е играл в Локомотив. Когато си тръгнах от клуба, също не съм го чувал. За какво ми е всичко това? В Локомотив взимах по 100 000 долара на месец, а ще искам от играчи по 2500?” – обясни сръбският специалист. Руските медии се заравят малко по-дълбоко в тази история и резултатите са доста противоречиви.Каниенда е първият футболист от Малави подписал с клуб от Европа. Той отива в Русия след успешен престой в ЮАР, където става голмайстор на първенството. С екипа на Ростов той прави впечатляващи мачове и е привлечен в Локомотив (Москва). След само шест месеца в столичния клуб той бе преотстъпен. Днес все още играе в ЮАР.Локомотив обявява назначението на Муслин през декември 2005 година. Тогавашният президент на клуба Валерий Филатов потвърждава новината на 12 декември.„До 21 декември Муслин има ангажимент към Локерен. След това в Белгия започва зимната пауза и клубът ще си търси нов треньор, а Муслин идва при нас”, заявява Филатов тогава. Важно е да се отбележи, че това не се разминава много с версията, защото е напълно възможно договорът му с Локомотив да е влизъл в сила от началото на януари.Тогава Каниенда не заминава на зимните лагери.Локомотив провежда ранни лагери заради мачовете в турнира за Купата на УЕФА (на 15 февруари отборът играе със Севиля, а първенството започва в средата на март). На 9 януари „железничарите” излитат за ОАЕ. Муслин взима 28 играчи, а Каниенда не е сред тях. На 27 януари се провежда втори лагер, но Есаул не пътува и за Испания.Нападателят е картотекиран за Купата на УЕФАНа 31 януари (отборът все още е на лагер) Локомотив подава заявка за картотекиране в европейските клубни турнири. Клубът отписва напусналите Овчинников, Хохлов и Руополо, но Каниенда е в списъка от 23-ма картотекирани. На 10 февруари Каниенда се връща в Ростов.Както разквазва самият Каниенда, чрез сина на Виктор Бондаренко (бивш треньор на Динамо и СКА) Мусилн му предал, че е по-добре да напусне Локомотив.Напълно възможно е Муслин нито веднъж да не е виждал Каниенда – играчът не е пътувал на лагерите и не е тренирал с отбора.Но във всичко смущават два момента:1. Ок, Муслин не се е срещал с Кандиенда, но възможно ли е треньорът да не знае, че в отбора му има такъв нападател, който е картотекиран за Купата на УЕФА?2. Това не е първият случай, в който Муслин е обвинен, че е искал рушвети от свои играчи.През 2016 година бившият футболист на Краснодар Олег Самсонов разказва, че Муслин може би е взимал пари от играчи, когато е работил в клуба от 2011 до 2013 година. Тогава сърбинът беше обвинен, че е взимал част от заплатите на футболисти, които е привличал в Краснодар по време на престоя му там. Разкритието прави бившият играч на тима Самсонов, който твърди, че заради схемите на Муслин е бил принуден да сложи край на кариерата си, а е мечтаел да стигне до националния.\"През 2011 г. подписах за три години с Краснодар. След шест месеца само ми предложиха да се върна в Криля Советов при съществено намалена заплата. Отказах и ме изпратиха в дубъла, където доиграх остатъка от договора си. Всичко стана изведнъж. Първият ми сезон свърши, върнах се от ваканцията и ми съобщиха, че няма да пътувам с отбора на лагер. Попитах защо. Муслин ми каза, че е привлякъл на моята позиция футболист от Локомотив, където е бил треньор преди това. Говорих с шефовете. Те бяха безсилни, защото не искаха да се месят на Муслин. После разбрах, че той е взимал пари от тези привлечени от него футболисти. Надписвал е премии, процент от заплатата - по тази схема е действал. Заради отказа да си тръгна се опитаха да ме съсипят от тренировки. Първата ми беше в 7,30, след това имаше други две в 13 и 18 ч., а в 21,45 влизах във фитнеса. Всички очакваха след две седмици да се откажа и да разтрогнат договора с мен, но аз издържах\", разказва Самсонов.Тогава Муслин отхвърля всички обвинения и декларира готовност да се яви на детектор на лъжата. Малко след това заплашва, че ще заведе дело за клевета срещу Самсонов. Само половин година по-късно, преди участието си на Евро 2016, Русия играе приятелски мач със Сърбия (с треньор Муслин). На пресконференцията преди мача той е попитан докъде е стигнало делото за клевета. Муслин отговаря, че формулировките на Самсонов са прекалено неясни и адвокатите му са го посъветвали да не започва дело.Припомняме ви, че в края на март 2002 година Муслин е назначен за старши-треньор на Левски (София), заменяйки на поста Рюдигер Абрамчик. Под негово ръководство Левски печели дубъл. През април 2003 е уволнен поради слаби резултати, изоставайки на 8 точки от лидерите. Преди и след Левски Муслин води Цървена звезда (Белград), от който тръгва към Локерен и Локомотив (Москва).Без да изчерпва темата тази история хвърля светлина върху някои порочни схеми, които се практикуват в много първенства (включително и нашето). Заради взаимния интерес на замесените директори, мениджъри, треньори и играчи, върху тях тегне своеобразна омерта и много рядко някой футболист си позволява да говори за това. От друга страна е ясно, че най-ощетени от тези схеми са клубовете, феновете, принципните играчи и футболът в тези първенства и страни като цяло.", "date": "2019.11.14", "title": "Играч отново обвини Муслин в корупция"}
{"url": "https://offnews.bg/obshtestvo/5000-podaraka-razdava-sofia-ring-mall-za-5-ia-si-rozhden-den-715496.html", "text": "5000 страхотни подаръка ще получат най-големите фенове на Sofia Ring Mall, който този месец навършва 5 години. Голямото празнуване предстои на 16 ноември, събота, когато търговският център в полите на Витоша е подготвил безброй приятни изненади за своите гости.Любимият на столичани мол, който само за пет години успя да се наложи като предпочитана дестинация сред търговските центрове у нас, ще се отблагодари на своите посетители с голямо целодневно празненство. Верен на стила си да предоставя незабравими преживявания и изненади, рожденикът Sofia Ring Mall няма да очаква, а ще раздава подаръци на своите гости. Първите 5000 от тях, които дойдат в търговския център в полите на Витоша и отправят своите честитки и пожелания на специалната празнична фотостена, ще получат подарък на момента.А още в 11:30 на 16 ноември във Fun Ring Park стартира „големия купон на наборите”. На него са добре дошли всички деца, родени в годината на откриването на мола – 2014-а. 5-годишните приятели и набори на търговския център ще бъдат неговите най-специални гости, за които ще има много игри, забавления, подаръци и празнични изненади!Кулминация на празненството ще бъде уникалното огнено шоу на артистите от “Дивинитас”, което ще се проведе от 19:00 ч. на амфитеатъра на мола.Какви и колко още сюрпризи е подготвил за своите гости рожденикът Sofia Ring Mall, ще разберете, ако се включите в празника на 16 ноември, събота.5 любопитни факта за рожденика1. В Sofia Ring Mall се намира първият по рода си в България тематичен увеселителен парк за деца, разположен на цели 3500 кв.м.2. Sofia Ring Mall е първият pet-friendly мол в България,в който всички домашни любимци са добре дошли. Там е изграден и единственият на Балканите СПА-хотел и клиника за домашни любимци.3. В Sofia Ring Mall се намира и единствената картинг-писта в търговски център в България.4. В мола в полите на Витоша ви очаква най-големият батут-парк в цялата страна - Area 52.5. Единственият търговски център, осигуряващ безплатна автобусна линия за своите посетители", "date": "2019.11.14", "title": "5000 подаръка раздава Sofia Ring Mall за 5-ия си рожден ден"}
{"url": "https://offnews.bg/obshtestvo/gerb-i-patriotite-se-dogovoriha-250-lv-minimalna-pensia-parviat-den-715463.html", "text": "Политическо решение за вдигане на минималната пенсия на 250 лева от 1 юли 2020 г. е било взето днес на коалиционен съвет на ГЕРБ и Обединените патриоти.Това съобщи на брифинг в Народното събрание лидерът на НФСБ Валери Симеонов.В момента минималната пенсия е 219 лева.На съвета на коалицията са обсъдени и други промени, залегнали в коалиционното споразумение.Една от тях е първият ден от болничния вече да не се заплаща. В момента първите три дни болничен се поемат от работодателя (осигурителя), като той заплаща 70% от среднодневното възнаграждение. Остатъкът от болничните се заплаща от НОИ. Предложението на управляващата коалиция, което е било одобрено и от Изпълнителната комисия на ГЕРБ, е първият ден да е за сметка на служителя.Тези предложения още не са залегнали в законодателната база. Плановете са това да се случи бързо, между двете четения на бюджета, и да влязат в сила още от 1 януари 2020 г.Друго предложение на коалицията е децата на 4, 5 и 6 години от \"ниските социални слоеве\" да ходят задължително на детска градина, като държавата покрие таксата, съобщи Симеонов.ГЕРБ и Обединените патриоти са постигнали и съгласие за създаване на . Той ще бъде финансиран със 70 млн. лева.", "date": "2019.11.14", "title": "ГЕРБ и Патриотите се договориха: 250 лв. минимална пенсия, първият ден от болничния да не се плаща"}
{"url": "https://offnews.bg/temida/vss-izbra-otnovo-ivan-geshev-za-glaven-prokuror-sled-skandal-za-posesh-715448.html", "text": "Иван Гешев бе избран отново за главен прокурор на заседанието на ВСС днес. Той получи подкрепа от 20 членове на съвета след явно гласуване. \"Против\" гласуваха председателят на ВКС Лозан Панов, Олга Керелска, Атанаска Дишева и Цветинка Пашкунова. Двайсет членове на ВСС подкрепиха Гешев и при първия избор, промяна в подкрепата след указа на президента, с който той върна избора, няма. Днешното решение на ВСС ще бъде изпратено незабавно на президента за издаване на указ за назначение на Иван Гешев. Членовете на ВСС започнаха дискусия откъде да продължи процедурата за избора на Гешев. Тя обаче доведе до скандал на тема \"кой коя сграда е посещавал\". Боян Магдалинчев поиска Лозан Панов да обясни дали е чакал пред някои врати и дали е бил част от политическа квота. Цацаров попита каква е разликата между избора на Панов и Гешев, след като Олга Керелска отправи към него въпрос. Аз съм съдия и знам какво значи председател на ВКС - помня Лазар Груев, Румен Янков, Иван Григоров, коментира още Цацаров.  Лозан Панов заяви: Оставам с впечатлението, че изборът не е на Гешев, а на мен. Нека главният прокурор да каже дали е посещавал две сгради. Гласувал съм два пъти за избор на административни ръководители - първият път за Георги Чолаков, тогава имаше две кандидатури, аз подкрепих Соня Янкулова. Бил съм в сградата на \"Дондуков\" 2 при президента, той проведе срещи с магистрати, обясни Панов. Той каза още, че свързва Цацаров със сградата на ВАС, където го е попитал дали има интерес да се кандидатира за председател, и с института \"Пирогов\", където го е посетил след нанесен му побой, за да го убеждава да не се отказва от кандидатирането си за поста. Аз съм посещавал три сгради при моя избор, обяви Георги Чолаков. На ВСС, на Върховния административен съд и при президента, преди да ми издаде указ за назначаването ми, уточни той. Прокурор Дамянов от ВСС отрече да е разговарял с \"никого другиго, освен с членове на ВСС\". Машева обяви, че също като на Дамянов никой не й е оказвал натиск. Решението за номинацията на Гешев взех след срещи с прокурорската гилдия и него, допълни тя. Мутафова попита тези, които са гласували \"против\" са имали политически натиск, за да направят това. Дишева отказа да отговори, но се върна към изказването на Цацаров от 24 октомври за две сгради, в които никой няма да знае какво се е случило при избора на Лозан Панов. Цацаров вече обясни, че всичко, което е казал на 24 октомври, за \"други две сгради\", в които се решава изборът на \"тримата големи\", е било свързано с процедурата само и единствено за избор на председателя на ВКС Лозан Панов. Вие за кого работите, кой ви написа със същия шрифт като на г-н Панов това, което четете, избухна министър Данаил Кирилов към Дишева. Предлагам да завършим тази празноговорителница и да пристъпим към гласуване, намеси се Цацаров. Дишева успя да обяви, че не работи под ничий натиск, а почеркът на това, което чете, е неин. Смятам се за достатъчно интелигентна и подготвена, за да правя самостоятелни изказвания, обяви тя. И подчерта, че не е част от политическа квота във ВСС, а е избрана от съдиите. Лозан Панов заяви, че е готов да проведат дебата кой коя сграда е посещавал на друго заседание на ВСС. Не си готов, репликира Цацаров. При старта на процедурата за гласуване Панов предложи всеки да има право да заяви как ще гласува. Цацаров предложи 10 минути почивка, след което всеки, който желае да се изкаже, да го направи. Не всеки да се изкаже, а да мотивира вота си, обяви Кирилов и даде почивка. Като единствен представител на адвокатурата пръв се изказа Новански, който обяви, че няма никакво намерение да променя мнението си отпреди две седмици и ще подкрепи Гешев. Дишева заяви, че според нея Гешев не притежава качествата, необходими за главен прокурор. Само преди броени минути Гешев ми заяви - Поздравявам ви, г-жо Дишева, очаква ви блестяща политическа кариера, от Вас ще излезе прекрасен общински съветник, разкри тя. И допълни, че е приела думите на Гешев като заплаха за своето бъдеще във ВСС. Лозан Панов каза, че няма да подкрепи кандидатурата на Гешев, защото е бил поставен в ситуация да се състезава сам със себе си. \"Институционалната подкрепа целеше да удави дебата и критиките за професионалните качества на кандидата. Камен Ситнилски беше отстранен от длъжност именно заради такава институционална подкрепа и тогава ВСС реши, че е нарушаване на независимостта на институцията. А сега бланкетните форми за подкрепа са спонтанни и повишават авторитета на съдебните институции\", коментира Лозан Панов преди гласуването. Тиражираните професионални успехи на кандидата не се базират на ясни критерии. Кандидатът в своите медийни изяви защитава спорни институционални и правни твърдения. Гешев показа ниска търпимост към критики към него и разчиташе въпросите като лична атака като себе си\", каза още председателят на ВКС. Няма как да не се върна към дебюта на Цацаров, когато оглави прокуратурата и назидателно и демонстративно отстрани Камен Ситнилски от ВСС. Панов призова всички да гласуват по съвест. Дошло е времето начело на прокуратурата да застане прокурор. Този прокурор може да бъде Иван Гешев и аз ще го подкрепя. Ако аз трябва да избирам дали да бъда подкрепен от колегите си и институциите, с които работя, или от няколко комитета, нарекли себе си български, а финансирани с чужди средства, аз ще избера първото. Това направи и Иван Гешев, заяви Цацаров. Той се обърна към Дишева и припомни, че тя е възприела като заплаха и неговото предложение да си говорят на ти. Ако нещо се случи с мен или моето семейство, с работата ми като съдия или тук, преди изтичането на мандата ми, зад това ще бъде човекът, който ме заплаши, обяви тя. Данаил Кирилов пък се почувства обиден от думите й, че е заплаха да стане общински съветник. Бил съм общински съветник, не знам дали съпругът Ви успя да стане съветник от листата на Да, България, но не се срамувам от работата си, каза Кирилов. Съпругът ми не се е кандидатирал за общински съветник и от две години не е член на Да, България, приемам думите ви пак като заплаха, отговори Дишева. ", "date": "2019.11.14", "title": "ВСС избра отново Иван Гешев за главен прокурор след скандал за посещавани сгради, съпрузи и заплахи"}
{"url": "https://offnews.bg/112/dve-katastrofi-zatvoriha-e-79-mezhdu-montana-i-vidin-715458.html", "text": "Две катастрофи са станали днес на международния път Е-79 между Монтана и Видин. Пътят е временно затворен, съобщи bTV.При първия инцидент - в района на село Смолянци, турски камион се е ударил в празна цистерна с бензин. Няма пострадали. Втората катастрофа се е случила в близост до село Долна Вереница - камион е паднал в дере край пътя. ", "date": "2019.11.14", "title": "Две катастрофи затвориха Е-79 между Монтана и Видин"}
{"url": "https://offnews.bg/sviat/briuksel-ne-haresa-i-ungarskia-kandidat-za-evrokomisar-715499.html", "text": "Унгарският кандидат за еврокомисар Оливер Вархей не можа да убеди днес евродепутатите от комисията по външни работи, че е подходящ за ресора „Съседство и разширяване“ в следващата Европейска комисия и ще трябва да отговори на допълнителни писмени въпроси, съобщи БНР.Вархей заяви на днешното си изслушване, че няма да следва примера на унгарския премиер националист Виктор Орбан да успокои Брюксел за връзките на Будапеща с Русия и Турция. Той допълни, че ще действа независимо, ако бъде одобрен. Вархей подчерта, че искал началото на преговори за членство на Северна Македония и Албания да бъде одобрено преди срещата ЕС – Западни Балкани в Загреб следващия май, и размаха пръст на френския президент Еманюел Макрон, който блокира вземането на решение миналия месец.Освен Вархей днес в Европарламента бяха изслушани и кандидатите на Румъния и Франция за следващата ЕК –  (ресор „Транспорт“) и Тиери Бретон („Индустриална политика, вътрешен пазар, информационни технологии, отбрана и Космос“). Бретон и Вълян обаче са били одобрени. Срещу Вълян са гласували единствено зелените и евродепутатите от „Идентичност и демокрация“.", "date": "2019.11.14", "title": "Брюксел не хареса и унгарския кандидат за еврокомисар"}
{"url": "https://offnews.bg/politika/plevneliev-hibridnata-vojna-ne-e-izmislitca-kremal-inzhektira-nestab-715447.html", "text": "Хибридната война не е измислица. България е една от страните, в които се вижда хибридната война - във всичките й аспекти, заяви бившият президент Росен Плевнелиев на кръгла маса, посветена на \"Руското влияние в Европа: противодействие на завладяването на държавата\". Форумът е организиран от Центъра за изследване на демокрацията и фондация „Конрад Аденауер“.Путин извърши грабежа на руския народ. 52% от руската икономика се държи от стотина олигарси - всичките са негови приятели. Всеки олигарх има банка в Русия, тя финансира офшорки, а те от своя страна инжектират нестабилност на региона, включително и в България, заяви Плевнелиев.Видяхме държави като Грузия и Украйна, които бяха разцепени, повлияни от Русия, акцентира той.Според него е необходимо да имаме ясен и точен подход, както Рейгън и Тачър, необходимо е да посочим проблема - ако трябва, да кажем, че това е Империя на злото, която демонтира европейската демократична държавност, съсипва европейските демократични ценности, води война на всички фронтове срещу нас.Същевременно Плевнелиев твърди, че днес България е направила геополитическия си избор и резултатът вече е налице - в ограничаването на зависимостите ни от Русия.Според анализ на Центъра за изследване на демокрацията дори и след наложените от САЩ и ЕС от 2014 г. насам санкции руските компании все още контролират между 5 и 10% от икономиката в Югоизточна Европа, включително стратегически компании като рафинерии, мрежи за продажби и разпространение на горива, газопреносни мрежи и газохранилища, телекомуникационни дружества. Около 10% от българската икономика се контролира от руски капитали.Според експертите от Центъра за изследване на демокрацията стратегическото влияние на Кремъл на Балканите не е само през икономиката, а и през политически партии, медийни, културни и религиозни организации.Особено уязвими са Босна и Херцеговина, Северна Македония, Черна гора и Сърбия - мрежите на руско влияние подкопават икономическото и демократичното им развитие, намесват се при вземането на политически решения в стратегически области, свързани с енергетиката и външната политика. ", "date": "2019.11.14", "title": "Плевнелиев: Хибридната война не е измислица. Кремъл инжектира нестабилност в България"}
{"url": "https://offnews.bg/obshtestvo/7-1-po-rihter-razliulia-indonezia-715505.html", "text": "Земетресение с магнитуд 7.1 по Рихтер е било усетено около 19 ч. българско време по бреговете на Северно Молуку - една от провинциите на Индонезия, предадоха световните агенции.Според Геоложкия институт на Съединените щати епицентърът на труса, който е с дълбочина 45 километра, е бил на 140 километра северозападно от крайбрежния град Терате.Няма данни към този момент за пострадали или щети.Не е издадено и предупреждение за цунами, но въпреки това от Индонезийската метеорологична агенция са предупредили местните хора да не слизат до плажовете като предпазна мярка.", "date": "2019.11.14", "title": "7.1 по Рихтер разлюля Индонезия"}
{"url": "https://offnews.bg/drugi/poveche-ot-500-fehtovachi-idvat-za-sabiata-na-etropolski-715460.html", "text": "Повече от 500 фехтовачи от 28 държави пристигат за единадесетото издание на международния турнир „Сабята на Етрополски“ от 15 до 17 ноември в зала \"Асикс Арена\" (б.р. бившата Фестивална).В петък, 15 ноември, на пътеките излизат момчетата и момичетата до 14 години, а класирането важи за Европейската купа. В събота и неделя кадетите и кадетките ще се състезават индивидуално и отборно, като състезанието отново е кръг от Европейската купа.През последните години „Сабята на Етрополски“ се утвърди като един от най-престижните турнири в света, а интересът е огромен. Заради големия брой участници през 2019 двубоите за пръв път ще се проведат в зала „Асикс Арена“, а не в традиционния домакин зала „София“.В столицата пристигат световните сили във фехтовката от Русия, Унгария, САЩ, Румъния, Гърция и Турция, които ще се състезават с пълни отбори от по 40 души. За пръв път ще участват и фехтовачи от Тайван, Латвия, Дания и Египет. България ще бъде представена от повече от 70 състезатели.При кадетките очакванията за призови класирания свързани с Емма Нейкова, която преди няколко дни спечели бронзов медал на състезанието за ЕК в Истанбул, както и с Белослава Иванова, Калина Атанасова, Кристина Миланова, Ана Михайлова, Габриела Захаринова и Михаела Николова.При кадетите с най-големи шансове за победи е Тодор Стойчев. Патрон на надпреварата ще бъде министърът на младежта и спорта Красен Кралев, който ще връчи в събота и неделя наградите на победителите.Организатори на състезанието са Българска федерация по фехтовка, Фехтовална академия „Васил Етрополски“ и фехтовален клуб „Свечников“.Програма на турнира:15 ноември, петъкСъстезание за деца до 14 години, индивидуално10:00 – 18:00 часа16 ноември, съботаСабя кадети индивидуално9:00 – официално повикване на фехтовачите17:30 – полуфинали и финал18:00 – официално награждаванеСабя кадетки отборно13:00 – официално повикване на отборите17:30 – финал18:00 – официално награждаване17 ноември, неделяСабя кадетки индивидуално9:00 – официално повикване на фехтовачите16:00 – финал и официално награждаванеСабя кадети отборно13:00 – начало на отборните срещи16:00 – финал и официално награждаване", "date": "2019.11.14", "title": "Повече от 500 фехтовачи идват за \"Сабята на Етрополски\""}
{"url": "https://offnews.bg/futbol/fen-na-slejar-sviri-macha-ni-s-chehia-715473.html", "text": "Съдийска бригада от Русия ще ръководи последната европейска квалификация на България - срещу Чехия на 17 ноември.За главен арбитър бе определен Сергей Карасьов, а негови асистенти ще бъдат Игор Демешко и Максим Гаврилин. Четвърти рефер е Сергей Иванов. Съдийският наблюдател е Ставрос Трицонис (Гърция), а делегат на двубоя - Небойша Ивкович от Сърбия.40-годишният московчанин Карасьов има скромен международен опит. Той е запален фен на твърдата музика, а любимата му група е \"Слейър\".Националите приемат съперника си от 19:00 часа на Националния стадион \"Васил Левски\" в мач от група \"А\" без значение за България.", "date": "2019.11.14", "title": "Фен на \"Слейър\" свири мача ни с Чехия"}
{"url": "https://offnews.bg/kultura/otdeleni-izlozhba-na-vasil-abadzhiev-v-sofijska-gradska-hudozhestv-715469.html", "text": "Защо се оказваме така дистанцирани в свят, който уж постоянно ни събира? Този въпрос поставя изложбата \"Отделени\" на именития художник и сценограф Васил Абаджиев.Експозицията от 30 широкоформатни монохромни фотографии и две видео инсталации може да се види до 8 декември 2019 г. в Софийска градска художествена галерия.Композиции, в които персонажите са обгърнати от тъмнина и безпокойство; портрети, в които лицата се разслояват на собствените си проекции – авторът Васил Абаджиев изгражда своите образи, използвайки драматизма на черно-бялото противопоставяне, за да внуши идеята за изолация, безпомощност и страх от бъдещето.Върху този фон от тревожност и самота откроява и посланието на изложбата за нуждата от повече близост и съпричастност в съвременния свят.Сред познатите лица от театралния калейдоскоп, особено силно се откроява изразителният образ на съпругата на автора - забележителната режисьорка Лилия Абаджиева, следван от портрети на Мариана Жикич, Йордан Ръсин, Донка Аврамова-Бочева, Стоян Радев и др.Васил Абаджиев е роден през 1966 в Сливен. Завършил е магистърска специалност Живопис в Национална художествена академия. Има няколко самостоятелни изложби в България и множество участия в колективни изложби в България, Германия, Румъния и др. Занимава се със сценография и костюмография в театъра. Реализирал е над 30 сценографски проекта в България, Германия, Русия и САЩ.", "date": "2019.11.14", "title": "'Отделени' - изложба на Васил Абаджиев в Софийска градска художествена галерия"}
{"url": "https://offnews.bg/analizi-i-komentari/zashto-i-kak-zdravnata-sistema-ni-poddarzha-bolni-dokato-ni-ubie-715466.html", "text": "За пореден път, бюджетът на здравната каса се мярна като мимолетен обект на общественото внимание. Въпреки изключителната важност на проблема, въпреки че „от всички форми на неравенство несправедливостта в здравеопазването е най-шокиращата и най-нехуманната“, както се провикна Мартин Лутер Кинг.Всички централни медии поканиха представители на Касата, със стандартния въпрос – „ще се подобри ли здравеопазването в България, след като още 395 милиона лева се изсипат в нереформираната система?“. Отговорът беше „безапелационно НЕ!“. В студиото на \"Още от деня\" проф. Григор Димитров, главен експерт в БСК и член на Надзорния съвет на НЗОК отбеляза, че в приетия бюджет няма нищо ново. „Структурата е от последните шест години, съотношенията са същите, относителните дялове са същите, т.е. нищо ново не се случва и тези пари ще се разпределят по същия начин“. Адвокат Андрей Дамянов – също член на Надзорния съвет на НЗОК и представител на Националната пациентска организация заяви пред БНР, че силно се съмняват, че този бюджет ще работи в полза на пациента, защото харченето на тези средства е поставено под въпрос.Единодушно е мнението, че е изградена икономически неефективна здравна система, в диаметрално противоречие с всички съвременни научни, организационни, административни и икономически тенденции за редуциране на болничните легла и провеждане на лечението на извънболнична основа. Според проф. Григор Димитров – „80 на 100 от разходите на Здравната каса са за болнична помощ и за лекарства. В страните на ЕС средствата, които са за болнична помощ, не са повече от 27-28%, в България 60 %. Средствата за лекарства в другите страни са между 18 и 20%, в България са 30%, т.е. ние парите за Здравната каса ги даваме главно за болнична помощ“.Преди повече от две години, общопрактикуващият лекар д-р Гергана Николова обяснява пред Bloomberg TV Bulgaria, много ясно, организацията на „здравните грижи“ - \"Обърнатата пирамида\" в здравната система води до тежко натоварване на болничната помощ, защото в болниците се извършват елементарни неща, които биха могли да се направят и в извънболничната помощ. Доболничната помощ е много осакатена от дейностите, които може да осъществи, от лимитите, които при нас се налагат първично и няма как да бъдат нарушени по никакъв начин. Като свършат парите от какво почваме да пестим – от профилактика и превенция. Всичко това води до свръххоспитализации и влече след себе си милионите, които се натрупват. Когато няма качествена профилактика, това води до късно откриване на много голяма част от заболяванията, то пък води до тежка хоспитализация – дълга и продължителна, която не е в интерес на никого, най-вече на пациента“, пояснява д-р Николова.Експертите са единодушни, че единственото обяснение на порочните практики е липсата на политическа воля за реформи в здравната система, поради което продължава натрупването на проблемите в нея.На базата на десетилетния ми личен опит от работа с лечебните структури, на всички нива, включително като управител на онкологичен медицински център, изразявам пълно съгласие, че огромните проблеми на здравеопазването са резултат на последователна политика, но моят прочит на здравния бюджет е по-различен. Според мен, организирана престъпна група, с най-висока политическа протекция, се стреми към следните цели и в значителна степен е постигнала:1. Организационна и финансова ликвидация на профилактиката, като основна сфера на медицинската практика.2. Организационна и финансова ликвидация на всички дейности по промоция на здравето и превенция.3. Административно ограничаване на доболничната и извънболничната помощ, включително с методите на административната репресия.4. Умишлена липса на нормативна регулация на състрадателното лечение и палиативните грижи на тежко и терминално болните.5. Целенасочено възпрепятстване на въвеждането на нови и иновативни методи, които имат висок потенциал за намаляване на разходите за лечение.Всички инструменти на здравната политика са целенасочено фокусирани за създаване и поддържане на максимален контингент тежко болни хора, от които чрез свръххоспитализация и злоупотреба с лекарства, да може да се краде в огромни мащаби.Най-очевидно, тази престъпна схема се прилага при „най-скъпите заболявания“ – хронични и онкологични. Тя е разработена детайлно на всички нива на нормативна и административна регулация.Наредбата, с която се утвърждава медицински стандарт „Медицинска онкология“ постановява, че „противотуморното лечение се осъществява в лечебно заведение за болнична помощ“. Този подход не отговаря на никакви международни стандарти и концепции за намаляване на болничните легла и увеличаване на извънболничното обслужване на пациентите и единствената му цел е насочване на финансовите потоци в болниците. Стандартът беше оспорен от Центъра за защита правата в здравеопазването и Медицински център за интегративна медицина и отхвърлен с решение на Върховния административен съд, но с нова Наредба на МЗ беше приет отново много бързо, в непроменен вид, за да бъде запазена мултимилионната възможност за посегателства. За да се осигури възможността за кражби, беше отменен държавният контрол върху доставката на онколекарства и позволено всички болници да ги купуват както им е изгодно, след което НЗОК безропотно да ги заплаща.Създадената доходна ниша за безпроблемно теглене на неограничени суми – химиотерапията се изпълни с новосъздадени консуматори и парите за онколекарства в България се увеличиха от 60 милиона лева за 2012 г. на 300 милиона 2017 г. За 2020-та още 126 милиона за лекарства. В резултат смъртността на болните от рак непрекъснато се увеличава.Върхът на регулацията бяха мераците на лицето Москов, който при временното си пребиваване на министерското кресло се опита да прокара с наредба, онкоболните да се лекуват не просто в болници, а само в такива, в които е осигурена свещената ракова мелница – хирургия/химиотерапия/лъчетерапия. По една случайност, това са болниците на един съседски холдинг, за който журналистът Емил Янев многократно пита дали не споделя част от акциите си със самия Москов. Идеята да бъдат излъгани лъжците и ограбени крадците пропадна, но при средна цена на химиотерапията в Националния онкологичен център - 7 хиляди лева, болница „Надежда“ си смуче по 15 хиляди, а „Сердика“ по 17 хиляди на креват.Цитираният адвокат Дамянов изразява съмнение, че в новия бюджет се прилага иновация, чрез натиск към фармаиндустрията да връща част от търговската отстъпка обратно към Касата, да се отстранят препаратите с ниска стойност и на нашия пазар да има само скъпи лекарства.Веднъж го казах – „Инвеститори“ и мошеници от всички страни, добре дошли в България – Раят на онкологичната далавера!Спазването на стандарта в продължение на дълги години беше възложено на репресивно-корупционен орган, наречен „Медицински одит“, квалификацията на който никога не достигна за оценка на качеството на лечението, пък и никога нямаше такава цел. В специално писмо до служебния министър Семерджиев, с което разполагаме, служители на агенцията разясняват технологията на служебния рекет, но вместо санкции за вече отстраняваната, за това, директорка Златица Петрова, тя беше устроена като съветник на министъра, а агенцията преобразувана в „Медицински надзор“ - с още по-нисък професионален потенциал, но засилени репресивни функции – вече може да заличава лечебни заведения.Разбира се, раковият гешефт не е само български патент. В публикуваната през 2016 г. книга „Cancer Research and Therapy“, професор Махин Хатами, програмен директор в Националния раков институт (NCI) и Националните здравни институти (NIH) на САЩ, представя доказателства за високия процент на неуспех (90% +/- 5) на изследванията и лечението на рака. Тя разкрива многофакторните криминални мотиви на една изключително сложна медицинска йерархия, конструирана за създаване и контрол на болно общество, което зависи от лекарства.В България обаче схемата е проста. Касата и пациентът се грабят само във фазата на „активно“ лечение. След това, интересът се губи. Поради това, умишлено не се въвеждат в националното право Директива 83 от 2001 г. и Регламент № 726 от 2004 г. на Европейския парламент и на Съвета на Европейския съюз за „състрадателно лечение“. Умишлено не се създава Наредбата за палиативни грижи, предвидена в чл. 96 на Закона за здравето през 2006 г.Още през 2015 г. Комисията за защита от дискриминация установи, че са нарушени Законът за защита от дискриминация, Европейската конвенция за защита правата на човека и основните свободи, Международния пакт за гражданските и политическите права и Конституцията на Р България. На това основание Върховният административен съд постанови решение, с което се установява, че поради престъпното бездействие на министъра на здравеопазването и ръководената от него администрация, спрямо пациентите е упражнена дискриминация по признак „увреждане“, което е довело до „ограничаване на правото на живот“! Министърът е задължен „да създаде норми, които да конкретизират и гарантират упражняването на установените от Конституцията и международните договори, по които България е страна, основни права на тази група граждани на държавата. До ден днешен това не е изпълнено!Независимо от ясното императивно съдържание на съдебни решения и административни актове, основани на повелителните норми на национални и международни актове, в които по общовалиден и безапелационен начин е защитено, както правото на живот и неговата неприкосновеност, така и правото на лично достойнство на всяко човешко същество, независимо в какво положение – социално, здравословно, психическо или друго, се намира, престъпните действия на министъра на здравеопазването и неговите чиновници продължават и до настоящия момент.Въпреки че здравната администрация взема системни мерки за разрушаване на Националния раков регистър и създава условия за съсипване на епидемологичните бази данни чрез масова фалшификация на резултатите по „клинични пътеки“ е известно, че през последните 15 години повече от 17 000 души в България годишно, привършват живота си от рак лишени от „състрадателно лечение“, лишени от „палиативни грижи“, дискриминирани по признак „увреждане“, което води до „ограничаване на правото им на живот“!Дали да увредиш и да ограбиш 250 000 човешки съдби не се нарича „геноцид“?Специализираната прокуратура и Сметната палата вече са сезирани, за да проверят кой и защо прави такива бюджети, как се разходват публичните средства за здравеопазване, какъв е медицинският ефект за българските граждани и защо стотина души присвояват милиарди лева годишно от здравето им.Но основната задача на този текст е да постави въпроса за политическата отговорност, за ефективността на политиките, за политическите и професионалните оценки на катастрофата, наречена „здравеопазване“.", "date": "2019.11.14", "title": "Защо и как здравната система ни поддържа болни... докато ни убие"}
{"url": "https://offnews.bg/sviat/pustiniata-gobi-se-prevarna-v-more-ot-cherveni-chushki-galeria-715472.html", "text": "Пустинята Гоби в Северозападен Китай се превърна в море от червени чушки заради годишния ритуал по сушене на реколтата от люти чушки.Фермерите, събрали реколтата в края на лятото, я разпростират в пустинята, за да изсъхне под горещите лъчи на есенното слънце.Всеки септември и октомври земеделците от региона Синдзян Уйгур прибират една пета от производството в световен мащаб и ги простират там, за да ги изсушат. Резултатът от това е красив червен хоризонт. Това сушене е само един от годишните ритуали, които правят родината на уйгурите уникална. Местните жители се възползват от същото горещо време, което пресушава чушките, за да си направят и „пясъчни бани“.", "date": "2019.11.14", "title": "Пустинята Гоби се превърна в море от червени чушки (галерия)"}
{"url": "https://offnews.bg/temida/geshev-shte-se-radvam-da-stana-obshtinski-savetnik-kato-prikliuchi-m-715476.html", "text": "Можем да кандидатстваме за Гинес с тази процедура за избор на главен прокурор. Тя е безпрецедентна за Европа, за България и подозирам за света. Ако някой каже, че не е имало прозрачност, това би било безпринципност. Това коментира новоизбраният главен прокурор Иван Гешев на пресконференция след заседанието на ВСС. Аз лично бих се радвал като приключа кариерата си като главен прокурор да стана общински съветник. Не виждам нищо лошо в това, заяви Гешев по повод думите на Атанаска Дишева от съдийската колегия, че се е почувствала заплашена от . Лозан Панов, Дишева и Олга Керелска говориха политически на днешния пленум на ВСС, затова й казах, че я очаква блестящо политическо бъдеще, обясни Гешев. Но подозирам, че и добър ден да й бях казал, пак щеше да се почувства заплашена, продължи той. Гешев заяви още, че процедурата не е приключила и се надява президентът да изпълни задълженията си по Конституция, както го е направил и първия път. Сотир Цацаров подчерта в отговор на въпрос дали е получил предложение да оглави КПКОНПИ, че естествено не е мислил да се пенсионира след изтичане на мандата ми. Ако имам някакви планове - те могат да включват предсрочно прекратяване на мандата или предаване на щафетата на Иван Гешев, няма да ги научите от медия или някой друг, а от мен самият, заяви той. Президентът може да сезира Конституционния съд, това е в неговите правомощия, уточни представляващият ВСС Боян Магдалинчев. ", "date": "2019.11.14", "title": "Гешев: Ще се радвам да стана общински съветник, като приключи мандатът ми като главен прокурор"}
{"url": "https://offnews.bg/sviat/novi-razkritia-po-razsledvaneto-za-impijchmant-na-tramp-v-parvia-den-o-715450.html", "text": "Ново разкритие по разследването за отстраняване на американския президент бе направено в първия ден на публичните изслушвания в Камарата на представителите, които трябва да установят дали Доналд Тръмп е злоупотребил с властта си чрез опитал да принуди Украйна да разследва политическия му опонент за президентските избори през 2020 г., бившият вицепрезидент Джо Байдън, чийто син Хънтър е бил член на управителния съвет на украинската национална газова компания Burisma Holdings. По време на искането - станало известно благодарение на агент на ЦРУ, разкрил разговор между Тръмп и украинския президент Володимир Зеленски от 25 юли, САЩ задържаха отпускането на военна помощ за Украйна.Пред Комисията по разузнаване в Камарата на представителите временно изпълняващият длъжността посланик на САЩ в Украйна Уилям Тейлър заяви, че президентът Тръмп директно е поискал украинско разследване срещу двамата Байдън.Ключовите свидетели Тейлър и Джордж Кент от Държавния департамент в сряда продължиха повече от пет часа. Хронологията на най-важните изказвания обобщава в анализ коментаторът на CNN Кристофър Майкъл Сжилиза.НачалотоС встъплението си ръководителят на Комисията по разузнаване Адам Шиф отправи ясното послание, че изслушванията не се отнасят само за Тръмп, а и за това как функционира и как би трябвало да функционира президентската институция в американската демокрация, за разделението и баланса между законодателната и изпълнителната власт, заложени в конституцията.\"Нашите отговори на тези въпроси ще засегнат не само бъдещето на това президентство, но на президентството изобщо\", каза Шиф. Според него противопоставянето на Тръмп срещу искането високопоставени представители на администрацията да свидетелстват пред Конгреса е увеличава опасността от  корупционни действия и злоупотреба с власт.\"Това ли трябва да очаква Америка от нейния президент? Ако това не е поведение, което заслужава импийчмънт, кое заслужава - попита той. - Не изисква ли самата клетва за встъпване в длъжност законите ни да бъдат спазвани точно, нашият президент да защитава конституция, която балансира между властите?\"След него най-високопоставеният представител на Републиканската партия в комисията Девин Нунеш нарече изслушванията \"жалък край\" на опитите на демократите да оспорят резултатите от президентските избори през 2016 г., когато Тръмп идва на власт. Той смята, че подалият сигнала срещу Тръмп е \"известен с предразсъдъците си към президента Тръмп\" и иронизира \"фалшивия импийчмънт\".ГвоздеятКлючово в изслушванията бе това на изпълняващия длъжността американски посланик в Украйна Бил Тейлър. Той разказа, че президентът Тръмп директно е поискал украинско разследване срещу Джо Байдън.Тейлър разказва за създаването на \"незаконен\" канал за комуникация с Украйна, ръководен от личния адвокат на американския президент Руди Джулиани, който често провеждал противоположна политика на водената от дълги години от САЩ в региона. Дипломатът споделя за \"мъчителното\" за него общуване със съветника по национална сигурност Джон Болтън, с американския посланик в ЕС Гордън Съндланд и с високопоставени украински представители, в рамките на което му било изяснено, че военната помощ от САЩ се отказва на Украйна, докато страната не обяви започването на разследване на Burisma Holdings - украинската национална газова компания, в чийто управителен съвет е синът на Байдън - Хънтър Байдън.Тейлър разказва и епизод от сагата, който научил след свидетелските му показания при закрити врата на 22 септември. Посланик Съндланд се срещнал с висш сътрудник на Зеленски на 26 юли - ден след телефонния разговор между двамата президенти, след което Съндланд информирал Тръмп за естеството на срещата, а помощник на Тейлър чул как Тръмп да настоява да започне разследване. След обаждането помощникът на Тейлър пита Съндланд какво мисли Тръмп за Украйна. Съндланд отговаря, че Тръмп се интересува от разследването срещу Байдън повече от всичко друго.Геополитическото влияние на подхода на Тръмп към УкрайнаИзслушванията в сряда бяха съсредоточени в стореното от Тръмп и сътрудниците му на Украйна, на Джо и Хънтър Байдън, но и Тейлър, и Джордж Кент от Държавния департамент насочваха акцента другаде. И двамата повтаряха колко големи са притесненията им за влиянието, което е оказало задържането на американската военна помощ (близо 400 млн. долара) за Украйна.Тейлър отбеляза, че е пътувал до Донбас в Източна Украйна и е видял ефекта от забавянето за страната, която продължава борбата си с руската инвазия. Подобно на него, Кент подчерта колко критично важна е американската помощ за Украйна в продължаващите ѝ усилия да ограничи увеличаването на влиянието в региона на Русия, която анексира Крим през 2014 г.Според двамата дипломати натискът, оказан на Украйна от Белия дом ще има реално отражение не само върху Украйна, но и върху интересите на САЩ в региона, специално по отношение на Русия.Казано накратко, не става въпрос само за това Тръмп да получи това, което е искал за двамата Байдън от Украйна, а че всичко това е имало реално отношение върху американската геополитика - пише анализаторът за CNN.Нищо от това не беше нормално - казва Тейлър.Една от основните опорни точки на републиканците в изслушванията е, че в разговора си със Зеленски на 25 юли Тръмп не е направил нищо извън нормалните процедури за преговори между американски президент и чуждестранен лидер. \"Правим го през цялото време във външната политика. Преодолейте го\" - каза миналия месец ръководителят на кабинета на Тръмп Мик Мълвейни и с това предизвика бурна реакция.В сряда Тейлър ясно изрази несъгласието си с тази теза на републиканците. \"Едно е да се опиташ да повлияеш по време на среща в Белия дом. Съвсем друго, мисля, е да се опиташ да се въздействаш, като поставяш под въпрос сигурността на страната. Много по-притеснително е\" - казва той.Започвайки с въпросите си към Кент и Тейлър в ранния следобед, Нунеш разказа надълго и нашироко развенчаната вече конспиративна теория, че украинците са били въвлечени в подпомагане на съперничката на Тръмп в изборите през 2016 г. - кандидатката на демократите Хилъри Клинтън. Няма нито едно доказателство, че Украйна е играла роля в президентските избори в САЩ през 2016 г., каза по този въпрос Кент под клетва.Фиона Хил, която напусна позицията си на специален съветник по въпросите на Русия в Националния съвет по сигурността по времето на Тръмп, потвърди думите му пред разследващите по време на изслушването ѝ при закрити врата.Миналия септември бившият съветник по вътрешна сигурност в Белия дом Том Босерт също обобщи заключението си по въпроса по този начин: \"Това е напълно развенчано. ... Много съм разочарован от това, което (Джулиани) и правният екип правят, като повтарят пред президента тази развенчана теория. Тя остава в съзнанието му, когато я чува отново, отново и отново и, за да внеса яснота тук, нека отново повторя, че тя няма валидност\".Основната опорна точка на републиканцитеВидни представители на републиканците положиха големи усилия за обрисуват изслушванията за импийчмънт като едно \"голямо нищо\", отбелязва анализаторът за CNN.\"Това измамно изслушване е не само скучно, то е колосална загуба на време и пари на данъкоплатците\", написа в Туитър прессекретарят на Белия дом Стефани Гришам. \"Ужасно скучно е\", написа синът на президента Ерик Тръмп. Републиканският конгресменът от Северна Калифорния Марк Медоус, сътрудник в Белия дом, коментира пред CNN: \"Не знам за Вас, но за мен е трудно да остана буден и да слушам всичко това\".Републиканците казват: \"Украйна никога не направи това, което Тръмп е поискал, така че...\"Друг основен аргумент срещу свидетелските показания на Тейлър и Кент и техните опасения във връзка с искането на Тръмп към Зеленски, че в крайна сметка военната помощ е отпусната през септември, въпреки че Украйна така и не обявява планове за разследване на Байдън. Заключението на републиканците, сред които конгресмените Джон Ратклиф (Тексас) и Елис Стефаник (Ню Йорк) е, че всъщност нищо не се е случило.Но контекстът има значение - пише Кристофър Майкъл Сжилиза. Точно по времето, когато цялата помощ е отпусната (11 септември), и от двете партии в Конгреса започнаха да отправят запитвания защо тя е задържана. По това време вече се говореше за сигнала за разговора между Тръмп и Зеленски, подаден от агент на ЦРУ, към президента вече бяха отправени обвинения в престъпление.Това показва, че последният аргумент на републиканците не е толкова непоклатим, колкото изглежда, коментира анализаторът.", "date": "2019.11.14", "title": "Нови разкрития по разследването за импийчмънт на Тръмп в първия ден от изслушванията"}
{"url": "https://offnews.bg/obshtestvo/bez-avarii-dva-dni-v-plovdiv-715487.html", "text": "Първият по рода си форум на Виа Експо, който се фокусира върху иновациите за повече сигурност и безопасност на оборудване, съоръжения и сгради, бе открит днес в Пловдив. Интересът към темата от страна на българската индустрия е значителен. Два дни \"БЕЗ аварии\" ще бъде място за полезна среща между лектори и изложители от 7 държави с представители на водещи компании. Здравко Димитров, кмет на Община Пловдив, изпрати поздравителен адрес към делегатите с пожелание за успешни контакти и реализиране на бъдещи съвместни проекти.Конференцията беше открита от Добрина Проданова - председател на Търговско-промишлена камара-Пловдив, инж. Атанас Ангелов - председател на УС на Българската асоциация на архитектите и инженерите - консултанти, и Йоханес Ван Селм - съветник към Италианската организация за индустриална поддръжка и към Европейската федерация на националните асоциации за индустриална поддръжка. Всички те отправиха призиви за прилагане и осмисляне на ползите от превантивни мерки.\"Виждайки във ваше лице елита на индустрията, сме спокойни, че ще имаме едно по-безаварийно бъдеще\", се обърна към участниците Таня Булдеева от Виа Експо.Форумът ще продължи до 15-ти ноември. Организаторите канят да посетите изложбената зона, която е със свободен достъп. Посещението е възможност за запознаване с иновативни решения за сигурност, безопасност, видеонаблюдение, укрепване на сгради и съоръжения, апаратура за измерване и наблюдение на гранични стойности и отклонения, лични предпазни средства, мониторинг на качеството на ел. енергията и непрекъсваемо захранване, интерком системи и евакуационно оповестяване. Интерес предизвиква софтуер с елементи на изкуствен интелект - той управлява множество системи и минимизира възможността за човешка грешка. Акцент са електрически задвижки и защитни блокиращи системи, които предотвратяват ненужни разливи.Сред темите в конферентната програма са инфрачервена термография, животоспасяваща техника, финансиране на проекти, сертифициране на продукти за безопасност.\"БЕЗ аварии\" е насочена към широк спектър производства. Работното време е от 10.00 - 18.00 (14 ноември), 9.30 - 15.00 (15 ноември), Гранд Хотел Пловдив.", "date": "2019.11.14", "title": "\"БЕЗ аварии\" два дни в Пловдив"}
{"url": "https://offnews.bg/koloezdene/zabraniha-koloezdeneto-na-edi-merks-715486.html", "text": "Петкратният победител в Тур дьо Франс Еди Меркс е получил лекарска забрана да се качва на колело. 74-годишният бивш елитен състезател пострада тежко по време на каране с приятели в средата на октомври.Той беше приет в болница и освободен след петдневен престой. Травмите в областта на главата обаче са били доста сериозни и са се наложили допълнителни изследвания.\"Явно съм имал късмет. Ако по-някакво съвпадение точно покрай мястото на инцидента не беше минала медицинска сестра, то аз съм щял да си отида\", казва Меркс, който си припомня и предишната си голяма катастрофа като млад състезател преди 50 години.На 9 септември 1969-а той оцелява по чудо на състезание във Франция, когато участва в жестока катастрофа в стена, предпазваща зрителите. Човекът, срещу когото се състезава, и който е редом с него при удара - Фернан Вамбст, е мъртъв.Меркс е натрошен, а гърбът му е особено тежко пострадал с гръбначни изкривявания и вътрешни кръвоизливи. Близо 6 месеца изкарва по болници и се възстановява. На следващата година печели Джирото и Тура.Легендата говори и за смъртта на близкия си приятел Раймон Пулидор, който почина в сряда сутринта след дълго боледуване.\"Той е икона в колоезденето. Франция го обичаше много\", казва Меркс.", "date": "2019.11.14", "title": "Забраниха колоезденето на Еди Меркс"}
{"url": "https://offnews.bg/politika/karakachanov-izbra-nachalnik-na-voennoto-razuznavane-chaka-prezidenta-715482.html", "text": "Полковник Велко Атанасов, който сега е и.д. директор на служба „Военна информация“, може да поеме командването на службата. Това съобщи министърът на отбраната Красимир Каракачанов пред депутатите от ресорната комисия.В началото на юли Военната прокуратура започна да разследва последния и шеф на Военното разузнаване - генерал Пламен Ангелов и предишния генерал Светослав Даскалов, заради нерегламентирано издаване на достъп до класифицирана информация. Ангелов сам подаде рапорт за напускане.Според обвинението над 500 достъпа до класифицирана информация на НАТО и ЕС са били издадени от Държавната комисия по сигурността на информацията в нарушение на закона, а разрешенията са дадени на база документи от служба \"Военна информация\", подписани в нарушение на правилата.Аз се спрях на предложение, което има необходимите качества, необходимото военно образование, който да поеме службата, каза Каракачанов. Той обясни, че има процедура за назначаване на шеф на военното разузнаване и преди да вкара предложението в Министерски съвет, е редно да има съгласуване с президентската институция, за да няма разминаване. Когато получа утвърдителен отговор от президента, ще го внеса като процедура, каза Каракачанов.Атанасов е полковник, а разузнаването трябва да бъде оглавено от генерал, но според Каракачанов това не е проблем и той може да изпълнява длъжността, докато не изтекат годините, в които трябва да предстои в звание на полковник.", "date": "2019.11.14", "title": "Каракачанов избра началник на военното разузнаване, чака президента"}
{"url": "https://offnews.bg/temida/spetcprokuraturata-geshev-e-nevinen-po-signala-na-boetc-715433.html", "text": "Спецпрокуратурата не откри престъпление срещу правосъдието, извършено от Иван Гешев, след проверка по сигнал на БОЕЦ. Той бе внесен на 24 октомври във Върховната касационна прокуратура от лидера едседателя на ГД \"Боец\" Георги Георгиев.  На 30 октомври сигналът бе изпратен по компетентност на Специализираната прокуратура за проверка на изнесените в сигнала данни. Въз основа на извършената лична проверка от наблюдаващия прокурор, на когото е възложена, на 11 ноември е постановен отказ за образуване на досъдебно производство срещу Иван Гешев поради липса накаквито и да било доказателства за извършено от него престъпление, съобщават от спецпрокуратурата. Сигналът на \"Боец\" е основан на публикация на сайта \"Бивол\". Копие от отказа е изпратено и на жалбоподателите на посочения от тях адрес, информират още от обвинението. ", "date": "2019.11.14", "title": "Спецпрокуратурата: Гешев е невинен по сигнала на БОЕЦ"}
{"url": "https://offnews.bg/temida/izborat-na-geshev-2-signala-za-bomba-vav-vss-tcatcarov-opredeli-ukaz-715435.html", "text": "Два сигнала за бомба са получени във Висшия съдебен съвет, заяви председателят му министър Данаил Кирилов. Снощи в 20 часа е имало обаждане за кола бомба пред сградата на ВСС, вторият сигнал е от тази сутрин в 7 часа, уточни той. Заседанието да продължи, решиха обаче магистратите. Шефът на ВКС Лозан Панов предложи указът на президента Румен Радев, с който той връща първия избор на Иван Гешев за главен прокурор на ВСС, да не се обсъжда, а да се гласува откриването на нова процедура. Атанаска Глишева не се съгласи с думите му и поиска членовете на ВСС да вземат решение как да процедират оттук нататък. Тя подчерта, че не бива да се омаловажават действията на президента и е редно да се стартира нов избор. Започнатата процедура да продължи, настоя пък Вероника Имова. Тя поиска да не се нарушава Конституцията. Главният прокурор Сотир Цацаров пък определи указа на президента като \"политическо упражнение пред медиите\". В указа мотиви в юридическия смисъл няма, категоричен бе той. Подкрепям изцяло становището на главния прокурор, че мотиви на президента в чистия юридически смисъл няма\", заяви председателят на ВАС Георги Чолаков.\"Аз считам, че следва да бъде подложено на гласуване процедурния въпрос как следва да продължим. Конституционният съд е казал, че ние действаме при оперативна самостоятелност. Ние следва да преценим дали ще направим повторно предложение за същия кандидат или да продължим с нова процедура\", каза Чолаков.Той припомни, че по време на повторното обсъждане на неговия избор също е имало дебат откъде да продължи процедурата и дали да се прегласува. Според Пламена Цветанова от прокурорската колегия те са се обединили при номинацията за главен прокурор около необходимостта той да отговаря на нуждите на колегията. Тя обяви, че ще гласува против обявяването на нова процедура. \"Не знам дали си даваме сметка, че това е тежка процедура. Ако процедурата бъде прекратена и започне нова такава, не знам какво по-различно би могла да направи прокурорската колегия и дали бихме могли да предложим втори кандидат\", посочи Цветанова. Трябва да започнем нова процедура, категорична бе Олга Керелска. Тя подчерта, че я притесняват думите на президента, че проведената процедура досега е проведена формално. Няма какво да прекратяваме и какво да продължаваме, трябва да открием нова процедура и да обсъдим има ли намеса при първия избор в работата на съдебната власт, отсече Керелска. Отдавна се върти в българското общество мнението за намеса на политиците, каза още Керелска. Дотук бе направено от 4-ма колеги процедурно предложение да се гласува как да продължим - да прекратим процедурата и да открием нова или да продължим започнатата. Не знам какво се върти в обществото, но тук се въртим около тези предложения, обяви Цацаров. Нека да бъде дадена възможност на всички да изрязат мнението си, настоя Дишева. Очаквайте подробности! ", "date": "2019.11.14", "title": "Изборът на Гешев: 2 сигнала за бомба във ВСС, Цацаров определи указа на президента като политическо упражнение пред медиите"}
{"url": "https://offnews.bg/zdrave/grafik-na-razprostranenie-na-donorskite-karti-715467.html", "text": "Продължава разпространението на донорски карти в рамките на кампанията \"Да! За живот!\" в подкрепа на донорството и трансплантациите. Картите нямат юридическа стойност, но изразяват приживе волята на човек да дари органи за трансплантация. Ето в кои градове ще се разпространяват в идните дни:· Видин – на 20 и 27 ноември от 09:00 ч. до 11:00 ч. донорски карти ще бъдат раздавани в Градската градина и центъра на града.· Перник – на 19 и 27 ноември от 12.00 ч. до 13.30 ч. доброволци на БЧК ще раздават Донорски карти на главния площад в града.· Пловдив – на 19 и 25 ноември от 15.00 ч. до 17.00 ч. донорски карти ще бъдат раздавани пред „Виенски павилион“ – Цар Симеонова градина.- На 27 ноември от 16.30 ч. донорски карти ще бъдат раздавани в централната част на гр. Сопот.- Всеки ден до края на кампанията донорски карти могат да се вземат в сградата на Община Първомай;· В градовете Цар Калоян и Исперих донорски карти ще бъдат раздавани от доброволци на БЧК всеки ден от 15 до 20 ноември, от 14.00 ч. до 16.00 ч. в централната градска част.· Нова Загора – на 21 ноември от 12.00 ч. пред сградата на общината ще бъдат раздавани донорски карти;· Шивачево - на 15 ноември от 16.00 ч. пред сградата на общината ще бъдат раздавани донорски карти;· Котел - на 22 ноември от 12.00 ч. пред сградата на общината ще бъдат раздавани донорски карти;· Рудозем – на 22 ноември от 13.00 ч. доброволци на БЧК ще раздават донорски карти пред болницата;· Своге – на 19 ноември между 10.00 ч. и 12.00 ч. донорски карти ще бъдат раздавани в центъра на града;· Ямбол – на 20 ноември от 10.30 ч. до 13.00 ч. карти ще бъдат раздавани пред библиотека \"Г. С. Раковски\".· Ловеч:- На 19 ноември от 10.30 ч. карти ще бъдат раздавани на изходите на града в посока Троян и в посока Летница;- На 21 ноември от 10.30 ч. карти ще бъдат раздавани в залата на БЧК в града;- На 29 ноември от 16.30 ч. до 18.30 ч. доброволци на БЧК ще раздават донорски карти пред магазин Била;· Габрово:- На 25 ноември от 10.00 ч. до 12.00 ч. карти ще бъдат раздавани пред МБАЛ-Габрово;- На 26 ноември от 09.00 ч. до 11.00 ч. – пред ДКЦ-СИАС;- На 27 ноември от 10.00 ч. до 12.00 ч. може да вземете карта пред Технически университет и МЦ \"Апогей Ангелов и сие\";- На 28 ноември от 10.00 ч. до 12.00 ч. карти ще бъдат раздавани пред ДКЦ 1 и Аптеки „Феникс“;- На 29 ноември от 10.00 ч. до 12.00 ч. карти ще бъдат раздавани пред Аптеки „Медисо“;- От 25 до 29 ноември карти ще бъдат раздавани и в медицинските центрове в Дряново, Севлиево и Трявна.", "date": "2019.11.14", "title": "График на разпространение на донорските карти"}
{"url": "https://offnews.bg/zdrave/biagane-s-kauza-promeniame-diabeta-v-sofia-i-plovdiv-715403.html", "text": "Бягане с кауза и безплатно измерване на кръвната захар ще се проведат в София и Пловдив по повод 14-ти ноември – Световният ден за борба с диабета.Инициативата е под патронажа на Негово превъзходителство Сьорен Якобсен, Посланик на Дания в България, реализира се от Сдружение „5 км рън“, Националната асоциация на децата с диабет, МУ-Пловдив.Бягането с кауза „Променяме диабета!“ ще се проведе на 16-ти ноември (събота) от 10.00 ч. в „Южния парк“ на София и на Гребната база в Пловдив. Успоредно с него медицински специалисти ще правят оценка на риска от диабет и ще измерват кръвната захар на всички желаещи. Целта на инициативата е да фокусира общественото внимание върху опасностите, които крие това социалнозначимо заболяване, което се увеличава в цял свят с всяка изминала година.РазпространениетоОбщо 463 млн. души или всеки 11-ти възрастен човек в света е с диабет, показват последните данни от тази година на Международната федерация по диабет (IDF). Хората с това заболяване са се увеличили с 38 млн. в сравнение с 2017 г., като се очаква през 2030 г. техният брой да достигне 578 млн., а през 2045 г. – 700 млн.Увеличават се и случаите на диабет в България. Над 442.5 хиляди са били хората с тази диагноза в страната срещу 423 хил. година по-рано, показват данните на IDF. Това означава, че с диабет са 8.3% от населението. Основната част от хората с диабет са с тип 2. Ръстът при него е свързан със съвременния начин на живот – повишаващите се нива на урбанизация, застаряващото население, ниска физическа активност и консумация на висококалорична храна.Децата и диабетътСлучаите на диабет тип 1, който се проявява предимно сред децата и младежите също се увеличава, показват още данните на IDF. Над 1.11 млн. са хората с диабет тип 1 по света през 2018 г, като броят на новите случаи е 128 хил. Анализите показват, че честотата на диабет тип 1 е по-висока сред държавите с по-високи доходи. Засега причините за повишаването на случаите на диабет тип 1 не са ясни.Диабет и бременностУвеличават се и случаите на гестационен диабет. През 2018 г. с висока кръвна захар по време на бременността е всяка шеста или 16% от всички бъдещи майки са имали този проблем. Рискът от появата на гестационен диабет е свързан с по-напредналата възраст, на която раждат жените. Той може да доведе до усложнения както за майката, така и за детето и увеличава риска от отключването на диабет тип 2.РазходитеРазходите за лечение на диабета също се увеличават, като тази тенденция ще се запази и занапред. На $760 млрд. възлизат средствата, които са изразходвани за тази диагноза през миналата година, това е 10% от световните разходи за здравеопазване, отчитат от IDF. Прогнозите са разходите да достигнат $825 млрд. през 2030 г. и $845 млрд. през 2045 г.Недиагностицираните случаиВсе още остава изключително висок броя на хората, които не са диагностицирани – 232 млн., или всеки втори. Единственият начин да се подобри тази статистика е чрез подобряване информираността на обществото за симптомите на диабет тип 1 – жажда, често уриниране, умора, внезапна загуба на тегло, глад, както и възможностите за скрининг при диабет тип 2 – сред по-възрастното население, хората с наднормено тегло, с усложнения, както и тези, които водят обездвижен начин на живот и консумират нездравословни храни.Какво можем да направимИзключително важно е да се вложат повече усилия от страна на всяка държава, за да приеме работеща национална стратегия за превенция на диабет тип 2 и да приложат по-ефективни начини за управление на диабет тип 1 и гестационния диабет, категорични са от IDF. В момента в България няма Национална диабетна програма, която би подобрила резултатите от дейностите за първична, вторична и третична профилактика.", "date": "2019.11.14", "title": "Бягане с кауза 'Променяме диабета!' в София и Пловдив"}
{"url": "https://offnews.bg/analizi-i-komentari/ia-da-mrem-po-dobre-ii-715439.html", "text": "Когато преди няколко месеца, едва ли не бях разпнат на кръст от така наречените отговорни институции. Те се опитаха да ми обяснят, че не съм експерт, за да се обаждам, и че фактът, че 37% от бъдещите пенсионери ще бъдат ощетени, е изключение, което е пренебрежимо на фона на това, че останалите щели да са облагодетелствани. За щастие, след надигналото се обществено недоволство, дори чиновниците, за които всички ние сме просто цифри и проценти, бяха принудени да капитулират и да променят закона така, че ощетени да няма.Сега се оказа, че не 37%, а всички, които се осигуряваме съвестно за пенсия, сме прецакани – втората пенсия, която 30 години наред ни рекламираха като сигурен пристан за нашите старини, се оказа фикция. За някои тя ще е толкова минимална, че в крайна сметка две (пенсия от НОИ и от частен фонд) ще се окаже по-малко от едно (пенсия само от НОИ). И всичко това отново се случва заради политически шмекерии и чиновнически еквилибристики.Понеже материята е сложна, а аз не съм специалист, ще сведа нещата до няколко съвсем простички факта, които никой не отрича.Когато преди 20 години стартира пенсионната реформа, тя имаше три „стълба“, два от които задължителни. Идеята беше, работещите да се осигуряват не само в НОИ, а и в частен фонд, където парите, които спестят, няма да влизат в общ фонд, за да покриват разходите на всички пенсионери, а ще бъдат в отделна сметка, с която единствено те ще могат да разполагат. Понеже парите ще се инвестират, а няма веднага да се харчат, както в НОИ, ще се натрупва доходност, която като минимум ще пребори инфлацията и така ще ни осигури прилична пенсия, а не подаяние от държавата. За да няма ощетени, когато му дойде времето, пенсията от НОИ ще бъде намалена с около 20% - минимумът от осигуровките, който се предполага, че ще сме пренасочили към частните фондове през годините. Но, както е казано „Пътят към ада е постлан с добри намерения!“За да се случи този оптимистичен сценарий, държавата обеща да направи няколко неща. Първо: вноската към частните фондове постепенно да се увеличи до 7%; Второ: дефицитът в НОИ да изчезне; и Трето: да бъдат осигурени условия парите ни да се инвестират разумно, т.е. с нисък риск и доходност надвишаваща инфлацията.Нищо от това не се случи. Главно по популистки причини – нито един политик след 2001 година няма нито желанието нито волята да вземе непопулярни решения. Затова вноската си стои „закована“ на 5% от години, а не стана 7%. „Дупката“ в НОИ си расте лавинообразно, а не намалява. Вместо да се инвестират, парите за втора пенсия си стоят на минимална лихва в някоя банка, за да ги изяжда инфлацията, срещу което частните пенсионни фондове си начисляват щедри такси и комисионни.Отделен проблем е, че държавата не си прави труда да преследва и наказва неизрядните работодатели, които не внасят дължимите осигурителни вноски. А по закон пенсията в НОИ зависи от начислените, а не от реално платените вноски. От което дупката, която се покрива от нашите данъци чрез трансферите от държавния бюджет, става още по-голяма. Накратко - държавата не е изпълнила нито едно от своите обещания, но продължава упорито да настоява всички ние да понесем последиците на нейната безотговорност: да се намали и без това мижавата ни втора пенсия с 20%. Освен това, щом не ни харесва размера на допълнителната пенсия, можело да се прехвърлим в НОИ, където всички ще бъдем хем равни, хем бедни. Като в „добрия стар социализъм“.Най-наглото в цялата ситуация е, че държавата категорично не желае да ни даде право на избор какво да правим с парите си за пенсия. Дори да имаме достатъчно спестявания, ние не можем да разполагаме с тях свободно, нищо че са в отделна сметка и уж само наши. Ние можем да получаваме малка част от тях месечно при крайно неблагоприятни за нас условия. Т.е. пак ще кретаме, но с две пенсии.Така че, откъдето и да го погледнеш, всички сме прецакани. Независимо кога и как ще се пенсионираме.", "date": "2019.11.14", "title": "Я да мрем по-добре – II"}
{"url": "https://offnews.bg/ikonomika/tol-taksata-za-tezhak-kamion-s-evro-4-ot-sofia-do-varna-shte-e-pochti-715484.html", "text": "Тол таксите за масовия тежкотоварен трафик – с тегло между 3,5 тона и 12 тона, ще са от 4 до 7 ст. на километър, в зависимост от емисионния клас на превозното средство. Това предвижда проектът на Тарифа за таксите, които се събират за ползване на републиканската пътна мрежа, публикуван днес за обществено обсъждане.Предлага се първоначалният обхват на тол системата да е 6050 км – автомагистрали, първи и частично втори клас пътища. Така 14 000 км от дългата близо 20 000 км републиканска пътна мрежа ще бъде безплатна за товарните автомобили под 3,5 тона. След старта на тол системата тези превозни средства няма да плащат и винетка за пътната мрежа извън обхвата на толуваните пътища.От МРРБ твърдят, че с тарифата се въвежда справедлив модел на таксуване на пътните превозни средства, съобразен с европейския принцип – който изхабява пътя повече, плаща повече. Тол таксите са обвързани с екологичната категория на превозното средство, както и с класа на пътя, за който ще се дължи тол – автомагистрали, първи и частично втори клас. Стойността ще се изчислява на изминат километър като всяко навлизане в тол сегмент ще се приема за пълното му изминаване.Товарните автомобили с тегло между 3,5 т и 12 т ще плащат една и съща такса за трите категории пътища, но тя ще зависи от емисионния им клас. Тези с най-високите еко класове Евро V, Евро VI или EEV ще плащат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър.Така например камион с маса между 3,5 т и 12 т и емисионен клас Евро V, би платил за преминаване по маршрута София – Бургас тол такса от 14,40 лв., за София – Варна – 16,11 лв., а за маршрута Варна – Бургас – 4,03 лв. Ако е с по-нисък еко клас – Евро IV, за София – Бургас тол таксата би била 17,89 лв., за София – Варна – 20,09 лв., а за Варна – Бургас – 5,05 лв.Тежкотоварните автомобили с тегло над 12 т и с две или три оси ще плащат в зависимост от емисионния си клас между 11 ст. и 22 ст. на километър за автомагистрали, между 10 ст. и 21 ст. на километър – за първи и втори клас пътища.Камионите с тегло над 12 тона, с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Камион над 12 тона, с четири и повече оси и еко клас Евро V, би следвало да плати за пътя София – Бургас 71,72 лв., за София – Варна – 77,66 лв., а за Варна – Бургас – 19,27 лв. При по-нисък екологичен клас – Евро IV примерният маршрут София – Бургас би струвал 89,65 лв., София – Варна – 97,73 лв, а за Варна – Бургас – 24,32 лв.Тарифата за автобусите с тегло над 12 тона ще е от 5 ст. до 9 ст. на километър за автомагистрала, от 4 ст. до 8 ст. на километър за първи клас пътища и от 3 ст. до 6 ст. на километър за втори клас пътища. Автобусите с тегло до 12 тона ще плащат с 1 ст. по-евтино на километър, съответно – от 4 ст. до 8 ст. за автомагистрали, от 3 ст. до 7 ст. за първокласни пътища и от 2 ст. до 5 ст. за втори клас път.С тарифата се определя и компенсаторната такса, която се дължи, ако товарен автомобил ползва платената пътна мрежа без тол такса. За камиони между 3,5 т и 12 т тя е 150 лв., за камиони над 12 т с две до три оси – 450 лв., за тежкотоварни превозни средства над 12 т с четири и повече оси – 750 лв., за автобусите – 150 лв. Компенсаторната такса се заплаща с цел да се избегнат административните санкции. Тя не е санкция, а по-висока пътна такса, която осигурява свободно придвижване по платената мрежа до 23:59 часа на деня, в който е наложена.Ако водачът откаже да плати компенсаторната такса на място, за да продължи пътя си той трябва да заплати максимална тол такса. За товарните автомобили между 3,5 т и 12 т предложеният т.нар. максимален тол е от 27 лв. до 48 лв., в зависимост от емисионния клас, за товарни автомобили над 12 тона с 2-3 оси – между 71 лв. и 146 лв., за камиони с тегло над 12 тона, с 4 и повече оси – от 119 лв. до 242 лв., и за автобусите – от 24 лв. до 49 лв. Заплащането на максимална тол такса не освобождава нарушителите от плащането в 14-дневен срок на компенсаторна такса по банков път. Така общата дължима сума, която трябва да плати например нарушител, отказал да плати на място компенсаторната такса – водач на камион с тегло над 12 тона, с повече от 4 оси и еко категория Евро IV, е 917 лв.Ако в 14-дневният срок компенсаторната такса не бъде платена, Законът за движение по пътищата предвижда глоби за нарушителите. При липса на декларирани данни, с които да може да се установи изминатото разстояние, санкцията за водача е 1800 лв. на ден, а за невярно декларирани данни – например опит за измама с емисионния клас, категорията или с броя оси на натоварване на превозното средство, глобата за собственика е 2500 лева на ден.Размерът на тол таксите е определен въз основа на съпоставка на няколко сценария, предложени от консултанта по проекта за изграждане и въвеждане на тол системата – Световната банка. Разликата между таксата за автомагистрали за пътно превозно средство с най-висок и с най-нисък емисионен клас е 100% при камионите с тегло над 12 тона, колкото е позволено по европейска директива. Една от целите на тарифите е да се насърчи използването на екологични превозни средства, което ще допринесе за намаляване на вредните емисии от автомобилния транспорт и съответно – за опазване на околната среда, каквато е и общата транспортна политика на ЕС.Запазва се размерът на таксите, които се събират от леки автомобили – електронни винетки (10 лв. – уикенд винетка, 15 лв. – седмична винетка, 30 лв. – месечна винетка, 54 лв. – тримесечна винетка и 97 лв. – годишна винетка). Непроменена остава и стойността на таксите за ползване на моста на р. Дунав в посока Русе – Гюргево, както и на тези за специално ползване на републиканските пътища – за извънгабаритни превози, рекламни съоръжения и търговски крайпътни обекти.Срокът за събиране на предложения по проекта на тарифата е до 16 декември 2019 г.", "date": "2019.11.14", "title": "Тол таксата за тежък камион с Евро 4 от София до Варна ще е почти 100 лева"}
{"url": "https://offnews.bg/obshtestvo/pri-zhivkov-beshe-po-dobre-samo-22-ot-balgarite-ne-sa-saglasni-s-tov-715455.html", "text": "Само 22 на сто от българите смятат, че твърдението \"При Живков беше по-добре\" не е вярно. Това показват данните от провокативен сондаж на „Галъп интернешънъл“, с който е тествано отношението на хората у нас към поредица крилати фрази или откровени клишета в десетилетията след 1989 г.Цели 45 на сто от нашенците смятат, че по време на дългогодишното управление на Бай Тошо в България се е живеело по-добре, а 33 процента казват, че нямат мнение по този въпрос.Близо три четвърти от пълнолетните българи споделят популярната (само)иронична фраза от социалните мрежи: „Съсипаха я тази държава“, а още повече са тези, които са убедени, че в България има мафия (80%)Единственото по-сигурно от това е само, че преди доматите са били истински – за разлика от сега. Цели 84% подкрепят това твърдение, докато едва 3% смятат, че сега червения зеленчук е по-качествен.Над 70% от хората твърдят, че т. нар. преход у нас всъщност не е свършил, а 42% са убедени, че „никога няма да се оправим“.По 54% смятат, че всички са маскари или че демокрацията ни е отнела много, показват данните от допитването проведено в периода между 1 и 8 ноември сред 835 души.Изследването разкрива и тотална липса на информираност сред хората у нас по въпроса за ролята на Държавна сигурност в живота ни. Почти равни са процентите на хората, които смятат ДС за виновна (32%) и тези, които смятат ДС за невинна (27%). Всъщност по този въпрос най-много са хората без мнение - цели 41 процента.Крилатата иронична фраза „Костов е виновен“ намира подкрепа сред 49% от анкетираните.Въпросите за миналото, както може да се очаква, показват разликите в поколенията. Новите генерации почти не знаят дали Костов, Държавна сигурност и т.н. са виновни. Естествено, младите са и най-оптимистично настроените: отчетливо не се съгласяват, че „никога няма да се оправим“, коментират от „Галъп интернешънъл“.", "date": "2019.11.14", "title": "При Живков беше по-добре! Само 22% от българите не са съгласни с това твърдение"}
{"url": "https://offnews.bg/tenis/stefanos-tcitcipas-harakterite-ni-s-medvedev-ne-si-savpadat-715440.html", "text": "Една от най-актуалните млади звезди в световния тенис Стефанос Циципас остана изключително доволен след първата си победа срещу Даниил Медведев.Гръкът се наложи с категоричното 6:3, 6:2. 21-годишният талант приключи срещата с 8 аса на сметката си, като загуби едва 5 точки след вкаран първи сервис (31 от 36), по пътя към 52-ата си победа от началото на сезона.Преди победата Циципас имаше пет загуби от пет мача срещу руснака, а освен това между двамата имаше вражда. Наскоро Цици определи играта на своя опонент като изключително скучна.\"Тогава бях афектиран и ядосан. Казах тези неща, тъй като се бях разочаровал. Истината е, че аз уважавам Даниил за кариерата му до момента.Той наистина е положил усилия, за да стигне до тук. Игра в няколко поредни финала, спечели сериозни трофеи, игра и финал в турнир от \"Шлема\".Очевидно е, че характерите ни не си съвпадат. Това е нормално при някои хора. Не го мразя, но да кажем, че не бих вечерял с него. Гледам от много време финалите.Исках да бъда много силно на този турнир и ето, че съм тук. Победих в дебютния ми мач и няма как да бъда по-щастлив. Този турнир е уникална наслада за един тенисист\", каза Циципас.Място във финалната четворка си осигури и Доминик Тийм, който в първите си два мача в своята група успя да пречупи Роджър Федерер и Новак Джокович.", "date": "2019.11.14", "title": "Стефанос Циципас: Характерите ни с Медведев не си съвпадат"}
{"url": "https://offnews.bg/evropa/london-niama-da-izlachi-evrokomisar-715438.html", "text": "Британското правителство е изпратило писмо до бъдещата председателка на Европейската комисия Урсула фон дер Лайен, в което я информира, че няма да номинира британски комисар преди изборите в Обединеното кралство на 12 декември, предадoха Франс прес и БТА.Говорителка на Фон дер Лайен каза днес за АФП, че писмото до бъдещата председателка е получено през изминалата нощ.Според юридическо становище, представено на Фон дер Лайен, отсъствието на британски комисар няма да попречи на новия екип на ЕК да започне работа.Великобритания е последната страна от ЕС, която все още не е номинирала свой кандидат за Еврокомисията. Тя е в особена позиция заради Брекзит, който се очаква да се случи до края на януари. Последно, след като Фон дер Лайен отхвърли няколко номинирани, кандидати излъчиха Унгария и Румъния. Изслушванията им в европейския парламент предстоят. Плановете са новата ЕК да заработи в началото на декември.", "date": "2019.11.14", "title": "Лондон няма да излъчи еврокомисар"}
{"url": "https://offnews.bg/temida/zamervat-vss-s-iajtca-zaradi-preglasuvaneto-na-geshev-video-i-snimki-715434.html", "text": "Яйца се разбиват по фасадата на ВСС заради прегласуването на кандидатурата на Иван Гешев.Вече три часа и половина пред сградата на ул. \"Екзарх Йосиф\" тече протест срещу безалтернативната номинация.Въпреки лошото време около 200 демонстранти, основно граждански активисти, скандират \"Мафия\", \"Гешев е позор\" и настояват за нова процедура. Има и плакати на английски език, които призовават европейския главен прокурор Лаура Кьовеши да се заеме незабавно с липсата на правосъдие в България.На протеста се веят българския и европейския флаг, звучи рок музика. Сред недоволните са и двама кандидати за кметове на столицата - общинският съветник и кандидат на \"Спаси София\" Борис Бонев и Мая Манолова.Пред ВСС са поддръжниците на инициативата \"Правосъдие за всеки\" и гражданско сдружение БОЕЦ. Сред протестиращите са и бившият депутат от ГЕРБ Методи Андреев, Тома Белев от \"Зелено Движение\", дисидентът Николай Колев-Босия, видя репортер на OFFNews.И този път се събра и контрапротест, организиран от сайта Пик - той е значително по-малоброен.Двете групи протестиращи са отделени с около 30-метрова зона за сигурност, а целият периметър отново е силно охраняван от органите на реда. В района се влиза след показване на лична карта, като полицията пита демонстрантите за кой протест са и ги насочва към съответната зона. Едната - на протеста срещу Гешев - се намира от страната на Халите, а другата - откъм Женския пазар.", "date": "2019.11.14", "title": "Замерват ВСС с яйца заради прегласуването на Гешев (видео и снимки)"}
{"url": "https://offnews.bg/futbol/bfs-bori-rasizma-s-blagotvoritelen-shal-715445.html", "text": "Футболът е игра, равна за всички, независимо от тяхната раса, пол или религия.С това послание Българският футболен съюз представи “The Scarf of Respect” — фенски шал, средствата от чиято продажба ще отидат за борбата с дискриминацията в любимия спорт.Създаването на този благотворителен продукт е част от редица стъпки, които БФС ще предприеме като реакция срещу случилото се по време на Европейската квалификация между България и Англия на 14-ти октомври.Традиционно футболните шалове показват принадлежността към определен клуб — “The Scarf of Respect” показва любовта към играта, равна за всички. Шалът е вдъхновен от цветовете на българското знаме, но посланието е универсално — във футбола няма място за дискриминация от какъвто и да е характер.“The Scarf of Respect” беше представен с фотосесия, в която се включиха капитанът на националния отбор Ивелин Попов, нападателите Марселиньо и Божидар Краев, вратарката на женския национален отбор Виктория Димова, футболисти от юношеския тим, фенове и служители от Национална футболна база “Бояна”.Повече за шала и инициативата на Българския футболен съюз можете да разберете на scarfofrespect.bg", "date": "2019.11.14", "title": "БФС бори расизма с благотворителен шал"}
{"url": "https://offnews.bg/zdrave/edna-treta-ot-deputatite-potentcialni-diabetitci-715474.html", "text": "Световният ден за борба с диабета – 14 ноември, бе отбелязан днес в Народното събрание с извършване на скрининг за заболяването сред народните представители, гостите и служителите на парламента. Инициативата се проведе под патронажа на Комисията по здравеопазването към 44-то Народно събрание.Оценка на риска от развитие на диабет чрез попълване на специални въпросници и измерване на стойностите на гликирания хемоглобин и кръвната захар осъществи екипът на проф. Цветалина Танкова, ръководител на Катедрата по ендокринология в МУ-София и началник на Клиниката по диабетология в УСБАЛЕ „Акад. Иван Пенчев“, сред над 150 народни представители, служители и гости на Народното събрание.Резултатите показват, че с висок и много висок риск от диабет са 31% от тях. Всички те са насочени за допълнителни изследвания и консултации със специалист. 44% от изследваните са с нисък риск от диабет. Повечето от тях са споделили с медицинските специалисти, че водят здравословен начин на живот. Останалите 25% са с умерен риск от развитие на диабет.„Диабетът е тиха пандемия, която за съжаление засяга много хора. Увеличава се честотата на заболяването във времето и ние трябва да мислим повече за профилактика и контрол на кръвната захар. В България има около 500 000 диагностицирани пациенти с диабет и се предполага че около 150 000 не знаят, че имат такова заболяване, заяви д-р Даниела Дариткова, председател на Комисията по здравеопазването. „Анализите на Международната диабетна федерация (IDF) показват, че 50% от случаите на диабет могат да бъдат предотвратени и ние трябва да направим всичко възможно това да се случи. Пътят е именно в активното търсене на заболяване сред хората с повишен риск, а поради тази причина обществото трябва да е информирано за диабета, рисковите фактори и възможностите за превенция“, каза проф. д-р Танкова.Приемането на конкретни и навременни мерки за подобряване на профилактиката и обучението на населението за рисковете от заболяването са изключително нужни и са сред препоръките на IDF. Това бе подчертано и по време на кръглата маса, посветена на диабета, която се проведе в парламента през изминалата седмица.По време на нея участниците се обединиха около заключението, че в последните години България е постигнала добри резултати в областта на захарния диабет и подчертаха необходимостта от провеждането на целенасочена национална политика за превенция, ранна диагностика и контрол на заболяването. Това е и единственият път за противодействие на постоянното увеличение на диабета в света.Общо 463 млн. души или всеки 11-ти възрастен човек в света е засегнат от заболяването, показват последните данни от тази година на Международната федерация по диабет. Хората с диабет са се увеличили с 38 млн. в сравнение с 2017 г., като се очаква през 2030 г. техният брой да достигне 578 млн., а през 2045 г. – 700 млн.Увеличават се и случаите на диабет в България. Над 442,5 хиляди са хората с тази диагноза в страната срещу 423 хил. година по-рано, показват данните на IDF. Това означава, че с диабет са 8.3% от населението.Основната част от хората с диабет са с тип 2.Ръстът при него е свързан със съвременния начин на живот – повишаващите се нива на урбанизация, застаряващото население, ниска физическа активност и консумация на висококалорична храна. Случаите на диабет тип 1, който се проявява предимно сред децата и младежите, също се увеличават, показват още данните на IDF. Над 1.11 млн. са хората с диабет тип 1 по света през 2018 г, като броят на новите случаи е 128 хиляди.", "date": "2019.11.14", "title": "Една трета от депутатите - потенциални диабетици"}
{"url": "https://offnews.bg/tenis/iztegliha-zhrebia-za-atp-cup-715437.html", "text": "България попадна в Група C на дебютния турнир ATP Cup, където са още Великобритания, Белгия и Молдова, отреди окончателният жребий на надпреварата.Страната ни зае мястото на Швейцария в потока след отказването на Роджър Федерер, като единствено последният съперник на Григор Димитров и компания не бе ясен – а именно съставът на молдовците, чийто водещ тенисист е Раду Албот, който е №46 в света.Великобритания участва благодарание на \"защитения ранкинг\" на Анди Мъри, докато Давид Гофен повежда белгийците.Мачовете на България са в Сидни, като в първия дуел (на 3 януари) Григор Димитров повежда страната ни срещу Великобритания.България е в състав Гришо, който е играещ капитан, Димитър Кузманов, Александър Лазаров, Александър Донски и Адриан Андреев.ATP Cup се провежда в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open.Ще участват 24 страни. При избора на участници се гледа само ранкинга на най-високо класирания състезател от всяка държава. Всеки отбор ще се състои от до петима тенисисти, а всеки сблъсък – от два мача на сингъл и един на двойки.За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му.Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.", "date": "2019.11.14", "title": "Изтеглиха жребия за ATP Cup"}
{"url": "https://offnews.bg/obshtestvo/hristianite-pochitat-ap-filip-praznuvat-saimenitci-na-svetetca-715330.html", "text": "Църквата почита днес св. апостол Филип, един от дванадесетте апостоли. Имен ден празнуват Филип, Филипа, Фильо и Филка. Той проповядвал в Галилея, Гърция, Аравия, Етиопия. Вършел чудеса - възкресил мъртвец от Иерапол. Придружавали го сестра му Мариамна и апостол Вартоломей. Земният му път завършил в Иерапол, той бил разпнат на кръст с глава надолу, повесен високо и замерян с камъни. Апостол Варнава пък разпнали на стените на разрушен храм. Станало страшно земетресение. народът изплашен, се спуснал да проси молитвите на апостолите. Снели апостол Варнава още жив и той погребал тялото на апостол Филип.Вартоломей отишъл в Армения, приел кръстна смърт, а Мариамна заминала за Ликаония, където обърнала мнозина във вярата.", "date": "2019.11.14", "title": "Християните почитат ап. Филип, празнуват съименици на светеца"}
{"url": "https://offnews.bg/temida/20-ot-vss-izbraha-geshev-protest-se-nadiava-na-4-ma-razkolebani-za-po-715369.html", "text": "Висшият съдебен съвет решава днес на поправителен ще стане ли Иван Гешев главен прокурор. Заседанието е насрочено за 10 ч., час по-рано \"Правосъдие за всеки\", БОЕЦ и \"Зелен Младост\" свикват протест пред сградата на ВСС. Издигнатият единодушно - с 11 гласа, от прокурорската колегия Гешев бе избран на 24 октомври, като получи подкрепа от 20 магистрати, 4-ма бяха \"против\". Необходимият минимум е 17 гласа.Президентът Румен Радев върна избора на приемник на Сотир Цацаров с мотив, че не е имало никакво състезание между кандидати, а формално изпълнение на процедурата по избор. През 2006 г. единствена кандидатура за главен прокурор бе Борис Велчев, като съветник на президента Георги Първанов тогава той бе избран с 23 гласа \"за\" от ВСС след договорка между управляващите политическите сили. Сега Велчев е втори мандат председател на Конституционния съд. Този пример е доводът на подкрепящите Гешев срещу критиките на президента. Ще гласувам отново за Иван Гешев. За моя глас няма изненади, обяви вече главният прокурор Сотир Цацаров. Противниците на избора се събират под надслов \"Гешев е позор\". \"Непримиримите и будните трябва да се съберем и да спрем мракобесието, което превзема държавата ни и чиито проводници са Цацаров и Гешев! Трябва да сме хиляди, трябва да ни видят, да ни чуят и усетят! Сега страхът е в техните сърца!\", пишат организаторите във фейсбук. От \"Правосъдие за всеки\" настояват при повторен избор на Гешав президентът да сезира Конституционния съд за тълкуване на израза в чл. 129 „повторно предложение”. От инициативата подчертават, че президентът е длъжен да издаде указ при успешен повторен избор, направен от ВСС, но не е обвързан със срок, а докато КС се произнесе, могат да минат месеци. Мандатът на Сотир Цацаров изтича на 10 януари догодина и - ако няма избран и назначен негов приемник, той може да остане на поста до провеждане на нов избор или да бъде определен и.ф., който да бъде пак Иван Гешев. ", "date": "2019.11.14", "title": "20 от ВСС избраха Гешев, протест се надява на 4-ма разколебани за поправителния днес"}
{"url": "https://offnews.bg/obshtestvo/iskate-vashiat-biznes-da-bade-denonoshtno-dostapen-s-easybook-bg-tova-714860.html", "text": "Присъствието онлайн е задължителен елемент от маркетинг стратегията на всеки бизнес. Въпреки бурното развитие на интернет технологиите, пътят към всеки един потребител обаче остава сложен и уникален процес. От изключителна важност за успешен маркетинг е не само наличието на уеб сайт и присъствие в социалните мрежи, но и оптимизирането и скъсяването на разстоянието между бизнеса и клиентите.Клиентите, от своя страна, са все по-взискателни при формирането на избора си. За последните две години търсенията на продукти и услуги в интернет по критерии „близо до мен“ и „отворено сега“ са се увеличили с 300%. При това тези търсения са регистрирани предимно късно вечер и през почивните дни. Възможно ли е бизнесът да отговори на темпото на своите клиенти, като осигури денонощен инструмент за резервиране на услуги, без допълнителен персонал и извънредни разходи?Оказва се, че е възможно. Онлайн резервирането на услуги по всяко време на денонощието и то чрез мобилен телефон е реализирано чрез новата онлайн платформа . Клиентите избират , защото може да отговори на най-важните им търсения: не само да направят резервация по всяко време на денонощието, но и да локализират най-близката и удобна за тях услуга.Гъвкавостта на платформата предоставя едновременно гаранция за реални клиенти, чрез предварително заплащане на резервираните услуги, а същевременно и възможност за отказ и промяна на деня и/или часа на вече платената резервация. Така и двете страни имат време за реакция и оптимизиране на своето време.С регистрацията си в , търговецът започва веднага продажба на своите услуги или продукти, като продажбите му отговарят на всички изисквания на GDPR, на закона за защита на потребителите, на изискванията на НАП. Всеки търговски обект има собствен профил в платформата с всички детайли, снимки, услуги, групирани в категории, ценова листа, специалисти, актуален график за резервиране на дата и час, google интерактивна карта с локацията.Платформата позволява проследяване на графика, резервациите и плащанията в реално време. Това гарантира едновременно по-голяма продуктивност на бизнеса и все по-добра услуга за клиентите. В  клиентът може да резервира търсената услуга, избирайки предпочитан обект и служител. Плащането е удобно, сигурно и безопасно- чрез безкасовото плащане онлайн от всяка точка и по всяко време чрез ePay или банкови карти.Възможността за присъствие онлайн и директен контакт с клиентите, без влагане на значителни средства е друго важно предимство, което  предоставя на търговците. Това е възможно заради рекламата, която  предоставя на всяка регистрирана в нея фирма, и за която не се заплаща допълнително. Не само финансовата, но и технологичната страна на една онлайн рекламна стратегия често е непосилна за малкия бизнес.Намирането и интегрирането на нови клиенти с  е гарантирано именно, благодарение на интегрираността и интерактивността на платформата. Всеки търговец може без усилие да проследи историята на клиентите си, да реагира спрямо реалните им потребности, както и да оптимизира комуникацията си с тях.Мощен и ефективен инструмент за планиране на време , се развива и усъвършенства непрекъснато, така че да отговори на потребностите и на бизнеса, и на клиентите. Затова като следващата стъпка в развитието на платформата, предстои създаването на отделен модул за фрийлансъри. Така и най-малкият бизнес, и най-смелата идея може да се нареди до най-големите търговци, възползвайки се наравно с тях от най-модерните и интегрирани възможности онлайн.", "date": "2019.11.14", "title": "Искате вашият бизнес да бъде денонощно достъпен? С еasybook.bg това вече е възможно"}
{"url": "https://offnews.bg/sviat/sporazumenie-za-prekratiavane-na-ogania-v-ivitcata-gaza-6-chlenno-sem-715425.html", "text": "Споразумение за прекратяване на огъня в ивицата Газа влезе в сила в 5.30 ч. тази сутрин, съобщи АФП. То е било постигнато с посредничеството на Египет и е било одобрено от палестинските групировки, включително от Ислямски джихад. Предвижда се групировките да гарантират възстановяването на спокойствието в ивицата Газа и да поддържат мира по време на демонстрации. Израел от своя страна се задължава да прекрати военните действия и да спазва прекратяването на огъня по време на палестинските демонстрации. По-рано тази нощ шестима палестински цивилни, всички те от едно семейство, бяха убити при израелски въздушен удар в ивицата Газа срещу \"елементи от Ислямски джихад\", съобщи БТА. Сред жертвите са 3 деца и две жени. 12 души са били ранени при атаката. Същевременно към територията на Израел са били изстреляни 350 ракети. С това общият брой на убитите в ивицата Газа през последните 48 часа достигна 32. Поне една трета от жертвите са цивилни. Насилието избухна, след като един от командирите на военното крило на Ислямски джихад, Баха Абу ал Ата,  при израелски въздушен удар във вторник сутринта.", "date": "2019.11.14", "title": "Споразумение за прекратяване на огъня в ивицата Газа, 6-членно семейство убито тази нощ"}
{"url": "https://offnews.bg/obshtestvo/bez-voda-v-chasti-ot-liulin-lozenetc-i-gorna-bania-715364.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изграждане на уличен водопровод на бул. „Д-р Петър Дертлиев“ в жк. „Люлин“ 5 налага спиране на водоподаването от 09:00 до 21:00 часа на бл. 546 А, бл. 546 Б, бл. 546 В, бл. 561, бл. 562, бл. 563, бл. 564, бл. 565. Заради изграждане на сградно водопроводно отклонение на ул. „Горски пътник“ в жк. „Лозенец“ се налага спиране на водоподаването от 10:00 до 18:30 часа на ул. „Горски пътник“ от бул. „Черни връх“ до ул. „Милевска планина“. Във връзка с изграждане на сградно водопроводно отклонение на ул. „Обзор“ в кв. „Горна баня“ се налага спиране на водоподаването от 10:00 до 13:00 часа на ул. „Обзор“ от №12 до №34. ", "date": "2019.11.14", "title": "Без вода в части от Люлин, Лозенец и Горна баня"}
{"url": "https://offnews.bg/zdrave/14-noemvri-svetoven-den-za-borba-s-diabeta-715424.html", "text": "Световният ден за борба с диабета се провежда всяка година на 14 ноември по решение на Международната диабетна федерация и Световната здравна организация.Тази година инициативата ще се проведе под патронажа на Комисията по здравеопазването към 44-то Народно събрание. В рамките на деня екипът на проф. Цветалина Танкова, началник на Клиниката по диабетология в УСБАЛЕ „Акад. Иван Пенчев“, ще извърши оценка на риска от развитие на диабет чрез попълване на специални въпросници и измерване на стойностите на кръвната захар на народните представители, служителите и гостите на Народното събрание.  Ще се раздават информационни материали на тематични щандове.На събитието ще присъстват д-р Даниела Дариткова, председател на Комисията по здравеопазването, народни представители, представители на Министерството на здравеопазването, Националната здравноосигурителна каса, Световната здравна организация, съсловни и пациентски организации и водещи медицински специалисти.Здравните заведения в столицата ще провеждат  за ранно откриване на диабет и преддиабетни състояния. Започва скрининг за  в очни клиники и отделения в страната.", "date": "2019.11.14", "title": "14 ноември - Световен ден за борба с диабета"}
{"url": "https://offnews.bg/temida/vss-reshi-da-prodalzhi-protcedurata-za-izbora-na-geshev-glasuvaneto-p-715442.html", "text": "ВСС реши да продължи процедурата за избор на главен прокурор и да гласува повторно избора на Иван Гешев за приемник на Сотир Цацаров. С 20 гласа \"за\" - с колкото бе избран Гешев първия път, ВСС реши да продължи настоящата процедура.  Преди гласуването министър Данаил Кирилов акцентира върху текста в Конституцията, който казва \"Повторно гласуване\" - това означава защита на кандидата. Той има право да бъде гласуван отново. И ако не получи достатъчна подкрепа - изискуемото квалифицирано мнозинство, да се премине към нов кандидат и процедура, категоричен бе той. Магистратите спориха как точно да бъде формулирано решението им и дали първо да се прекрати процедурата или едновременно да се гласуват два варианта - \"за\" или \"против\" продължаване настоящата процедура и \"за\" или \"против\" откриване на нова. Системата позволява това, стана ясно след съмнения за техническите възможности свързани с гласуването. Членовете на ВСС първо гласуваха кой от двата варианта да изберат, наречени \"Машева\" и \"Дишева\" според предложилите ги магистрати. Трима подкрепиха Дишева, за Машева гласуваха 20. Гласувам против и двата варианта, обяви Керелска.  ", "date": "2019.11.14", "title": "ВСС реши да продължи процедурата за избора на Гешев, гласуването показа - той ще получи пак 20 гласа"}
{"url": "https://offnews.bg/obshtestvo/oblachno-i-dnes-no-valezhite-spirat-navsiakade-do-kraia-na-denia-715404.html", "text": "Облачно ще е времето днес, но дъждовете спират до края на деня в цялата страна. Ще духа умерен източен вятър. Максималните температури ще са между 15 и 20 градуса.Над планините ще е облачно. Дъжд ще продължи да вали в Рило-Родопския масив и на места там количествата ще значителни, а над 2300 метра ще превалява сняг. Южният вятър постепенно ще отслабва и ще е умерен. Максималната температура на височина 1200 метра ще е около 12, а на 2000 – около 5 градуса.Над Черноморието облачността ще е значителна, с превалявания от дъжд по южното крайбрежие. Ще духа слаб до умерен изток-югоизточен вятър. Максималните температури на въздуха ще са между 15 и 17 градуса, толкова ще показват термометрите и сред вълните от 2-3 бала. Утре и през почивните дни няма да вали, слънчеви следобеди ще качват градусите между 15 и 20°. ", "date": "2019.11.14", "title": "Облачно и днес, но валежите спират навсякъде до края на деня"}
{"url": "https://offnews.bg/sviat/tragedia-v-rusia-tormozen-student-strelia-v-kolezh-ima-ubit-i-raneni-715427.html", "text": "Студент откри стрелба в колеж в Благовешченск в Амурска област, един младеж е убит,  още трима - на 17, 19 и 20 години, са ранени. Стрелецът се е самоубил, съобщи РИА Новости, като се позовава на местната полиция.Един пострадалите е в тежко състояние. 19-годишният нападател е стрелял със законно притежавано оръжие. Той стрелял и по пристигналите на мястото полицаи, бил блокиран от тях в аудитория, където се самоубил.", "date": "2019.11.14", "title": "Трагедия в Русия: Тормозен студент стреля в колеж, има убит и ранени младежи"}
{"url": "https://offnews.bg/112/mechka-napadna-lovetc-mazhat-izpohapan-no-zhivotnoto-go-ostavilo-zhi-715430.html", "text": "Мечка нападна 47-годишен мъж по време на организиран лов в Централна Стара планина, в района на село Търничене. Мъжът е с множество рани по цялото тяло, няма опасност за живота му. Животното се появило изненадващо в падналата в деня на лова мъгла. Председателят на ловното сдружение в Казанлък Кольо Дочев коментира по Нова тв, че пострадалият е извадил късмет, тъй като по някаква причина мечката го е оставила жив.Популацията на кафявата мечка у нас е силно увеличена. Животните слизат по ниските места в търсене на храна.", "date": "2019.11.14", "title": "Мечка нападна ловец, мъжът изпохапан, но животното го оставило жив"}
{"url": "https://offnews.bg/futbol/zagubata-ot-botev-udari-futbolistite-na-levski-po-dzhoba-715429.html", "text": "Загубата от Ботев (Пловдив) струва скъпо на играчите на Левски, твърди \"Меридиан Мач\". Освен, че “сините” изостанаха на 7 точки от лидера Лудогорец, те са се ударили и по джоба.Вчера се появиха информации, че ръководството е взело решение да ореже премиите на играчите. Това обаче не е съвсем така. Намаление на парите действително ще има, но то е регламентирано още преди началото на първенството. Клубният правилник за възнагражденията гласи, че сумите за победи се орязват с отстъпването от първите две позиции в класирането.Положението ще става все по-зле, ако тимът продължи да върви надолу.С идването на Павел Колев се върнаха премиите за отделните мачове. Преди това “сините” получаваха пакетни премии за няколко мача, а в известен период и това бе променено.Бившият треньор Люпко Петрович дори използваше допълнителни възнаграждения, за да вдигне скандал, който доведе до напускането му през есента на 2016 година. Сърбинът настояваше, че играчите трябва да вземат пари за равенството с ЦСКА, но получи твърд отказ от страна на тогавашното ръководство.Самите футболисти също бяха недоволни, че дербитата с ЦСКА и Лудогорец влизат в пакет и за тях няма отделни премии. С идването на Павел Колев нещата се промениха. Сега обаче на “Герена” ще трябва да се напънат в останалите мачове, за да възстановят стария размер на парите.", "date": "2019.11.14", "title": "Загубата от Ботев удари футболистите на Левски по джоба"}
{"url": "https://offnews.bg/zdrave/sotcialnite-rabotnitci-i-medsestrite-naj-zastrasheni-ot-sardechni-715428.html", "text": "Социалните работнички, медицинските сестри и касиерките в търговските вериги най-често страдат от сърдечносъдови заболявания. Това показват резултатите от изследване на учени от САЩ. Данните ще бъдат представени на конференция на Американската кардиологична асоциация във Филаделфия на 16-18 ноември, съобщава изданието MedPortal.В изследването са участвали над 65 хиляди жени в постменопауза (последната фаза на климактериума) на средна възраст около 63 години. Авторите анализирали 20 от най-разпространените професии и класифицирали участничките според показателите за състоянието на сърдечносъдовата им система.Отчетени били фактори като пушене, тегло, физическа актиност, хранене, кръвно налягане, ниво на холестерола и кръвна захар. При 13% от участничките били установени проблеми със сърдечносъдовата система, а някои от професиите се оказали рискови за нея.Какво показват резултатите?Социалните работнички са с 36% по-голяма вероятност от проблеми със сърцето от останалите жени.Касиерките в големите търговски вериги са с 33% по-висок риск от другите участнички в проучването.Жените, които работят в сферата на здравеопазването – медицински сестри, асистенти в психиатрии, жени, които се грижат за пациенти в дома им, са с 16% по-висок риск. Най-застрашени в тази група са медицинските сестри, при които рисковият фактор за развитие на сърдечносъдово заболяване е 14% по-висок, отколкото при другите.С 24% по-нисък е рискът при жените, които работят като брокери на недвижими имоти, в сравнение с жените с други професии, и с 11% при секретарките.При анализа на данните са били взети предвид възрастта, семейното положение, образованието и расовата принадлежност.„Представителките на някои професии имат висок риск от сърдечносъдови заболявания, макар сами да работят в сферата на здравеопазването или да се грижат за пациенти в домовете им. Това е странно предвид факта, че тези жени са много добре осведомени за рисковите фактори“, казва авторът на изследването Беде Нриагу от Дрекселския университет във Филаделфия.Според учените изследването доказва, че професията е важен фактор за сърдечното здраве при жените, затова лекарите следва да идентифицират пациентите си с такива професии като хора, които трябва да бъдат проследявани.", "date": "2019.11.14", "title": "Социалните работници и медсестрите – най-застрашени от сърдечни заболявания"}
{"url": "https://offnews.bg/interviu/bet-hart-muzikata-e-moiat-opiat-714992.html", "text": "Музикално явление! Чудо! Ненадмината! Един от най-добрите вокалисти на нашето време! Това са само част от възгласите, които Бет Харт предизвиква за себе си, а китаристът Джо Бонамаса ги обобщава в едно изречение: „В нея са се вселили Джанис Джоплин и Тина Търнър едновременно.“Блус, рокендрол, R&B, джаз , соул, госпъл – за музикалния диапазон и характерния тембър на, номинираната за Грами певица, няма жанрови ограничения.Болка и прошка, изгубване и надежда, срутване и издигане, студ и обич – песните ѝ успяват да уловят всички емоции и да ги превърнат в катарзисно преживяване. Бет Харт успява не само да събере живота в песните си, но и да събере себе си, въпреки живота.  Тъжното детство, загубите, изгубванията, болестта, страхът - всичко това вече е само една твърда сплав, върху която Бет стъпва, държейки се здраво за любимия Скот. Пуска ръката му само за да излее емоционалната си стихия на сцената и да отнесе за пореден път сърцата на феновете си със себе си.Вижте Бет Харт – волна, емоционална и болезнено искрена в специалното ѝ интервю за читателите на OFFNews.Вашата свободолюбивост се отразява и в музиката, която правите – тя трудно се вписва в един определен жанр. Нужно ли е да се рамкира изкуството?Не, не смятам, че изкуството трябва да се рамкира, но разбирам, че за някои хора това е нужно. Спомням си един продуцент, който ми каза „Ако не си в едно нещо, то не си никъде!“ Разбрах го и уважих мнението му, но не се съгласих. Не смятам, че трябва да се ограничаваш с едно-единствено нещо. Изкуството не е лимитирано и това е неговият смисъл, то трябва да бъде отворено.Един от коментарите под Ваше видео в интернет буквално гласи: „Кой се нуждае от опиати, щом има такава музика?!“ Кога музиката стана Вашият опиат?Започнах да свиря, когато бях на 4. Една нощ станах и изсвирих Лунната соната на Бетовен – слушах я непрекъснато от някаква реклама и просто станах и я изсвирих. Родителите ми тогава бяха в развод. Аз бях поразена, плачех и си мислих: „О Боже мой! Някой друг също знае какво е да изгубиш мама и тате!“, а семейството ми най-накрая разбра защо бях толкова тъжна. Тогава музиката стана моя опиат. Можех да отида отново и отново до онова пиано и да излея сърцето си. Пианото остана и до днес като божествен образ за мен. Много обичливо, топло, силно и предпазващо.Казвате, че артистът трябва да бъде честен. Затова ли сте толкова искрена в музиката си?Аз никога не съм могла да пиша музика, само за да бъде записана или да се изпълнява пред публика. Може да съм опитвала, когато бях много, много млада и имах договор със звукозаписна компания. Но осъзнах, че не съм способна да пиша песни по този начин, те просто не биха се получили. Музиката е, за да ми донесе спокойствие. Ако съм щастлива и позитивно настроена, мога да напиша нещо щастливо, но обикновено отивам на пианото, когато съм под някакъв стрес. Тъжна съм, ядосана, уплашена, объркана, изгубена и затова пиша. Накрая се оказва, че всичките ми записи са били с една и съща тема - това как се справям с живота, уча се как да обичам, как да прощавам и всичките онези неща, които са толкова трудни, но и толкова много си заслужават.Освен на пиано, сте свирили на китара, виолончело, бас, ударни. Към кой инструмент посягате, когато сте гневна или тъжна?Това е страхотен въпрос! Обикновено барабаните или перкусиите се смятат за най-подходящи, когато си истински ядосан, защото буквално удряш и си го изкарваш. Свирих на чело много години, докато растях, и го обичах много. Обичах го, защото беше свързано с оркестъра и диригента, които тогава бяха моето семейство. Челото ме караше да се чувствам, че принадлежа към нечие семейство, че това е моето място. Басът също е страхотен за изразяване на мрачни и гневни чувства. Обичам и него, но моят основен инструмент си остава пианото за почти всичко. Обожавам да се раздавам на акордите му, само там мога да се развихря напълно. Предизвиках се да пиша и за акустичната китара, защото позволява създаването на по-простички песни, но се оказва, че те са най-трудни за писане.Любовта и благодарността към съпруга Ви е пословична. Трябва ли да се изстрада любовта? А тази към себе си? Какъв дълбок въпрос е това! Не знам дали ще мога да отговоря, без да се разплача. Скот наистина е страхотен! Трябва да има Господ, който е много милостив, за да ми изпрати толкова мил и търпелив мъж. Той никога не показва, че страда. Но аз знам какво му коства заболяването ми, приливите и отливите ми. Но също така знам, че ние имаме и много наистина хубави моменти. Не съм болна през цялото време. Когато съм добре и балансирана, аз наистина съм щастлива, развълнувана, забавна. Знам го, защото той ми го е казвал стотици милиони пъти.Любовта ми към самата мен е нещо, върху което все още работя. Знам, че обичам себе си, когато плувам, моля се, взимам си витамините редовно, храня се добре, не пуша купища цигари, когато съм навън и се радвам на слънцето. Докато правя неща като тези, чувствам, че се обичам, че полагам грижи за себе си и това е много приятно! Но със сигурност имам и тази част от себе си, която обича да е саморазрушителна. Това е нещо, над което все още работя.Казвате, че от хаоса и болката започва красотата. А Вие сте много красива жена!О, това звучи толкова мило! Какъв съвет бихте дали на младите музиканти?Спрете! Не го правете! Хахахах! Не, ето какво бих казала: Без значение дали всеки харесва как пееш или свириш на инструмент, или никой не те харесва - Направи го! Защото ако ти му се наслаждаваш, това е най-големият успех, който някога ще постигнеш . Този успех е да станеш от леглото си и да правиш онова, което те кара да се чувстваш добре. Това е! Нито пари, нито „Грами“, нищо от това някога би могло да се сравнява с успеха да си позволиш да направиш това, което Господ ти е дал. Ако намериш нещото, което наистина те вдъхновява и мотивира, а не го развиваш, това е почти като хула в лицето на Бог. Защото ти е дадено, не за да бъдеш богат и известен, на Бог не му пука за това, дадено ти е, за да те направи щастлив! Смятам, че всички ние си дължим това да се погледнем отвътре и да видим всичките дарби, които са там във всеки един от нас на тази планета и да си позволим да ги развием, особено ако други се опитват да ни отклонят от това. Просто кажете: „Правя го, защото знам, че Господ ме е дарил, за да съм щастлив!“. Говоря за хубавите, добрите неща, които не нараняват никого – да им се наслаждаваме и да ги развиваме!А на хората, които са изгубили пътя и вярата си?Прекрасното нещо в това да загубиш пътя си и надеждата си е да ги откриеш отново! Малко е като онази стара поговорка „Не е важна крайната цел, пътуването е!“ И това е красотата, която намирам дори в моето психично заболяване. Ако мога да кажа нещо наистина прекрасно за него, това е, че без значение колко зле съм, винаги се оправям! И като се оправя - О Боже мой, благодарността! Облята съм от толкова благодарност! Това е нещо като „изгубих си ума отново!“ и го няма понякога за половин ден, за седмица, година, но се връща, оправяш се и това е толкова много и толкова прекрасно! Има една поговорка, че „Не знаеш какво ти липсва, докато не изчезне!“ Това са всички малки неща, които имаме за даденост. Например това да можеш да ходиш. Ако никога не си бил ограничен и не си бил в инвалидна количка, не знаеш какво е да не можеш да ходиш. Трудно е да си благодарен за нещо, което постоянно имаш, затова мисля, че когато изгубиш пътя и надеждата, това е невероятна благословия, защото ти ще ги намериш отново и тогава чувството ще бъде страхотно… И ще ги загубиш отново, и пак ще трябва да ги намериш, и всеки път чувството ще бъде невероятно!Какво Ви изненада най-много в България?Всеки път, когато съм в източната част на Европа съм зашеметена от начина на живот, културата, топлината, семейството, храната. В целия свят би трябвало да се пренесат тези най-важни неща, за които завиждам на хората в тази част на Европа, и които ме смиряват - това да сме заедно, да сме топли един към друг, да се прегръщаме повече. Това са най-хубавите неща в живота.  Първият Ви концерт у нас бе описан от феновете Ви като ураган от емоцииТова е толкова невероятно да споменавате „ураган“, защото точно сега съм по средата на писането на нова песен: „Man Killer”, и казвам в една от строфите: „Аз съм бясна като ураган“. Това съвпадение наистина е страхотно!Какво бихте казали на публиката си за предстоящата ви втора среща?Първо бих искала да кажа, че това са истински хубави въпроси, много топли, накараха ме да се почувствам наистина добре. Очаквам с нетърпение да се върна в България. Публиката беше чудесна и много ѝ благодаря! Надявам се, че хората, които дойдоха, ще се върнат и ще доведат приятели. Ще очаквам публиката да даде отзвук за песни, които биха им харесали да изпълня, но ще трябва да са експанзивни и шумни, за да успея да ги чуя.", "date": "2019.11.14", "title": "Бет Харт: Музиката е моят опиат"}
{"url": "https://offnews.bg/sviat/arkticheski-stud-skova-sasht-moreto-nad-meksikanskia-zaliv-zapochna-d-715432.html", "text": "Арктически студ скова голяма част от САЩ - от Средния Запад през източното крайбрежие на страната чак до южни щати, предадоха Асошиейтед прес и БТА.Над 200 отрицателни температурни рекорда бяха поставени от понеделник, като се очаква броят им да надхвърли 300 до края на студената вълна. Близо една трета от територията на САЩ бе покрита със сняг вчера.Снеговалежите, хлъзгавите пътища и ниските температури причиниха няколко смъртни случая в страната тази седмица.Според метеоролозите застудяването се дължи на преждевременното освобождаване на студен въздух от Арктика.То дойде като шок за мнозина в източната част на САЩ, където хората се радваха на топло време през септември и октомври.Отрицателни температурни рекорди за 12 ноември бяха поставени в редица градове, включително Ню Йорк и Бъфало.Необичаен студ скова южни щати. В Бирмингам, Алабама, и Грийнвил, Мисисипи, бяха измерени рекордните -8 градуса по Целзий.Температурата падна под нулата дори на крайбрежието на Мексиканския залив. В резултат морето започна \"да пуши\" с преминаването на студен въздух над по-топлата вода.Обилните снеговалежи достигнаха чак Тенеси на юг.", "date": "2019.11.14", "title": "Арктически студ скова САЩ, морето над Мексиканския залив започна да 'пуши'"}
{"url": "https://offnews.bg/futbol/la-galaksi-potvardi-che-ibrahimovich-si-tragva-715446.html", "text": "Ръководството на Лос Анджелис Галакси потвърди, че контрактът с нападателя Златан Ибрахимович няма да бъде продължен по взаимно съгласие на страните.“Искаме да благодарим на Златан за неговия принос в развитието на клуба и лигата. От момента на идването си през 2018 г. Златан повлия положително на футбола в Лос Анджелис. Благодарни сме му за неговото трудолюбие и страст.Благодарни сме му за неговия професионализъм и неизмеримо влияние върху жителите на Лос Анджелис и поклонниците на футбола в Северна Америка като цяло”, заяви президентът на Галакси Крис Клайн, цитиран от пресслужбата на клуба.Контрактът на Ибрахимович с клуба от Мейджър Лийг Сокър е до края на тази година. За година и половина той изигра 58 мача, в които реализира 53 гола и асистира за 15.Галакси предложи на шведа продължение на споразумението му с една година, но той отказа, тъй като иска да се върне в Европа.Най-близо до подписа на 38-годишния нападател изглежда италианският Милан.", "date": "2019.11.14", "title": "ЛА Галакси потвърди, че Ибрахимович си тръгва"}
{"url": "https://offnews.bg/politika/maia-manolova-shunkata-v-biudzheta-e-za-priatelskite-kragove-ne-za-715444.html", "text": "„За кого е шунката в Бюджет 2020? За приятелските кръгове отново, не и за хората с увреждания, които бяха ощетени, не и за майките, на които майчинството за пета година остава 360 лева, а в София 7000 деца са извън яслите и градините, не и за военноинвалидите и хората с наследствени пенсии, които пак остават ощетени, не и за медицинските сестри, на които се обяснява, че има 400 млн. лв. повече в бюджета, но техните заплати не се пипат. Миналата година парите бяха с 500 млн. лв. повече и кой техен проблем се реши?” Това заяви в сутрешния блок на БНТ Мая Манолова по повод думите на председателя на бюджетната комисия в парламента Менда Стоянова от ГЕРБ, че бюджетът за 2020 г. бил \"пица с шунка\".По думите на Манолова в бюджета за 2020 г. няма пари и за машинното гласуване, за да се подготвят изборите в началото на 2021 г.Манолова призовава депутатите между двете четения на Закона за държавния бюджет да внесат допълнения, така че да се осигурят машините - независимо дали ще се купуват, или ще са под наем.Тя заяви също, че шамарът, който хората са ударили на управляващите на изборите в София, още звънти.За процедурата за избор на Иван Гешев за главен прокурор, която продължава с повторното гласуване във ВСС днес, Манолова посочи, че и преди кампанията, и по време на компанията за кмет е повтаряла тезата си, че че състезанието с един кон не е истинско състезание.Бившият омбудсман призова премиера да внесе законови промени за довършването ѝ, както и за съдебен контрол върху работата на главния прокурор.Тя припомни, че за обидните квалификации, които е направил за хората от Волуяк, два дни преди края на кампанията, е завела иск в съда срещу Бойко Борисов. В интервю пред бТВ премиерът определи хората от Волуяк като \"роми, с които Манолова правила уйдурма\" и ги набеди в участие в купуване на гласове.Тя категорично заяви, че няма да прави партиен проект, но че до седмица ще обяви новата си инициатива, която нарече  „гражданска платформа”. Манолова я определи като \"място за общи каузи, на което хората няма да се делят на десни и леви\".Тя обясни, че въпросната организация ще сезира международните органи и институциите у нас за несправедливости и нарушения. Бъдещият проект се основавал на гражданския контрол и гражданския натиск в полза на обикновените хора и решаването на техните проблеми.Манолова съобщи още, че и два пъти в месеца заедно с други юристи ще предоставя безплатна правна консултация, чрез адвокатската си кантора, за граждани и ще продължи да се бори за техните интереси и права.Тя обясни и че с екипа ѝ са внесли жалба до ВАС чрез ОИК с 14 класьора доказателства за манипулации на вота и злоупотреба с изборните книжа и гласа на гражданите в София.Според Манолова има 4 вида злоупотреби, описани в доказателствата. Тя призова за въвеждане на активна регистрация, за да се изчистят изборните списъци от \"мъртви души\", като припомни, че за 500 хиляди \"мъртви души\" е признал самият шеф на \"Информационно обслужване\".Втората група нарушения са в изборните протоколи, които са поправяни и манипулирани, като оригиналите са различни от тези, публикувани в сайта на ЦИК. Тя посочи, че има редактиране, задраскване, поправяне, протоколи без фабрични номера, подменени протоколи в 60% от секциите, според проверката направена от екипа ѝ.Третата група нарушения тя очерта в огромния брой недействителни бюлетини, чиито процент е много над средния за ЕС - над 15% са те у нас, а средният процент за ЕС е 2-3%.Като четвърта група нарушения Манолова посочи организацията на изборния процес, купуването на гласове, корпоративния вот, вписването на над 7000 души, от страни в ЕС, които уж са подали декларации, че ще гласуват, а реално гласували са едва 44 души. Манолова не отрече, на въпрос на водещата, че от името на тези хора вероятно е гласувано, без те да знаят.Тя се обяви и за ясни правила за екзит-половете и тяхното обявяване.", "date": "2019.11.14", "title": "Мая Манолова: Шунката в бюджета е за приятелските кръгове,  не за гражданите"}
{"url": "https://offnews.bg/futbol/slab-interes-kam-macha-na-natcionalite-sreshtu-paragvaj-715431.html", "text": "Изключително слаб интерес предизвиква днешния двубой между България и Парагвай. Приятелският мач е от 19:00 часа на националния стадион \"Васил Левски\". На арената се очакват не повече от 2000 зрители, като дори може и да са по-малко.Цените на билетите също не поощряват зрителския интерес. Най-големите фенове на Ивелин Попов и компания трябва да плащат между 15 (сектор В) и 25 лева (сектор А), припомня \"Тема спорт\".Сумите не са никак пренебрежими на фона на слабите резултати на \"лъвовете\", а и Парагвай определено не е от най-атрактивните съперници.Това ще е последният мач на трикольорите с публика. В неделя от 19:00 часа заради наказание от УЕФА за расизъм евроквалификацията с Чехия ще е при закрити врати.България е в серия от 11 мача без победа, като за последно надвихме Кипър с 2:1 на 13 октомври 2018 година в Лигата на нациите под ръководството на селекционера Петър Хубчев.Той беше заменен от Красимир Балъков, който подаде оставка заедно с ръководството на БФС след загубата с 0:6 от Англия и расисткия скандал на \"Васил Левски\". В момента начело на отбора е Георги Дерменджиев, за когото това ще е дебют начело на \"лъвовете\".", "date": "2019.11.14", "title": "Слаб интерес към мача на националите срещу Парагвай"}
{"url": "https://offnews.bg/sviat/tramp-pred-erdogan-evropa-triabva-da-plashta-poveche-za-sirijskite-be-715426.html", "text": "Европа трябва да плаща по-висока цена за задържането на сирийските бежанци, защото в момента Турция плаща почти всичко. Това заяви американският президент Доналд Тръмп по време на съвместна пресконференция с турския президент Реджеп Ердоган във Вашингтон. \"Аз съм голям фен на президента Ердоган, и зная, че е сложно, но прекратяването на огъня в Сирия се поддържа\", каза Тръмп.Закупуването от страна на Турция на руски противовъздушни системи е голямо предизвикателство, заяви американският президент. Той обаче изрази оптимизъм въпросът да бъде разрешен, информира БНР. Ердоган подчерта още общата борба срещу тероризма и съобщи, че въпросът за екстрадицията на проповедника Фетхуллах Гюлен отново е бил поставен по време на срещата между двамата лидери. Протест съпътства срещата между президентите на Турция и Съединените щати в Белия дом. Демонстрантите развяваха кюрдски и американски знамена. Чуваха се възгласи \"Ердоган вън от Сирия\". Полицейското присъствие беше засилено, но този път до сблъсъци не се стигна.", "date": "2019.11.14", "title": "Тръмп пред Ердоган: Европа трябва да плаща повече за сирийските бежанци в Турция"}
{"url": "https://offnews.bg/112/novi-raketi-po-izrael-vapreki-obiavenoto-primirie-715456.html", "text": "Екстремисти от Ивицата Газа отново изстреляха ракети към израелска територия само часове, след като беше обявено спиране на огъня, което трябваше да сложи край на двудневния масиран обстрел, предадоха Асошиейтед прес и БТА.Сирените за въздушна тревога се задействаха днес в няколко общини близо до палестинския анклав. Поне пет ракети се взривиха в небето над района. За момента Израел не е отговорил на атаката.Две от петте ракети са били прехванати от израелската система за противовъздушна отбрана \"Железен купол\", съобщи ТАСС, позовавайки се на израелската армия.Ракетите бяха изстреляни, след като Израел и палестинската радикална групировка \"Ислямски джихад\" заявиха, че преустановяват обстрела. За два дни бяха убити най-малко 34-ма палестинци, включително три жени, осем деца и 18 екстремисти, а животът в Южен Израел замря.Новата вълна от ракетни обстрели дойде, след като , че е ликвидирала лидера на палестинската екстремистка групировка \"Ислямски джихад\" и неговата съпруга при прицелен удар по дома им в Ивицата Газа на 12 ноември.", "date": "2019.11.14", "title": "Нови ракети по Израел въпреки обявеното примирие"}
{"url": "https://offnews.bg/sviat/dva-sluchaia-na-bubonna-chuma-v-kitaj-715453.html", "text": "Двама души са се разболели и се лекуват от бубонна чума в Китай, съобщи Си Ен Ен.Заболелите са от китайска провинция в автономния район Вътрешна Монголия. В момента са настанени в болница в Пекин, където и е установено състоянието им. Двамата са с форма на пневмонна чума, която е още по-опасна и и увреждаща. Заболяването е едно от най-опасните в света и тъй като през последните 20 години заразените са били 50 хиляди души, СЗО я категоризира като \"завръщаща се болест\".Този вид чума се причинява от бактерия, която преминава през кожата и достига до лимфните възли, където се възпалява и размножава. Ако не се лекува, бубонната чума е смъртоносна в 90% от случаите. ", "date": "2019.11.14", "title": "Два случая на бубонна чума в Китай"}
{"url": "https://offnews.bg/futbol/chistkata-v-botev-plovdiv-zapochna-ot-chuzhdentcite-715459.html", "text": "Анонсираната от медиите сериозна чистка в редиците на Ботев Пловдив вече официално стартира. Клубът се раздели официално с футболистите Родни Клустър и Филип ван Арнем. Договорите на двамата холандци бяха прекратени по взаимно съгласие.Родни Клустър и Филип ван Арнем се присъединиха към отбора на Ботев през лятото на 2019 година.Сред тези, които може да напуснат Ботев през зимата, е и десният бек Джонатан Перейра. Съображенията за евентуална раздяла с него обаче няма да са спортно-технически, а финансови, тъй като бразилецът получава една от най-високите заплати.В Ботев се опитват да редуцират разходите си по това перо и раздялата с чужденците е приоритет. Идеята на ръководството е да се разчита повече на българи и момчета от школата.Междувременно бившият треньор на Ботев Николай Киров посочи какви са причините по негово мнение за слабото представяне на отбора от началото на сезона.\"Сезонът започна с проблеми между ръководството и футболистите. После имаше такива между феновете и играчите, всички помните какво стана след мача с Ботев Враца (0:3). В момента пък има напрежение между феновете и ръководството.Много е важно по най-бързия начин тези три основни фактора да започнат да работят в пълен синхрон. Само така Ботев ще върви и ще функционира по най-добрия начин\", каза Киров.", "date": "2019.11.14", "title": "Чистката в Ботев Пловдив започна от чужденците"}
{"url": "https://offnews.bg/112/35-godishna-zhena-ubita-v-iambol-715443.html", "text": "35-годишна жена е намерена мъртва в Ямбол, с видими следи от насилие по тялото, съобщи МВР.Жертвата е открита в нощта срещу 11 ноември в къща в града.Полицията обяви, че след бързо разследване вече има задържан за престъплението - това е 61-годишен местен жител,. който е с полицейска мярка за 24 часа.На 11 ноември, в хода на досъдебното производство, мъжът е привлечен в качеството му на обвиняем за извършено престъпление по чл. 116, ал. 1, т. 6 във вр. с чл. 115 от НК и с прокурорско постановление е задържан за срок от 72 часа. Мотивите за убийството и подробности за самоличността на жертвата не се съобщават.", "date": "2019.11.14", "title": "35-годишна жена убита в Ямбол"}
{"url": "https://offnews.bg/futbol/baloteli-privleche-vnimanieto-na-krajnodesnite-v-italia-715464.html", "text": "Крайнодясната италианска партия \"Нова сила\" се зае с бившия национал Марио Балотели.Нападателят на Бреша отново е в центъра на вниманието на Апенините, след като се оплака от расова дискриминация. Това се случи по време на гостуването на Верона. В епизод от мача играта спря, след като Балотели изрита топката в трибуните.Той се оплака, че е чул обидни подмятания от публиката. В крайна сметка мачът продължи, като самият Балотели остана на терена и дори отбеляза гол, но тимът му загуби с 1:2.От \"Нова сила\" поръчаха специален банер и го провесиха на входа на стадиона на Ювентус.\"Марио, ти си прав, ти си африканец\" - пише на банера. Координаторът на политическата сила Лука Кастелани обясни смисъла на посланието.\"Той самия често говори, че се чувства повече африканец, отколкото италианец. Италианец го прави единствено паспортът му, той никога не може да стане напълно италианец.Затова ние просто се съгласяваме с него. Балотели е едно разглезено дете, свикнало да получива всичко и когато нещо не става както иска, започва да говори за расизъм\", казва Кастелани.", "date": "2019.11.14", "title": "Балотели привлече вниманието на крайнодесните в Италия"}
{"url": "https://offnews.bg/zdrave/endokrinologat-prof-valdhojzal-izbiagvajte-zapadnia-visokokalorichen-715451.html", "text": "Причини и рискови фактори за развитие на диабетДиабетът е хетерогенно заболяване и като такова се разделя на две основни групи:1. Диабет тип 1 е тежко и - ако не се лекува - животозастрашаващо заболяване, изискващо доживотно лечение с инсулин.2. Диабет тип 2 започва бавно и е основната причина за усложнения, медиирани от диабет, т.е. увреждане на бъбреците, очите, сърцето и нервите. В началото е необходимо цялостно адаптиране на начина на живот и по-късно потенциално антидиабетни лекарства и/или инсулин.Влияние на фамилната историяДокато рискът от развитие на диабет тип 1 за общата популация на възраст 20 години е само 0,3%, този на деца с баща диабетик тип 1 е около 6% (но при майка с диабет само 2%), докато съгласуваността между еднояйчни близнаци е около 50%.Диабет тип 2 е преобладаващата форма на диабет и представлява над 90% от всички пациенти с повишена кръвна глюкоза. Разпространението му рязко се е увеличило с урбанизацията и възприемането на западния начин на живот от около 1,5% през 1950 г. до приблизително 8-10% днес. Съгласуваността на диабет тип 2 сред еднояйчни близнаци е около 90%, докато рискът от развитие на болестта се различава в зависимост от начина на живот, възрастта и етническата принадлежност.За хората от рисковата групаЗа да се намали риска от развитие на диабет тип 2, пациентите трябва да избягват наднорменото тегло и затлъстяването, физическото бездействие и висококалоричната западна диета, включително сладките безалкохолни напитки от всякакъв вид.Диабет и бременностВсяко повишено ниво на кръвна захар по време на бременност се нарича \"гестационен диабет\" и е потенциално опасно за бебето. Тъй като бременността е състояние на инсулинова резистентност заради хормоналните промени, настъпващи в майката, тя може преждевременно да превключи всяко скрито преддиабетно състояние на майката в явно диабетно състояние (или диабет тип 1 или тип 2). Тъй като всяко повишаване на глюкозата в майчината кръв може да бъде вредно за плода в утробата, като потенциално причинява малформации, прекалено голям размер на тялото на плода и метаболитни увреждания, е изключително важно да се диагностицира гестационен диабет възможно най-рано.Нови ефективни терапииПри диабет тип 1 правилната грижа изисква лечение с инсулин за цял живот. Успехът му обаче зависи до голяма степен от адекватното образование и коопериране от страна на пациентите. За целта пациентите са подпомогнати с множество различни инсулинови състави, които, макар и отчасти нови, не заместват нуждата от правилното спазване на препоръките за лечение от страна на пациента.При Диабет тип-2: Предпоставка за всяко лечение са нормализирането на телесното тегло и физическите упражнения. Множеството налични нови лекарства не заместват дългосрочните промени в начина на живот и адекватното сътрудничество на пациента.", "date": "2019.11.14", "title": "Ендокринологът проф. Валдхойзъл: Избягвайте западния висококалоричен начин на хранене"}
{"url": "https://offnews.bg/politika/oshte-na-parvata-sedmitca-volen-siderov-ostava-sam-v-sos-drugiat-save-715501.html", "text": "\"Новината от днес в СОС - единият съветник от \"Атака\" и четиримата от ВМРО формират група. Волен Сидеров става независим като Борис Бонев\", написа в профила си във фейсбук зам.-председателят на СОС от \"Демократична България\" арх. Борислав Игнатов.Напусналият е Борислав Иванов.По-късно новината потвърди и Карлос Контрера, който обясни, че името на новата група е \"Патриоти за София\". Под това име работиха заедно \"Атака\" и ВМРО в предишния общински съвет.Според Контрера моделът не е изчерпан и в предишния СОС са били направени добри и смислени неща.На следващото заседание на СОС Борислав Иванов ще бъде предложен за зам.-председател от новата група. ", "date": "2019.11.14", "title": "Още на първата седмица Волен Сидеров остава сам в СОС. Другият съветник от Атака мина в лагера на ВМРО"}
{"url": "https://offnews.bg/112/tezhak-intcident-na-patia-lovech-pleven-715454.html", "text": "Тежък инцидент на пътя Плевен-Ловеч взе живота на мъж, а жена е тежка пострадала, съобщи МВР.Инцидентът е станал малко преди 12 ч преди ловешкото село Петревене при сблъсък на камион и лек автомобил.Загиналият е шофьорът на автомобила. Жената, пътувала с него, е тежко ранена, а пожарникари помагат за бързото ѝ изваждане от превозаното средство.Временно в двете посоки обходът е през ловешкото село ТодориченеНа място се извършва оглед, изясняват се причините за инцидента. Движението в участъка е временно ограничено. Обходният маршрут за пътуващите и в двете посоки е през село Тодоричене.", "date": "2019.11.14", "title": "Тежък инцидент на пътя Ловеч-Плевен"}
{"url": "https://offnews.bg/kultura/kinomania-radva-tcenitelite-s-dokumentalni-filmi-za-federiko-felini-i-715462.html", "text": "Какво е вдъхновявало големия режисьор Андрей Тарковски? Какво е преживявал и какво е искал да постигне в общуването си със своите зрители? Отговор на тези въпроси ще даде документалният филм „” на 24 ноември от 16:15 ч. Режисьор е синът на Тарковски – Андрей А. Тарковски.В рамките на тазгодишната  в рубриката „Киното и неговата история” в кино „” ще бъде излъчен и още един документален филм за друг световнопризнат кинорежисьор – Федерико Фелини. Прожекцията на „” е на 17 ноември от 16:45 ч.„Поставих си за цел да отведа зрителите обратно до изворите на режисьорската мисъл и да споделя емоцията от срещата с великия творец, великата личност и водач в живота, какъвто беше моят баща”, споделя Андрей А. Тарковски. Освен че зрителите ще надникнат зад кулисите на творчеството на Тарковки, те ще могат да чуят и неизползвани досега записи на поемите на Арсений Тарковски – един от великите руски поети на 20 в. и баща на режисьора.От разнообразната програма на Киномания, публиката ще може да гледа и документалния филм „Фелини без край”. Изследвайки огромния архив на италианската обществена телевизия RAI, филмът е ценен и с оригиналните свидетелства на хора, работили с маестрото. Започвайки от запознанството си с Фелини в Римини, Еудженио Капучо продължава с нови открития за „тайния свят” на Фелини, който никога не остава напълно разкрит.Киномания е част от Календара на културни събития на Столична община за 2019 г.Повече информация за фестивала следете на нашата  страница и на сайта .Билети за филма „Андрей Тарковски. Киното като молитва“ може да закупите от касите на Билетен център – НДК и онлайн . Билети за филма „Фелини без край“ може да закупите от касите на Билетен център – НДК и онлайн .", "date": "2019.11.14", "title": "Киномания радва ценителите с документални филми за Федерико Фелини и Андрей Тарковски"}
{"url": "https://offnews.bg/kultura/vujcho-vanio-v-teatar-vazrazhdane-715457.html", "text": "Спектакълът на Театър \"Възраждане\", отличен с първи специален приз на 13-тото издание на ITF SkupiFestival можете да гледате на 17 ноември от 19.00 часа.Чехов оставя Човека, захвърлен във Времето. В неговото минало и непоносимо настояще. Времето е основно действащо лице. Времето неусетно те превръща в странен тип, особняк. Човекът се спира за миг и започва дълго да анализира миналото, да открива пропуснатите възможности, ревизира щателно всяко кътче от стаите на паметта.Невъзможно е да подредиш по новому тези стаи. Там вече е запечатано и всичко е описано като на местопрестъпление. Това е твоето Дело. Непоправимото вече се е случило. Непоправимо е. Да заспиш... Не можеш. Да започнеш отначало, но какво... откъде да започнеш? Трябва да запълваш Времето. Трябва да го храниш. Времето е особен съквартирант - храни се мълчаливо. То мълчи дълго, а после започва да говори. Говори и говори и не спира. Проглушава ти ушите. Не можеш да го спреш. Човекът е само минало. Младостта се оглежда в старите снимки. Съществува ли бъдеще? Съществува само, когато се превърне в минало ? Но ние живеем в настоящето. Сега.Представлението е  под режисурата на Григор Антонов; сценография и костюми: Борис Далчев и Михаела Добрева; композитор: Христо Намлиев; със Свежен Младенов, Жана Рашева, Роберт Янакиев, Виттория Николова, Георги Златарев, Ивет Радулова, Гергана Кофраджиева, Йордан Ръсин, Боян Младенов.Билети .", "date": "2019.11.14", "title": "'Вуйчо Ваньо' в Театър 'Възраждане'"}
{"url": "https://offnews.bg/futbol/izdirvat-ultrasi-na-levski-za-krazhba-ot-bultrasite-715452.html", "text": "Феновете на Левски, които взеха емблематично за агитката на Ботев (Пд) знаме от стадиона в Коматево, ще бъдат издирвани за кражба.Изпълнителният директор на \"канарчетата\" Иван Йотков е подал жалба срещу тях в полицията. Той обвинява ултрасите на Левски за нерегламентирано влизане на базата в нощта след загубата с 0:1 от Ботев.Органите на реда са поискали записи от охранителните камери на съоръжението. Полицаите дори са открили регистрационния номер на колата, с което е било отнесено знамето до София.Въпросният винил пък е бил поставен на едно от помощните игрища от служител на клуба, който е искал да повдигне духа на играчите на канарчетата след серията лоши резултати.", "date": "2019.11.14", "title": "Издирват ултраси на Левски за кражба от бултрасите"}
{"url": "https://offnews.bg/kultura/boil-banov-bsp-mi-iska-glavata-tia-e-zdrava-i-trudno-pada-715488.html", "text": "\"Целият сценарий на БСП е да ми вземат главата, но тя е здрава и трудно пада\". Така отговори министърът на културата Боил Банов на социалистите, които поискаха оставката му заради пропуска на министерството да обжалва в срок пред Върховния касационен съд решението по делото за забавеното строителство на „Ларгото“.Ден по-рано ръководителката на правната дирекция на министерството подаде оставка, а във ведомството тече проверка за действията на служителите по случая. Днес пък депутатът от левицата Александър Симов обяви, че заради пропуска министерството няма да получи над 750 хил. лв. неустойка от изпълнителите на ремонта и ще трябва да плати 73 хил. лв. за съдебни разноски.„Министерството на културата е изтървало сроковете за обжалване, в резултат на което българският данъкоплатец безвъзвратно губи 700 000 лева. Това скандално бездействие на министерството ще понесе някаква юристка. Това е замазване на следите. Отговорността в такъв случай, при такава афера, трябва да се понесе единствено и само с оставката на Боил Банов. Призоваваме и Бойко Борисов, който да поиска неговата оставка моментално, след като виждаме, че Банов няма мъжеството, няма морала сам да се оттегли от поста си“, призова Симов.\"Казусът с Ларгото не е случаен. Ще сезирам прокуратурата\", закани се Боил Банов. Той обяви, че на 12 февруари, 10-ина дни след атаката към него, в Министерство на културата на 2 инстанция постъпва пределение на съда, че губи делото срещу консорциума строител на Ларгото. Срокът за обжалване на документите е 12 март. \"До преди няколко дни това, което знаехме аз и което ми казва главният секретар е, че чакаме насрочване на дело за трети етап във ВКС. Не ни е било съобщено, че има друго развитие по делото освен това”, обясни Банов.Според него преди няколко дни разбрал, че истината е съвсем друга. Служителят, оторизиран от правна дирекция да води делото, е внесъл жалбата на 13-и, вместо на 12-и март. След 10 дни съдът е върнал, че е изпуснат срока. От 12 март без правната дирекция да го уведоми, оторизираният служител е внесъл жалене на това решение. \"По това, което виждам манипулативно се опитва да обясни, че документите са пуснати по пощата на 12-и. И сега по този казус преди дни е решил съдът\", продължи той. И допълни, че тези \"неща не минавали през него, а се движели от правния отдел и той затова не знаел. Затова и според него намесването на името му в различни сценарии не било редно.\"Аз лично смятам, че този акт е продължение по повод това, което се случи от сигналите на Елена Йончева.Ако открием, че служители, различни от тези, които са положили подписите си на документите, са участвалив това, ще си носят отговорността. Аз лично ще предам документите от нашето разследване в прокуратурата\", закани се министърът.Според него такава грешка е немислима и бе категоричен, че не е знаел нищо, защото бил запознат с действията на служителя, защото прокуратурата го разследва по случая.", "date": "2019.11.14", "title": "Боил Банов: БСП ми иска главата? Тя е здрава и трудно пада"}
