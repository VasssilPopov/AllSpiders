{"url": "https://offnews.bg/obshtestvo/gdbop-ostavi-bez-internet-obshtina-bobov-dol-sled-aktcia-v-mestnia-kab-705489.html", "text": "След проведена акция на ГДБОП в офисите на кабелния и интернет доставчик на Бобов Дол на 13 юни - цялата община е останала без интернет, редава БНР.Това сериозно е възпрепятствало работата на служителите на общината и частния сектор.Кметът Елза Величкова е изразила надежда до утре всичко да е наред. Бобов Дол ползва интернет от доставчик, базиран в Дупница. След като властите са иззели конфигурации и оборудване, и са арестували IT специалист - интернетът е прекъснал.Абонатите трябва да пренастроят телевизорите си да преминат на аналогов сигнал от менюто за настройки на телевизора.\"Бобов дол няма нормално покритие на централните с национален обхват мобилни оператори и абонатите нямат голям избор. Разчитат нещата с кабелния оператор да се нормализират\", добави кметът Елза Величкова, цитирана от БНР.", "date": "2019.06.16", "title": "ГДБОП остави без интернет община Бобов Дол след акция в местния кабелен оператор"}
{"url": "https://offnews.bg/futbol/half-na-levski-pri-petar-hubchev-zalagame-poveche-na-distciplinata-v-705493.html", "text": "Халфът на Левски Мартин Райнов заяви, че всички са готови да изпълнят поставените цели пред отбора. \"Чувстваме се добре. Най-важното е, че свършихме добра работа в първия етап от нашата подготовка. Всички са здрави, а това е най-важното. Повече залагаме на дисциплина при новия треньор.Иска да изградим един добър колектив. Няма притеснение, че сме малко, тъй като имаме няколко момчета, които бяха с националните отбори. Готови сме да изпълним поставените цели.Очаквам да направим едни хубави контроли. Играем с добри съперници. Плюс е, че ще играем срещу силни отбори. Ще си сверим часовниците\", каза Райнов.", "date": "2019.06.16", "title": "Халф на Левски: При Петър Хубчев залагаме повече на дисциплината (видео)"}
{"url": "https://offnews.bg/izvan-terena/pamela-andersan-gotova-da-stane-bulka-na-futbolist-705494.html", "text": "Звездата от \"Спасители на плажа\" и рекордьорка по брой корици на \"Плейбой\" Памела Андерсън е готова да мине отново под венчило.Канадско-американската актриса има връзка със световния шампион по футбол Адил Рами, който се оттегли от националния отбор на Франция след Мондиал 2018 в Русия.Разликата във възрастта им е близо 20 години в полза на Памела, но любовта им е голяма.Самият Рами й предложи брак веднъж, но тя все още не беше готова и помежду им настъпи известно охлаждане. Сега обаче недоразуменията са изчистени и Андерсън открито заговори, че може отново да мине под венчило.\"Да сключиш брак винаги и възможност\", коментира Пам, която била вече женена три пъти. Първият й брак е с Томи Лий (1995-1998), от когото има двама синове на 21 и 22 години. След това тя беше омъжена за Кид Рок (2006-2007) и Рик Саломон (2007-2008).", "date": "2019.06.16", "title": "Памела Андерсън готова да стане булка на футболист"}
{"url": "https://offnews.bg/futbol/igrachite-na-ludogoretc-se-shtraknaha-sas-zvezda-v-kecha-705492.html", "text": "Футболистите на Лудогорец се превърнаха във фенове при срещата си с легендата в кеча и олимпийски шампион от Игрите в Атланта през 1996 година - Кърт Енгъл.Американецът бе у нас със съпругата си, за да приключат процедурата по осиновяване на българско дете в Сливен, като вчера отпътува от страната ни.На летище София Енгъл се засече с целия отбор на Лудогорец, който замина за предсезонна подготовка в Австрия, като не отказа на футболистите снимка за спомен.Те оградиха звездата в развлекателните спортове, който малко след това публикува кадъра в официалния си профил в социалната мрежа Инстаграм.", "date": "2019.06.16", "title": "Играчите на Лудогорец се щракнаха със звезда в кеча"}
{"url": "https://offnews.bg/sviat/bivshiat-direktor-na-chernobil-serialat-izopachava-istoriata-705495.html", "text": "Бившият директор на Чернобилската АЕЦ Игор Грамоткин подложи на критика сериала, който набира все по-голяма популярност и предизвиква вълна от коментари не само на Запад. Той е работил 30 години в централата, бил е неин директор от 2005 до 2018 г., а заради конфликт с министерството на екологията на Украйна подава оставката си през юли м.г.В интервю пред телевизия „Россия 24“ той разказва какво ще се прави с отчуждената зона, в която пристигат все повече туристи, особено след премиерата на сериала. Към този филм обаче известният атомен енергетик има особено отношение. „В него има много дебели лъжи и грубо невежество, както в онзи екшън от края на 80-те, където Шварценегер играе съветски милиционер. Чернобил е трагедия от международен мащаб и ликвидацията на последствията от аварията станаха интернационален подвиг, ликвидатори пристигаха от всички краища на СССР“, казва Грамоткин.Според него това е „победа на целия съветски народ, който е извършил подвиг и никой не следва да дърдори за това, нито да го позволи – дори във вида на художествен филм, алегория или каквото и да е“.„Не стига това, че във филма всички търчат с чаши водка и пият безкрайно. Но това не е така! Най-важните решения за безопасността са се вземали в пиянство, така ли? Вие какво си позволявате, как е възможно това да се показва? А апотеозът на всичко е как голите миньори прокопават тунел. Да, действително, условията бяха непоносими, беше жега до 50 градуса, хората работеха в крайно тежки условия. Но такава картина не може да се показва!“, коментира Грамоткин, който е гледал сериала.В отчуждената зона е планирано изграждането на хранилище за радиоактивни отпадъци, които се образуват в резултат на работата на действащите енергоблокове в Украйна. Сега зоната се свива, опасно е само до 10 километра от централата, а това е известно и на туристите, разводачите и блогърите.„Мисля, че е абсолютно правилно и това трябва по всички начини да се популяризира. И шанс да се даде възможност на всички желаещи да посетят това място. Защо? Това е важен елемент за преодоляването на радиофобията. Хората трябва да видят, че дори такава безпределна авария може да бъде победена от човека. И човекът я победи! Той ограничи разпространението извън пределите на площадката. Освен това, хората трябва да видят сами как природата си отдъхва от човека – там е цялата Червена книга“, казва бившият директор на централата.Грамоткин изразява опасения по повод предстоящия монтаж на новия саркофаг на централата и компетенциите на сегашната й управа. „кой е стопанинът на Чернобил? Новият саркофаг за АЕЦ, където се случи една от най-големите катастрофи в историята на човечеството, ще бъде в Украйна в средата на лятото. Френският доставчик ще го предаде на украинското ръководство. А новият директор на централата никога не е имал отношение към атомната енергетика“, посочва той.Според него и в държавните органи няма никой, който би се ангажирал професионално. „Преди няколко месеца бе назначен временно изпълняващ длъжността директор – без профил в професията. Атомниците – това е каста. Който не е управлявал реактор, нищо не знае и никога не би го проумял, това в книжките не може да се прочете“, коментира с нескрит гняв Грамоткин.В момента се реформира администрацията на Чернобилската АЕЦ и тя ще поеме експлоатацията на обекта „Укритие-2“ – на същия този нов саркофаг. А Киев, както и преди, няма намерение да привлече специалисти от Русия. Докато в онова време учените от Курчатовския институт изследваха всеки сантиметър от разрушения 4-и енергоблок, уточнява бившият директор.Преди гневът на Игор Грамоткин да избухне в ефир обаче министърът на културата на Русия Владимир Мединский оцени високо сериала „Чернобил“, припомня Интерфакс. „Филмът е направен майсторски. Но очакваната „червена лъжа“ там я няма. Като цяло филмът е направен с голямо уважение към обикновените хора“, заяви той по време на сесията на Международния икономически форум в Петербург. Според него все пак има и неточности. „Не е минало без изкривявания. Критиката около сериала се раздели на две. Някои виждат в него оскърбление за паметта на съветския строй, други се възторгват. Вярно е – това е сложно нещо. Но то е направено интересно и с любов към обикновените хора“, подчерта министърът на културата.", "date": "2019.06.16", "title": "Бившият директор на Чернобил: Сериалът изопачава историята"}
{"url": "https://offnews.bg/politika/vtori-dubal-na-badi-vojnik-shte-ima-v-kardzhali-obshtinata-v-705498.html", "text": "Министерството на отбраната ще направи второ издание на кампанията „Бъди войник“ в Кърджали, тъй като общинската власт не си е свършила работата да привлече интереса към армията.Това се разбира от прессъобщението от Министерството на отбраната от днес. На 12 юни т.г. проявата не е постигнала поставените цели - пред широката общественост в града да бъдат демонстрирани способностите и професионалните умения на военнослужещите от Специалните сили и да бъде дадена възможност на голям брой младежи да се запознаят с военната служба по време на информационната борса.Виновна за това е общината, става ясно от съобщението - основна причина за това е липсата на координация, поради което е допуснато на този ден да бъдат проведени едновременно две важни за града събития - Открита сцена на талантите, организирана от Детския и младежки парламент към ОДК в Кърджали и Младежкия клуб към ОСНВ, и кампанията „Бъди войник“ с динамичен и статичен показ на Силите за специални операции и информационна борса, е посочено в текста от министерството.„По вина на общинските власти двете мероприятия, които целят една и съща аудитория, се провеждат по едно и също време на много близки места. Така е пропуснат шансът хората да се запознаят отблизо с Българската армия - институцията, която дава възможност на младежи от различни социални и етнически общности да намерят своето призвание в служба на Родината“, се подчертава в съобщението.", "date": "2019.06.16", "title": "Втори дубъл на „Бъди войник“ ще има в Кърджали – общината виновна"}
{"url": "https://offnews.bg/sviat/osadiha-saprugata-na-izraelskia-premier-netaniahu-705488.html", "text": "Сара Нетаняху, съпругата на израелския премиер Бенямин Нетаняху, е била призната за виновна в злоупотреба с обществени средства и ще трябва да заплати 15 000 щатски долара - глоба от 2777 и връщане на държавата на 12 490 долара, предава Би Би Си.Тя бе обвинена, че е похарчила 99 300 долара за поръчка на храна от скъпи ресторанти, като е обявила, че в резиденцията на премиера няма готвачи.По-рано тази година тя бе обвинена още в измама и злоупотреба с доверие, но след сделка обвиненията бяха свалени. Според адвоката ѝ, това е атака срещу нейния съпруг.Прокурорът Ерез Падан признава, че наказанието не съответства на провинението, но сделката е позволила да се спести много време и да не бъдат призовани 80 свидетели.", "date": "2019.06.16", "title": "Осъдиха съпругата на израелския премиер Нетаняху"}
{"url": "https://offnews.bg/bojni/kobrata-i-legenda-v-kikboksa-izgledaha-na-zhivo-pobedata-na-tajsan-fiu-705487.html", "text": "Звездата ни в профибокса Кубрат Пулев бе \"MGM Grand Garden Arena\" в Лас Вегас, гледайки битката между бившия световен шампион Тайсън Фюри и Том Шварц.Циганския крал имаше нужда от само два рунда, за да стигне до успеха с технически нокаут. Шест секунди преди края на втората част реферът Кени Бейлис прекрати мача, а секунди преди това Шварц беше пратен в нокдаун и притиснат в ъгъла.Пулев от своя страна публикува снимка в официалния си профил в социалната мрежа Инстаграм, на която е заедно с легендата в кикбокса Шугар Рей Сефо. С него бе и мениджърът му Ивайло Гоцев.Присъствието на Кобрата в залата не бе изненадващо, тъй като в момента той се подготвя в САЩ, а и също като Фюри, е част от промоутърската агенция Top Rank.", "date": "2019.06.16", "title": "Кобрата и легенда в кикбокса изгледаха на живо победата на Тайсън Фюри"}
{"url": "https://offnews.bg/sviat/dzheremi-hant-shte-dogovori-sdelka-za-brekzit-ako-stane-premier-705503.html", "text": "Външният министър на Великобритания Джереми Хънт има намерение да опита да договори сделка с Брюксел за Брекзита, но ако бъде избран за лидер на консерваторите, съобщава Би Би Си.„Разликата между мен и Борис Джонсън е в това, че аз ще опитвам да сключа сделка. Аз нямам намерения да създавам обстоятелства, при които споразумението няма да бъде възможно, защото смятам, че ние сме длъжни да предложим на страната най-добрия вариант“, посочва той.Хънт отбелязва, че ЕС е отворен към търсенето на решения за проблема с ирландската граница. „Те казват, че ако ще работят с британски премиер, който има идеи как да се решат проблемите с границата, ще бъдат готови за ново обсъждане на споразумението“, казва дипломат №1 на Великобритания.Той и Джонсън имат най-високите шансове да заемат поста на лидер на Консервативната партия, както и този на премиера. Но на първия тур от гласуването Борис Джонсън спечели повече гласове от Хънт. Джонсън допуска излизането от ЕС да стане на 31 октомври т.г. без споразумение.По-рано стана ясно, че бившата министърка на труда и пенсиите Естер Маквей, която изгуби надпреварата за лидерския пост в Консервативната партия, обяви подкрепата си за кандидатурата на Джонсън. „Той обеща да реализира напускането на Великобритания на 31 октомври без или със споразумение и той стъпка по стъпка показва, че е динамичен лидер, способен да сформира силен екип около себе си, който да осъществи обещанията му“, посочва тя пред The Sunday Telegraph.Според нея страната се нуждае от силно и оптимистично ръководство и Борис Джонсън е човекът, който разполага с най-добрите шансове за това да я изведе от ЕС, да я трансформира в уверена, самоуправляваща се държава, отворена към външния свят.", "date": "2019.06.16", "title": "Джереми Хънт ще договори сделка за Брекзит, ако стане премиер"}
{"url": "https://offnews.bg/politika/svilenski-borisov-se-strahuva-ot-ninova-tia-pravilno-ne-hvarli-ostav-705504.html", "text": "„Пошегувахме се, че това е поредната загуба на Борисов, защото неговата мечта и тази на ГЕРБ е Корнелия Нинова да не е председател на БСП. Него го е страх от такава опозиционна партия начело с Нинова“, коментира пред партийната Българска свободна тв зам.-председателят на парламентарната група Георги Свиленски.Според него Нинова е показала, че е отговорен лидер, изпълнила е желанието на много организации и членове на БСП, които в последната седмица поискали тя да изтегли оставката си. Свиленски каза, че подкрепата на местните структури на левицата за Нинова е заради факта, че „те много добре са усетили, че оставка на председателя на партията в този момент не е нужна нито на партията , нито на държавата, а и след нея БСП може да бъде разцепена“.„Корнелия Нинова не трябваше да подава оставка. Отговорността за една кампания е изцяло на предизборния щаб и председателя му. С моята оставка аз поех отговорността за загубата“, коментира той. Свиленски посочи, че през последните 2 години никой от членовете на Националния съвет не е изявил своето желание да води партията по друг начин.„Трусовете се предизвикват от малък брой хора, но доста звучни, които търсят медийни изяви. Днес се видя, че Нинова има сериозна подкрепа от делегатите на конгреса. Тя днес усети атмосферата- призоваваха я да не подава своята оставка“, каза Свиленски. Той допълни, че Корнелия Нинова е направила отчет за свършеното през този период – какво е обещала и какво е изпълнила. „Когато имаш визия за развитие на партията и визия за развитието на страната, няма как човек да не повярва на такъв ръководител“, заяви Свиленски.„Днес партията прояви своят инстинкт за самосъхранение и не тръгна по пътя на разделението. Ръководството е с нов кредит на доверие. От 700 делегата, Корнелия Нинова получи близо 500 гласа, което е солидна подкрепа“, коментира вота той. Свиленски допълни, че в рамките на 3 месеца Националният съвет на БСП трябва да приеме правила за вътрешнопартиен пряк избор.„Партията трябва да се успокои и да се насочи към местните избори – да се извършат номинациите за кметове и общински съветници, и да се занимаваме с темите, които вълнуват обществото“, заключи Свиленски.", "date": "2019.06.16", "title": "Свиленски: Борисов се страхува от Нинова, тя правилно не хвърли оставка"}
{"url": "https://offnews.bg/sviat/erdogan-samo-da-posmeiat-da-ni-poprechat-kraj-kipar-izprashtame-freg-705505.html", "text": "Турция няма да отстъпи от интересите си в източното Средиземноморие, заяви президентът Реджеп Ердоган пред участниците в бизнес-форум в Истанбул.„Само да опитат. Турция е готова да даде своя отговор. Турската армия стои на стража за сигурността на сондажните кораби. И при най-малкия опит за намеса в работата им ще бъдат задействани фрегати и, при необходимост, авиацията. Дейностите по проучванията и разработката на ресурсите в морската зона няма да бъдат прекратени“, подчерта турският лидер.Той осъди решението на съда в гръцката част на Кипър за ареста на екипажа и работниците от турските сондажни кораби, които участват в проучванията на морските находища на природен газ и петрол.Напрежението по енергийния спор с гръцката страна възникна в началото на 2018 г., когато Анкара заплаши с оръжия и изпращане на военни кораби до Кипър.", "date": "2019.06.16", "title": "Ердоган: Само да посмеят да ни попречат край Кипър, изпращаме фрегати и авиация"}
{"url": "https://offnews.bg/futbol/biem-anglia-na-plazhen-futbol-705506.html", "text": "Националният отбор на България по плажен футбол победи за втори път само в рамките на два дни изключително класния тим на Англия.Двата тима се срещнаха отново днес в полския град Краков, изигравайки демонстративна среща като част от прекрасния фестивал на плажните спортове. Той продължава през целия месец юни с участието на шест клубни полски отбора, а България и Англия бяха поканени от организаторите да изиграят две срещи.След като вчера нашите биха с 4:3, днес те надделяха с 5:4. Родните \"лъвове\" повеждаха на два пъти през първата третина с попадения на Филип Филипов, но островитяните успяваха да изравнят.През вторите 12 минути Павел Адамов с гол от центъра отново изведе тима ни напред, но звездата на англичаните Алън Кларк възстанови за трети път равенството.В последната част България реши всичко в своя полза с попадение на Иван Мартинов от дузпа и трети гол на Филип Филипов - 5:3. 7 секунди преди края \"Трите лъва\" намалиха, но времето и силите не им достигнаха за нещо повече. В днешната среща участие не взе Мартин Недков, който счупи ръката си по време на първия спаринг.Мачът отново се изигра на уникално спортно съоръжение на централния площад в красивия полски град. След двубоя плажните ни \"лъвове\" получиха специална купа от домакините.Трябва да се отбележи, че това е трета поредна победа на тима ни над Англия - нашите биха този съперник и във финалите на ЕВРОлигата в Сардиния през миналата година.Именно за новото издание на най-силния турнир на Стария континент се подготвяха в Полша българите. Тази година те няма да участват в квалификациите за световното първенство, но отново ще търсят силно класиране в ЕВРОлигата, която стартира през юли в Назаре, Португалия.", "date": "2019.06.16", "title": "Бием Англия на плажен футбол"}
{"url": "https://offnews.bg/sviat/trus-ot-7-2-po-rihter-udari-do-nova-zelandia-705462.html", "text": "Нова Зеландия бе разтърсена от трус със сила 7,2 по скалата на Рихтер, който е ударил на 100 километра северно от острова, предава БНР.Няма данни за пострадали сгради или хора. Земетресението се е случило близо до островите Кермадек.Издаденото първоначално предупреждение за потенциална 30-сантиметрова вълна цунами беше отменено.", "date": "2019.06.16", "title": "Трус от 7,2 по Рихтер удари до Нова Зеландия"}
{"url": "https://offnews.bg/obshtestvo/zhegata-prodalzhava-sledobedniat-dazhd-sashto-705461.html", "text": "Жега и днес, след обяд на много места ще превали и прегърми за кратко. Възможни са и градушки.Максимални температури ще са между 29 и 34 градуса, според прогнозата на НИМХ. Край морето ще е слънчево с умерен вятър, като следобед не са изключени превалявания и по Черноморието. На брега термометрите ще се качат до 29 градуса, а сред вълните от 2-3 бала - до 25 градуса. Над планините ще около и след обяд ще се развива купеста и купесто-дъждовна облачност и ще има краткотрайни валежи с гръмотевици. Ще духа до умерен североизточен вятър. Максимална температура на 1200 метра ще е около 23 градуса, а на 2000 метра - около 16 градуса. Времето ще остане без съществена промяна и в началото на новата седмица. ", "date": "2019.06.16", "title": "Жегата продължава, следобедният дъжд също"}
{"url": "https://offnews.bg/bojni/tajsan-fiuri-sasipa-tom-shvartc-v-las-vegas-i-ostana-nepobeden-705463.html", "text": "Британският боксьор в тежката категория на професионалния бокс Тайсън Фюри оправда очаккванията и се справи с непобедения до този момент Том Шварц на гала вечер в Лас Вегас.Бившият шампион имаше нужда от само два рунда, за да стигне до успеха с технически нокаут.Шест секунди преди края на втората част реферът Кени Бейлис прекрати мача, а секунди преди това Шварц беше пратен в нокдаун и притиснат в ъгъла.Фюри направи шоу за публиката, като засипа с леви и десни удари съперника си, а с няколко тежки крошета във втората част му разкърви носа.Така популярния с прозвището Циганския крал боксьор записа 20-а победа с нокаут в кариерата си. Фюри е непобеден на професионалния ринг, като има само едно равенство в кариерата си и 28 победи.За да бъде шоуто пълно, той изпя хита на Аеросмит I don't wanna miss a thing, а преди това обяви, че ще проведе битка на 21 септември или 5 октомври и през 2020-а ще осъществи реванш срещу шампиона на Световния боксов съвет Дионтей Уайлдър. ", "date": "2019.06.16", "title": "Тайсън Фюри съсипа Том Шварц в Лас Вегас и остана непобеден"}
{"url": "https://offnews.bg/politika/lider-na-dps-balkanskite-miusiulmani-sme-spokojni-sas-silna-turtcia-705501.html", "text": "„Някои политици в България нас ни смятат за имигранти, ние се борим срещу това, а за нас Турция е много важна. Колкото по-силна е икономиката на Турция, толкова повече мюсюлманите и турците, живеещи на Балканите, се чувстваме по-спокойни“.Това каза зам.-председателят на ДПС в словото си пред форума в турския град Чорлу, посветен на принудителното изселване на българските турци през 1989 г., цитиран от агенция IHA и други местни медии.„Аз бях на 15 години през 1989 и преживях бежанската вълна. Ние нямахме роднини в Турция, а държавата ни прати в Сивас, но по-късно се завърнахме. Сега тук повечето сте изселници и ви питам: кой съм аз в България, какво съм? Задавам този въпрос, понеже някои политици гледат на нас като на имигранти. Да е жив и здрав нашият почетен председател Ахмед Доган, който след 1989 ни събра нас, живеещите в България турци и помаци под покрива на една партия и тя стана нашият шанс за живот“, посочи зам.-лидерът на ДПС.Благодарение на създадената партия българските граждани от турски произход могли да общински кметове и депутати в парламента, партньри в правителствата, министри и това се дължало на тяхната заедност. „Разбира се, че за нас турската държава е особено важна. Колкото е по-силна Турция в икономическо отношение, толкова повече ние, мюсюлманите и турците на Балканите се чувстваме по-спокойни. И е хубаво това, че Мустафа Кемал Ататюрк създаде тази хубава страна и република като подарък за всички нас. В Турция е лесно да бъдеш турчин, но извън нея да си турчин е много трудно. Тази Турция е на 80 милиона турци. Тази Турция е на 500 милиона турци по света“, заяви зам.-председателят на ДПС Ахмед Ахмедов вчера в първия ден на форума, който в турските медии е определен като симпозиум.Проявата е организирана от университетите в Текирдаг и Анкара, домакин е община Чорлу, която е такава благодарение на масовото изселване на българските турци, а преди е била индустриална зона само с фабрики, според твърденията на общински служители там. На откриването на форума присъстваха областният управител на Текирдаг Азиз Йълдъръм, кметовете на Люлебургаз, Текирдаг и Чорлу, както и двама депутати от опозиционната Републиканска народна партия, в това число имигрантът от Кърджали проф.д-р Юксел Юзкан, бивш лидер на най-влиятелната изселническа организация в Турция с централа в Бурса.", "date": "2019.06.16", "title": "Лидер на ДПС: Балканските мюсюлмани сме спокойни със силна Турция"}
{"url": "https://offnews.bg/koloezdene/kris-frum-progovori-sled-tezhkata-katastrofa-705469.html", "text": "Британската звезда в колоезденето Крис Фрум направи първо изявление след ужасяващата катастрофа, която го извади от участие в Тур дьо Франс.Британецът се блъсна в стена по време на тренировка преди четвъртия етап на критериума Дофине и получи няколко фрактури, включително и на врата, като най-сериозна е на бедрената кост.Той претърпя шестчасова операция и ще бъде минимум 6 месеца извън колоезденето. Лекарите не бързат с оптимистични прогнози, но самият той е решен да се върне на шосето.\"Първо, искам просто да изкажа огромна благодарност на всички, които ми изпратиха пожелания за възстановяване след катастрофата.Това очевидно е тежко време, но получавам огромна сила от подкрепата в последните три дни. Тази огромна вълна на подкрепа беше нещо, което никога не съм очаквал. Искам да изкажа моята благодарност към екипа, особено към доктор Ричард Ъшър и неговия медицински щаб, които бяха перфектни след катастрофата.В допълнение, благодаря много за спешните услуги и на всички в болницата в Роан, които ми помогнаха и ме стабилизираха, както и хирурзите, лекарите и сестрите в университетската болница в Сент Етиен, които направиха повече от необходимото, за което винаги ще съм им благодарен.Знам какъв късмет имам да бъда тук и колко дължа на всички парамедици и медицинския екип на състезанието. Това е голям удар, но се фокусирам към бъдещето.Има дълъг път по възстановяването, но това възстановяване започва сега и съм напълно фокусиран да се завърна към най-добрата си форма.Накрая, искам да благодаря на моята съпруга Мишел и моето семейство. Те са били с мен във всяка стъпка по пътя и тяхната любов и подкрепа ще ме мотивира да се завърна възможно най-скоро\", каза 34-годишният Фрум, който се целеше в пета победа на Тур дьо Франс.", "date": "2019.06.16", "title": "Крис Фрум проговори след тежката катастрофа"}
{"url": "https://offnews.bg/dw/germanskite-partii-poluchavat-ot-darzhavata-po-0-85-evro-za-glas-705466.html", "text": "С оглед на високата отговорност, която носят политическите партии, \"произходът на техните средства и начинът, по който те се използват, трябва да бъдат обществено достояние\" - е записано в германската конституция. Поради това парламентарно представените политически сили ежегодно представят подробни доклади за своите финанси, които впоследствие се проверяват и оповестяват от председателя на Бундестага.От аферата \"Флик\" до аферата \"Мойтен\"Законодателите са се постарали да осигурят на партиите икономически възможността да оказват влияние – за да не зависят от големи външни спонсори. А в случай, че все пак имат такива – те са длъжни да ги обявят. Задължително е и изискването за стриктно отделяне на партийните от държавните финанси – с цел партиите да не стават зависими от благоволението на управляващите.Има обаче редица случаи, които показват, че това не винаги се получава – например аферата \"Флик\" (десетки хиляди марки подкуп, платени от концерна \"Флик\" на депутати от всички парламентарно представени партии през 80-те години) и аферата с нелегалните \"черни каси\" на Християндемократическия съюз (ХДС) през 90-те.В центъра на най-актуалната афера с нерегламентирано облагодетелстване е партията „Алтернатива за Германия“, чийто лидер Йорг Мойтен явно е приел една швейцарска рекламна агенция да му направи кампания срещу 90 000 евро на местните избори през 2016-а година в провинция Баден-Вюртемберг. Скандалът се разчу около последните европейски избори, без обаче да смути Мойтен: не бил направил нищо нередно и имал чиста съвест, твърди той, понеже не ставало дума за дарение.Партиите в Германия печелят и от продажби, и от наемиЕдин от основните източници на финансиране за германските партии е членският внос, възлизащ на около четвърт от всички получавани средства. Даренията заемат второто място - с 15 процента. Въз основа на Закона за партиите, те взимат ежегодно държавни субсидии, чийто размер зависи от получените на регионални, национални и европейски избори гласове и покрива към една трета от партийните разходи. От 2012-а година насам съществува горна граница за общото партийно финансиране от страна на държавата - последно 193,6 милиона евро за тази година.Иначе отпусканата годишно сума за получен глас вече е 0,85 евро, а за първите четири милиона взети гласове сумата е 1,03 едно евро (според последната актуализация на цифрите от май т.г.). Правото да получат субсидии имат тези партии, които са взели десет процента от гласовете в съответния избирателен район. А когато получат дарения, политическите сили взимат от държавата по 0,45 цента за всяко предоставено евро - но само ако общата сума на дарението не надхвърля 3 300 евро. С други думи - ако някой дари толкова, държавата слага още 1 500 евро отгоре.За да стане част от системата на частично държавно финансиране, съответната партия трябва да е получила най-малко 0,5 процента на последните избори за Бундестаг или за Европейски парламент, а за местни избори бариерата е едно на сто. Тези изисквания важат за всички, освен за партиите на националните малцинства.Партиите в Германия имат и правото да се финансират от икономическа дейност – от различни организирани прояви, както и от отдаването под наем на имоти или земя. Този вид приходи покриват около 7 процента от общите. Принципно приходите на партиите от членски внос и дарения би трябвало да надхвърлят държавната субсидия – изискване, което затруднява най-вече малките партии, ако отпусканите държавни пари за получени гласове са повече от собствените им приходи.Повече прозрачностПрозрачността на партийното финансиране в Германия като цяло не е достатъчна - този упрек редовно се отправя от различни организации като „Трансперънси интернешънъл, които се борят срещу корупцията. Една от основните критики е, че в Германия големите дарения се оповестяват пред председателя на Бундестага едва от 50 000 евро нагоре. Освен това се препоръчва анонимните дарения да бъдат отменени изцяло.От името на ръководството на Зелените Брита Хаселман заяви, че има нужда от по-ясни законови правила за партийното финансиране. Даренията - според нея - би трябвало да се обявяват още от 5 000 евро нагоре, а не чак от 50 000. От Партията на свободните демократи са за горна граница от 10 000 евро, а позицията на социалдемократите е, че най-важно е администрацията на Бундестага да разполага с достатъчно възможности, за да контролира процесите.", "date": "2019.06.16", "title": "Германските партии получават от държавата по 0,85 евро за глас"}
{"url": "https://offnews.bg/bojni/kobrata-sreshtu-fiuri-do-kraia-na-godinata-705502.html", "text": "Българският боксьор Кубрат Пулев има голям шанс да се изправи срещу бившия световен шампион в тежката категория Тайсън Фюри преди края на годината, съобщават медиите във Великобритания, цитирани от БГНЕС.Миналата нощ Фюри записа 28-та си победа на професионалния ринг (0 загуби, 1 равенство), след като нокаутира германеца Том Шварц във втория рунд на сблъсъка им в Лас Вегас.След успеха си британецът обяви, че смята да се бие още веднъж в края на септември или началото на октомври, преди да организира реванш с шампион на Световния боксов съвет (WBC) в тежка категория Дионтей Уайлдър след атрактивния, но спорен мач между двамата в края на миналата година, завършил с равенство.Боксовите специалисти на Острова започнаха да гадаят кой е възможен съперник на Циганския крал за есента и някои определят именно Кобрата за фаворит. Аргумент в подкрепа на такъв мач е, че той е лесен за организиране, тъй като и двамата боксьори са клиенти на промоутъра Боб Аръм.Пулев е претендент номер 1 за пояса на Международната боксова федерация (IBF), който вече е притежание на Анди Руис след изненадващата му победа над Антъни Джошуа. Заради реванша между двамата, е много вероятно IBF да оваканти титлата и даде шанс на Пулев да се изправи срещу друг претендент за пояса.Преди всичко това, за българския боксьор предстои важно изслушване пред Спортната комисия на Калифорния, на която той ще се надява отново да получи боксовия си лиценз, който временно бе спрян от Комисията след скандала с репортерката Дженифър Равало.За целта Пулев ще трябва да докаже, че е заплатил глоба в размер на 2500 долара, преминал е курс, който разяснява опасностите и последиците от сексуалното насилие, както и да убеди Комисията, че разбира провинението си.Изслушването пред Спортната комисия на Калифорния ще бъде на 22 юли. При негативен изход за Кобрата, той няма да може да се боксира на територията на САЩ за период, определен от Комисията.", "date": "2019.06.16", "title": "Кобрата срещу Фюри до края на годината?"}
{"url": "https://offnews.bg/dw/istanbul-mozhe-da-srine-sistemata-erdogan-705491.html", "text": "Истанбул е безспорният икономически център на Турция. В града на Босфора се създава почти една трета от БВП на страната (31%). Затова градската управа винаги разполага с много пари. Не е изненадващо, че в кампанията за кметските избори всичко се върти основно около парите.Кандидатът на Републиканската народна партия (РНП) Екрем Имамоглу си има любима предизборна тема и не пропуска случай да говори за това как градските власти в Истанбул са разхищавали парите на данъкоплатците. Във всяко свое участие в политическо токшоу той размахва парче картон, на което пише \"Israf\" (разхищаване).Там са изброени неправомерни харчове за милиони, на които Имамоглу е успял да се натъкне в краткото си време, през което беше кмет на Истанбул. Парите са отишли за служебни коли, интернет-сайтове и какво ли още не. Да припомним, че Имамоглу остана на поста в продължение на 18 дни, преди Висшият избирателен съвет на Турция да анулира резултатите от изборите.Нелегални сделки и скандалиИмамоглу засяга една много чувствителна тема. Когато той повдигна темата в интервю за близката до правителството телевизия СиЕнЕн Тюрк, водещият на бърза ръка прекрати разговора, защото уж нямало повече време. Разбираемо е, че в условията на тежка икономическа криза разточителното харчене на пари от страна на управляващата партия няма как да се хареса дори на най-верните ѝ привърженици.За критиците на президента Ердоган обаче харчовете на управляващите са по-малкото зло: всички в Турция знаят, че турският президент има огромно лично състояние, измерващо се с трицифрена сума в милиони, чували са за неговите вили и гигантски парцели земя. Не е забравен и корупционният скандал от декември 2013 година. Тогава прокуратурата в Истанбул обвини турското правителство в нелегални сделки със злато за Иран, около които членове на правителството били взимали подкупи. Самият Ердоган тогава стоеше в центъра на скандала: в един подслушан разговор турският президент инструктираше по-малкия си син Билал незабавно да изнесе \"парите от къщата\". В записа Билал казва, че са останали още около 30 милиона евро. Експерти тогава заявиха, че записът е автентичен, но Ердоган да го окачестви като \"монтаж\" и \"мръсна кампания\".„Този подслушан разговор е най-категоричното доказателство за наличието на корупция в обкръжението на турския президент“, казва Кристиан Бракел от фондацията \"Хайнрих Бьол\" в Истанбул. \"Една групичка от влиятелни бизнесмени, много близки до управляващата Партия на справедливостта и развитието (ПСР), печелят големите обществени поръчки – често това са едни и същи фирми. Има и примери за това как за определени бизнесмени се правят изключения, а понякога дори се променят и закони в тяхна полза. Въпросните фирми - обикновено големи холдинги - от своя страна се отблагодаряват на управляващите по различни начини. Говори се например, че един бизнесмен е финансирал следването на децата на Ердоган в САЩ\", казва Бракел.Пари за близки и роднини на ЕрдоганОт добре напълнената хазна на Истанбул се облагодетелстват основно религиозни фондации и съюзи. Официален доклад показва, че през 2018 година религиозни фондации са получили 130 милиона евро. На пръв поглед няма нищо нередно в това, тъй като парите са предназначени за образование и за насърчаване на младежката заетост. Но прави впечатление също, че почти всичките фондации са свързани с управляващата ПСР или лично със семейството на Ердоган.Фондацията за младежта (TÜGVA), която е получила най-много пари от градската хазна (11,3 милиона евро), се ръководи от по-малкия син на Ердоган - Билал. Други 8 милиона евро обществени средства е получила Фондацията за образование и младеж (TÜRGEV), в чийто управителен съвет е Ердогановата дъщеря Есра Албайрак. А един от зетьовете на турския президент ръководи дейността на една технологична фондация, получила над 6 милиона евро по същите канали.На повторните кметски избори на 23 юни ще се решава дали тази система на разхищение, шуробаджанащина и корупция ще оцелее или не. Ако победи кандидатът на ПСР Бинали Йълдъръм, това ще означава всичко да си продължи както е било. Самият Йълдъръм не е смятан за неопетнен: преди 2 години група разследващи чужди журналисти разкриха покрай аферата \"Парадайс пейпърс\", че синовете на Йълдъръм притежават дялове от редица офшорни фирми, регистрирани в Малта. Мнозина виждат в това механизъм за укриване на данъци.Това би било тежък удар за ЕрдоганОпозиционният кандидат Екрем Имамоглу вече обяви, че е решен да сложи край на тази порочна система: \"Край на практиката да се облагодетелстват избрани фондации, доверени лица и общини. Отсега нататък ползите ще бъдат за цял Истанбул\", обеща социалдемократът.За президента Ердоган и неговата партия загубата на кметското място в Истанбул би бил тежък удар. Ако загубят контрола над добре напълнената градска хазна, ПСР няма да запази близките си отношения с влиятелните местни бизнесмени. Би рухнал един от стълбовете, на които се крепи властта. А една смяна в управлението ще даде възможност да се разкрият нелегалните действия на досегашните управляващи. От това лесно ще пострада и имиджът на президента Ердоган.", "date": "2019.06.16", "title": "Истанбул може да срине 'системата Ердоган'"}
{"url": "https://offnews.bg/tenis/novak-dzhokovich-preskacha-turnirite-predi-uimbaldan-705473.html", "text": "Световният номер 1 в мъжкия тенис Новак Джокович няма да участва в подгряващи надпревари на трева преди турнира от Големия шлем \"Уимбълдън\".Емблематичното състезание в Лондон ще се проведе от 1-и до 14-и юли. Известно е, че сърбинът е действащ шампион в турнира, след като през миналата година успя да спечели титлата.Другата новина е свързана с Рафаел Надал, който също няма да участва в подгряващи турнири преди голямата надпревара и ще се впусне директно на тревните кортове на турнира от Големия шлем в началото на следващия месец.За щстие, най-добрият ни тенисист Григор Димитров няма това намерение. Българинът ще стартира сезона на трева на турнира от сериите АТР 500 в Куинс срещу изключително бързо прогресиращия млад тенисист от Канада Феликс Оже-Алиасим.При успех във втория кръг Димитров може да срещне Адриан Манарино или Ник Кирьос пък очакват Димитров на осминафиналите, докато на четвъртфинал може да се изправи срещу първия в схемата Стефанос Циципас, който започва срещу Кайл Едмънд.", "date": "2019.06.16", "title": "Новак Джокович прескача турнирите преди Уимбълдън"}
{"url": "https://offnews.bg/kultura/madona-instagram-e-napraven-za-da-kara-horata-da-se-chuvstvat-zle-705475.html", "text": "Поп звездата Мадона разкритикува социалната платформа за снимки Инстаграм, обвинявайки я, че заробва хората, като ги кара да получават одобрението на другите непрекъснато, пише \"Гардиън\".Певицата, която има почти 14 милиона последователи там, продължава мнението си: \"Оплиташ се в сравнения с другите хора. Трябва ли да изглеждам така, да действам така, да бъда такава? Ще стана ли по-известна и успешна? Хората са заробени с това да печелят одобрението на другите.\"Според нея, Инстаграм е създаден с цел да те кара да се чувстваш зле.Думите ѝ идват в момент, когато все повече страни обмислят регулации за социалните мрежи, свързани със защитата на децата и младежите.\"Бях късметлийка да живея във време без смартфони и Инстаграм, и други социални медии, защото имах време да се развия като артист и човек, без да се чувствам притисната или съдена от хората, или да се сравнявам с тях\", допълва тя. Мадона изтъква, че все повече младежи губят себе си и уникалните си личности, подражавайки на други.", "date": "2019.06.16", "title": "Мадона: Инстаграм е направен, за да кара хората да се чувстват зле"}
{"url": "https://offnews.bg/futbol/nikolaj-bodurov-shte-e-na-linia-za-parvata-kontrola-na-tcska-705472.html", "text": "Капитанът на ЦСКА Николай Бодуров ще вземе участие в първата контрола на отбора, която е във вторник в Тетевен срещу Локомотив Горна Оряховица, съобщава \"Меридиан мач\".Сърцатият защитник се лекуваше от дискова херния и пропусна последния месец първенството и всички решаващи мачове.Бодуров обаче вече е възстановен напълно и е готов да се включи в подготовката за новия сезон. Очаква се през предстоящата кампания той отново да си партнира в центъра на отбраната с Божидар Чорбаджийски.За ключовите постове те ще имат конкуренция в лицето на Нуно Томаш и откритието на миналия сезон Валентин Антов.", "date": "2019.06.16", "title": "Николай Бодуров ще е на линия за първата контрола на ЦСКА"}
{"url": "https://offnews.bg/futbol/pobediteliat-v-dzhiroto-nadahva-ekvador-705474.html", "text": "Играчите на Еквадор се мотивират за участието си в Копа Америка с подвига на сънародника си Ричард Карапас в Обиколката на Италия.\"Локомотива\", както е известен Карапас, поднесе сензацията в Джирото, като спечели състезанието и стана едва втория южноамериканец с подобно постижение.\"Еквадорският спорт показа, че може да е конкурентен на най-високо ниво. Личности като Карапас издигат авторитета на страната в чужбина и служат като извор на вдъхновение.Идваме на Копа Америка с мисълта да поднесем изненада. Ще ни бъде трудно срещу Уругвай, тъй като те разполагат с двама от най-добрите нападатели в света - Луис Суарес и Единсон Кавани.Ние обаче ще се борим единствено за победа\", коментира защитникът Артуро Мина.В същото време Луис Суарес изчетка съотборника си в Барселона Лео Меси като определи Аржентина за фаворит. Прогнозите му обаче малко се пообъркаха, тъй като \"гаучосите\" загубиха с 0:2 от Колумбия на старта и са притиснати до стената.", "date": "2019.06.16", "title": "Победителят в Джирото надъхва Еквадор"}
{"url": "https://offnews.bg/politika/vsichki-obichat-ninova-shte-otpadne-li-tochka-2-ot-dnevnia-red-na-ch-705370.html", "text": "Заседание на 49-ия конгрес на БСП ще се проведе днес в НДК. Дневният му ред е от три точки: доклад за резултатите от евроизборите и задачите пред партията за местния вот, Констатация за прекратяване на мандата на лидера Корнелия Нинова и стартиране на кампания за пряк вътрешнопартиен избор на председател на партията. Всички погледи естествено са приковани в точка 2. Ако тя отпадне при гласуването на дневния ред на заседанието -  значи  Нинова е победила вътрешната опозиция за \"Добър ден\". Ако остане - в зала 1 ще се говорят часове наред неприятни за БСП речи. Разделителните линии минават и през темата как ще се избира следващият лидер на партията - от конгрес или пряко от всички членове. След позициите на множество структури и видни фигури в ръководството на БСП в стил \"Нинова, не си отивай\" и кандидатиралия се вече за нов лидер Красимир Янков сценариите за протичането на конгреса са няколко. А лобитата - най-малко три. Какво искат хората около председателя е ясно - Нинова остава на поста до провеждането на пряк вътрешнопартиен избор, на който тя ще се бори за нов мандат начело на БСП. Компромисният вариант - ако тя оттегли оставката си, за временен шеф на партията да бъде избран зам.-председателят Кирил Добрев. Опозицията иска конгресът да констатира оставката на Нинова. Впрочем все още не е ясно дали тя изобщо е внесла оставка в писмен вид, която да бъде правена каквото и да е на конгреса, или призивите да я оттегли се базират само на устното ѝ подаване пред Националния съвет в края на май. Така че не бива да се изключва и вариантът, в който оставка изобщо няма, а Нинова е в правото си да се откаже от емоционални изказвания пред другарите си от широкото ръководство. Според неофициална информация за заседанието на конгреса, близките до лидера вече са внесли проекторешение, което предвижда форумът да възложи на НС до 3 месеца да приеме правила за провеждане на пряк избор на председател от всички членове на партията. Така Нинова ще се бетонира на пост №1, докато дойде време да се включи в новата надпревара за него. Опозицията в партията е твърдо против. Част от нея обаче защитава позицията временният председател на партията да не бъде от нито един от двата остро враждуващи лагера. Трябва човек, който да успокои страстите в БСП и да я доведе до успех на местните избори през октомври, твърдят те. И сочат като най-подходящи бившите кметове Дора Янкова и Костадин Паскалев, които не са от нито един от лагерите и разбират от местни избори. Спорове обаче има и по темата кой може и кой не може да стане и. д. социалист №1, тъй като в устава на партията съществуват празнини по този въпрос. Най-елегантният вариант за Корнелия Нинова остава тя да подаде оставка, а конгресът да откаже да я констатира. Гласовете \"ама не може така\", ще заглъхнат, а лидерката ще обяви оставането си на поста като вот на доверие. Единственият риск при това положение са заканите на част от опозицията да атакува в съда решението на конгреса и да блокира действията на партийното ръководство. Историческа справка: СДС при смяната на Пламен Юруков и Мартин Димитров и проблемите с регистрацията на сините за изборите през 2009 г.  ", "date": "2019.06.16", "title": "Всички обичат Нинова - ще отпадне ли точка 2 от дневния ред на червения конгрес"}
{"url": "https://offnews.bg/sviat/tramp-za-london-tova-e-londonistan-i-shte-stava-po-losho-705459.html", "text": "Доналд Тръмп отново влезе в пререкания с кмета на британската столица Садик Кан, наричайки го \"бедствие\" и предричайки, че тепърва ще става по-лошо в града, съобщи \"Ройтерс\".Причината е убийството на трима души само за един ден в Лондон. По традиция, президентът на САЩ изказа критиката си в Туитър. Той също така сподели думите на крайнодясната журналистка Кати Хопкинс, в които се казва, че \"Това е Лондонистан на Кан\".От известно време насам Тръмп критикува Кан за неспособността му да се справи с престъпността и мюсюлманската радикализация в столицата.Преди визитата си в Англия този месец президентът дори нарече кмета \"пълен неудачник\". От своя страна, Кан го нарече \"фашист\".", "date": "2019.06.16", "title": "Тръмп за Лондон: Това е Лондонистан и ще става по-лошо"}
{"url": "https://offnews.bg/obshtestvo/tcarkvata-praznuva-rozhden-den-slozhete-listo-ot-oreh-v-doma-si-705407.html", "text": "Православната църква празнува рожден ден на Петдесетница днес. Празникът е винаги в неделя, 50 дни след Великден.На този ден Исус Христос изпраща Светия Дух на земята и основава църквата си. Според преданието на 50-ия ден след Пасха в Йерусалим се събрали дванадесетте апостоли и Богородица за молитва в къщата, където вечеряли за последен път с Христос.Внезапно се чул шум и над главата над всеки от молещите се явили пламъци като огнени езици. Апостолите се изпълнили със Светия Дух и започнали да славят Бога на всички езици, които дотогава не знаели.Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на Църквата, затова и празникът Петдесетница се смята за неин рожден ден.На този ден в православните храмове се раздават осветени листа от орех, които по своята форма напомнят слезлите над апостолите огнени езици. Листата се занасят в домовете на вярващите за благословение. ", "date": "2019.06.16", "title": "Църквата празнува рожден ден, сложете листо от орех в дома си"}
{"url": "https://offnews.bg/futbol/silvano-prandi-triabva-da-iztriem-zagubata-ot-saznanieto-si-705476.html", "text": "Селекционерът на българския национален отбор по волейбол Силвано Пранди коментира сподели след загубата от Япония, че \"трикольорите\" трябва да забравят тази среща максималко бързо.\"Не направихме нищо, за да спечелим мача. Мач, който не може да се коментира, поне от гледна точка на треньора. Приличахме на отбор, който започва да учи азбуката на волейбола.Трябва да изтрием този мач от съзнанието си. Направихме седем грешки от сервис в тайбрека, четири от които последователно. За каква тактика да мислим, щом не можем да вкараме топката в игра.Започнахме да губим мача от първата точка на първия гейм. Какво трябва да променим за следващия мач с Италия ли? Всичко. Трябва да започнем да играем волейбол, защото истината е, че днес не играхме волейбол\", каза Пранди.Неговият колега Юичи Накагаичи не пропусна да похвали родните фенове и атмосферата в Двореца на културата и спорта във Варна.\"Българската публика беше невероятна и това прави изживяването от победата още по-приятно. Сервирахме отлично в хода на целия мач, но имахме проблеми с други елементи.Трябва да работим върху подобряване на атаката си. Българите направиха много грешки от сервис в тайбрека, което ни даде необходимото предимство\", сподели Накагаичи.", "date": "2019.06.16", "title": "Силвано Пранди: Трябва да изтрием загубата от съзнанието си"}
{"url": "https://offnews.bg/obshtestvo/samo-v-absurdistan-3-pati-uvolniavat-i-vrashtat-na-rabota-ianaki-s-ka-705477.html", "text": "Янаки Червеняков, който заемаше ръководна длъжност в Държавен фонд „Земеделие” (ДФЗ), е бил уволняван и възстановяван на работа цели три пъти от фонда, съобщи пред бТВ Калоян Костадинов, заместник-изпълнителен директор на ДФЗ.За пръв път той е уволнен през 2014 г., като не са ясни мотивите. Следва още едно отстраняване през 2016 г. заради конфликт на интереси, свързани с къща за гости в с. Лиляново, Сандански, построена с евросредства. Тя се оказала, че е собственост на тъща му.Той обаче пак е върнат на работа през 2017 г., а през 2018 г. излиза в болничен. Преди 2 седмици отново е уволнен от министъра на земеделието заради уронване престижа на администрацията с това, че тъща му си живее в луксозна къща, построена с европари.При изненадваща проверка на къщата за гости днес от ДФЗ - тя се оказва заключена и без никого вътре. Сайт за резервации обаче твърди, че тя би трябвало да е препълнена с гости.Проверките в къщите за гости ще продължат до края на месеца, те обхващат 280 обекта.", "date": "2019.06.16", "title": "Само в Абсурдистан: 3 пъти уволняват и връщат на работа Янаки с къщата за тъщата"}
{"url": "https://offnews.bg/futbol/gorchiv-hap-za-mesi-i-kompania-na-starta-na-kopa-amerika-705468.html", "text": "Отборът на Аржентина допусна грешна стъпка в началото на кампанията си в Копа Америка, след като загуби от Колумбия с 0:2 в мач от група В на надпреварата.На „Арена Фонте Нова“ в Салвадор аржентинците започнаха със звездното трио в атака – Лионел Меси, Анхел Ди Мария и Серхио Агуеро, но това не им помогна да избегнат поражението.След нулево първо полувреме, колумбийците нанесоха своя удар в средата на втората част, когато в рамките на 15 минути Роджър Мартинес и Дуван Сапата решиха изхода от двубоя.По този начин звездата на Барселона Лионел Меси допусна фалстарт в поредния си опит да спечели Копа Америка за първи път в кариерата си, като двукратните световни шампиони ще срещнат Парагвай и Катар в останалите си два мача от групата.“Тръгваме си оттук, чувствайки горчивина. Имахме шансове през второто полувреме. Очевидно, не искахме да започнем по този начин, но сега трябва да вдигнем глави и да продължим напред.През първото полувреме леко се отдръпнахме назад, но през второто заиграхме открито. Всеки път, когато губим ни е трудно, обикновено го приемаме тежко.Сега трябва да мислим за Парагвай\", коментира Меси, който отново стана обект на шеги в социалните мрежи заради бледото си представяне с националната фланелка.В среща от група А Венецуела и Перу направиха равенство 0:0 и си поделят втората позиция. Бразилия води с три точки след успеха си над Боливия с 3:0", "date": "2019.06.16", "title": "Горчив хап за Меси и компания на старта на Копа Америка"}
{"url": "https://offnews.bg/izvan-terena/serhio-ramos-i-polovinkata-mu-vdignaha-prikazna-svatba-video-705481.html", "text": "Капитанът на Реал Мадрид Серхио Рамос и половинката му Пилар Рубио спретнаха внушителна сватба, която може да бъде сравнена с тези от приказките.Двамта си казаха \"да\" в \"Катедрал де Севиля\" пред повече от 500 гости, сред които суперзвездите Дейвид Бекъм и половинката му Виктория, Кейлор Навас, Лукас Васкес, Лука Модрич, Серхио Бускетс, Жорди Алба и други.В духа на традицията пръв в катедралата влезе Рамос, придружаван от майка си. Той бе заложил на класически костюм на райе с фраг.Рубио пристигна под ръка с татко си. Тя бе с великолепна рокля на популярния дизайнер Зухаир Мурад. Любопитният момент при дамата на Рамос бе букетът, който бе черен.След церемонията празненствата се пренесоха в имението на защитника. То се намира на 20 минути път с кола от Севиля. Рамос и Рубио са двойка от години, но едва сега се наеха да минат по венчилото. Двамата имат три деца.\"Беше емоционално. Разчувствахме се, когато видяхме как ни гледат децата. Заложих на черния букет, защото исках да почертая индивидуалността си и се получи перфектна смесица\", каза Рубио малко след церемонията.\"Ходил съм на много сватби, но нито една не е била като моята. Любовта е тази, която движи света, а ние имаме невероятно семейство. Сега ни остава да се насладим, да сме щастливи и влюбени\", сподели Рамос.", "date": "2019.06.16", "title": "Серхио Рамос и половинката му вдигнаха приказна сватба (видео)"}
{"url": "https://offnews.bg/futbol/iuventus-ima-nov-trenior-705496.html", "text": "Маурицио Сари е новият треньор на Ювентус. Очакваната от месеци новина беше потвърдена официално от италианския клуб.Наставникът е подписал тригодишен договор с “биаконерите” и наследява на поста Масимилиано Алегри.Сари се завръща в Италия, след като прекара само един сезон, начело на Челси, който изведе до третото място в първенство и до триумф в Лига Европа.Въпреки това той беше критикуван през целия си престой, което донякъде го отблъсна и тласна към Торино.60-годишният специалист започва треньорската си кариера през 2001 г.Той изминава пътя от долните дивизии до елита на Италия. През 2015 г. е обявен за треньор на годината след отличен сезон с Емполи.След това преминава в Наполи, където няколко години е основен конкурент на Ювентус за титлата.", "date": "2019.06.16", "title": "Ювентус има нов треньор"}
{"url": "https://offnews.bg/futbol/transfernata-susha-v-levski-e-spriala-prodazhbata-na-ivan-goranov-705470.html", "text": "Липсата на нови попълнения е спряла трансфера на Иван Горанов в унгарския отбор Ференцварош. В момента едва 12 футболисти са на разположение на новия треньор Петър Хубчев.Точно затова и от \"Герена\" не са склонни да се разделят с никого, пише \"Тема спорт\". През лятото сините освободиха двама крайни защитници – Луи Нганиони и Милош Цветкович.Сега имат само двама в редиците си – Иван Горанов и Живко Миланов, които на този етап са без алтернатива. На „Герена“ се върна Ивайло Найденов, който през пролетта бе преотстъпен на Арда. Той също може да бъде преквалифициран на този пост, въпреки че при кърджалийци повече бе използван като халф.В момента приоритет пред ръководството на Левски са входящи, а не изходящи трансфери. До момента сините не са подписали с нито един нов, а вече се разделиха с 14 футболисти, а към тях можем добавим и Алекс Боримиров, чийто контракт изтече.От \"Герена\" искат да привлекат играчи във всички линии. Те проявяват интерес към италианския вратар на Университатя Крайова Мирко Пилиачели, защитника на Ботев Пловдив Кристиан Димитров, както и към Асен Чандъров и Здравко Димитров от изпадналия във Втора лига Септември.Левски чака и централен нападател. Очаква се раздвижване около привличането на нови играчи да има в началото на следващата седмица.", "date": "2019.06.16", "title": "Трансферната суша в Левски е спряла продажбата на Иван Горанов"}
{"url": "https://offnews.bg/politika/ninova-ne-podade-ostavka-pred-kongresa-az-zabarkah-tozi-haos-az-shte-705479.html", "text": "Корнелия Нинова не подаде оставка пред конгреса на БСП. Не внасям пред конгреса своята оставка, като съм напълно наясно какво ще последва, заяви председателят на партията. Ние сме на прага на криза, поводът за която съм аз. Декларирах, че подавам оставка пред НС, това е премислено решение, в него няма нищо театрално и емоционално. Не се отричам от това, заяви лидерът на БСП Корнелия Нинова пред заседанието на 49-я Конгрес на БСП. Сгреших обаче в преценката си за последствията от това решение. От години на върха на БСП се борят два лагера. Това ви обърква по места, знам го от вас, от срещите си с вас, когато идвам при вас, подчерта тя. Усили се натискът да се спре промяната в БСП, включи се в машината за фалшиви новини - стигна се до наглостта да се твърди, че са похарчени парите от партийната субсидия. Лобита се задвижаха отвън да се овладее БСП. На тези бизнесмени ще кажа: Наиграхте се през последната седмица, затворете си портфейлите. БСП не се продава, заяви Нинова. Ще се справим заедно и обединени с кризата. Чух, че върху вас, делегати, е оказван натиск, да гласувате срещу мен. Не се притеснявайте - аз забърках този хаос, аз ще подредя нещата, обеща Корнелия Нинова. Още вие не сте се произнесли, а някои вече раздават кабинети на \"Позитано\". Другари, които се събирахте по кафенета и офиси, още не съм умряла, наследството не е открито, каза още Нинова. Лидерът на БСП заяви, че първият вариант пред нея е бил оставка на инат, за да си запази достойнството и егото, но това щяло да доведе до превземане на БСП и диктатура в държавата. Затова тя избрала втория - да поеме имиджови щети, но да предпази партията от хаос. После обясни, че не се бори за постове, тъй като е можела да бъде председател на Народното събрание, каквото предложение имаше от Бойко Борисов, или пък - да се договори с едрия бизнес, чиито представители в последните дни са борили за главата й. Накрая каза: \"Пред избора егото ми или бъдещето на тези хора (бел авт. - членовете на партията), избирам второто. Три години работихте за нас - да бъдем депутати и евродепутати. Сега ние ще работим да бъдете кметове\". Тя даде да се разбере, че голямото предизвикателство пред БСП са местните избори. \"С криза на върха в партията успехът ни е под въпрос. Можем да влезем в юридически блокаж, който да доведе до отлив на подкрепа и невъзможност за участие в изборите\", каза още Нинова. Конгресът започна с изказване на Валери Иванчев, делегат от столичния район \"Младост\". Партията не е готова за пряк избор - няма правилник, няма и пълен електронен регистър на членовете, категоричен бе делегатът. И обвини опозицията, че е организирала саботаж за приемане на правилата за прекия избор, а шефката на комисията Анна Янева била ругана от опозицията. Без пряк избор ще се върнем в Средновековието, смята Иванчев. Категорично не сме съгласни с оставката на другарката Нинова, затова предлагаме тя да я оттегли, каза Ваня Цанкова от Пазарджик и поиска точката за оставката на Нинова да отпадне от дневния ред. Трябва да се занимаваме с партийните структури, а не вътрешнопартийно противопоставяне, каза тя и призова партията да отиде единна и уверена на местните избори.Настояваме другарката Нинова да оттегли оставката си. Даваме ви пълното си доверие, вие ни изведохте като мощен локомотив и ни вдъхнахте надежда и кураж да говорим смело и открито, заяви делегатка от Казанлък. И поиска конгресът да се превърне във вот на доверие към Нинова. Иван Иванов от Русе пък се обърна към Сергей Станишев: Другарю Станишев, ако те бяхме послушали, щеше да видиш тежка загуба, заяви той.Не е момент и време за подаване на оставка, заяви и Любомир Андреев от Хасково. Оставката е налице, скочи обаче Румен Банков от Ямбол. Личното й искане на Нинова го имаме, то беше заявено пред Националния съвет, свикахме конгреса за това. С каква ситуация изпаднахме с тази оставка - имаме ли председател или не, попита той. Партията не се управлява с врътки и с процедури, а с идеи, лидерство и устав. Изпадаме в ситуация да не знаем имаме ли председател или не, допълни той. Подадената оставка предизвика свикването на конгреса и това трябва да е основната точка, категоричен бе той. С призив Нинова да слуша партията си и да се съобразява с желанията на членовете и симпатизантите си, стана Весела Лечева от името на търновската структура. Имате увереността и подкрепата като линия, бъдете на висотата на гражданите, които представлявате,обърна се тя към Нинова. Пълният текст на изказването на Нинова: Уважаеми другарки и другари делегати, уважаеми гости и журналисти, добре дошли.Ще направя предложение по дневния ред. Моля да ме извините, че ще говоря по-дълго от регламента, изслушайте ме и след това решенията са във вашите ръце.Преди три години ме избрахте за председател, с програма (“Променяме БСП, за да променим България”). В нея има много ясно разписани ангажименти, които бих обобщила в пет точки - три за партията и две за България. За партията:1. Предложих преместване тежестта на партията от върха, към общинските партийни организации, които са кръвоносната система на БСП. Поех ангажимент това да стане чрез въвеждане на вътрешнопартийно допитване до всеки член по важни въпроси за партията, намаляване финансирането в центъра и увеличаване субсидията на структурите, решаване на въпросите с диалог, а не с натиск от ръководството. Изпълних го. Проведохме вътрешнопартийно допитване за коалиционна политика, променихме устава така, че всеки член да гласува за избор на председател, увеличихме финансирането на организациите два пъти и половина - от 1 200 000 на 2 900 000 лева, въведохме режим на равнопоставен диалог, като отменихме така наречените организационни съвети, които обикаляха страната, сменяха ви ръководствата и налагаха решения от центъра. 2. Обещах Ви да отворим партията за младо попълнение от професионално и политически подготвени хора, които да бъдат мост между БСП и младите хора на България. Изпълних го. Над 30% от общинските председатели са до 40 години и 13 депутати до 40 години и 46 от 80 депутати, които за пръв път са такива. Разбира се има още много да се работи за тяхната професионализация, но партията им даде възможност да се развиват. 3. Разбирайки, че хубавите неща, които вършим трябва да стигнат до хората, поех ангажимент вестник \"Дума\", социалните мрежи и собствена телевизия да станат комуникационните ни канали до народа. Изпълних го. Заварихме в. Дума с над около половин милион лева дългове, които изплатихме и спасихме вестника от спиране, тъй като печатницата отказваше да го отпечатва, поради натрупани задължения. Увеличихме финансирането му над два пъти. Открихме сайт \"Дума\" и въпреки трудните изпитания, през които минахме, имаме Българска свободна телевизия. За България 1.През 2016г., когато ме избрахте, съм заявила пред Вас, че правителството на Бойко Борисов е вредно за държавата и я води към катастрофа, затова поех ангажимент да превърнем БСП в ударна опозиция, без никакви задкулисни договорки и последващи отстъпления. Изпълних го. БСП се превърна в единствената опозиция и отказахме договорки за власт и пари.2. Ангажирах се пред вас да изготвим план за извеждане на България на нов път на развитие, но не в кабинетите на „Позитано“, а заедно с широк кръг учени, интелектуалци, младежи, земеделци, малък и среден бизнес, пенсионерски съюзи. Изпълних го с изготвянето на \"Визия за България\", която беше изработена и представена в над 500 срещи в цялата страна и в цялата партия. Благодаря ви! Идеите в програмата, с която ме избрахте за председател, са мои, но вие - актива на БСП, народните представители и стотиците хиляди членове и симпатизанти, ги направихте реалност. Който и да е лидер, Господ да е, без вас е нищо. Благодаря и на екипа си, който заради мен понесе много удари, но издържа. Заедно, отборно, свършихме добра работа за три години. В програмата, с която ме избрахте, съм ви обещала да вдигна БСП на крака и да Ви дам самочувствие на хора, които имат достойнство и могат да побеждават. Изпълних го. Победихме на президентските избори с Румен Радев и Илияна Йотова и разбихме мита, че ГЕРБ са непобедими, увеличихме депутатите си в българския парламент от 39 на 80. Единствената партия сме, която увеличи евродепутатите си от 4 на 5, първа сила сме в над 60 общини, което се дължи на вас и е добър старт за местните избори, изкачихме се по стълбицата на ПЕС от 12 място на предишните евроизбори до 6 от 28 партии. Всичко това постигнахме заедно, при авторитарна, еднолична, обсебила всички държавни структури власт, изправила срещу нас огромен финансов и медиен ресурс. При цялата свършена работа, стотиците срещи, усилията ви, труда ви покачващото се доверие в БСП, в момента ние сме на прага на криза с неизвестен край. Причини има много, но поводът за нея съм аз. След загубата на европейските избори, веднага на другия ден Георги Гергов ми поиска оставката, след него се включиха и други другари. Отвори се стара рана, която съществува от две години, откакто извършихме реформата в БСП, от промените в устава, които ограничиха депутатските мандати, от личните огорчения и амбиции за властта в БСП, а оттам и властта в държавата. Декларирах пред Националния съвет, че подавам оставка. Колкото и да се говори, че това е емоционален и театрален акт, в него няма грам емоция и артистичност. Това е осъзнато и премислено решение. При пренареждането на листата заявих, че отговорността за резултатите ще носи Националният съвет, а не аз. Най-лесно ми беше да кажа: предупредих ви, вие сте виновни, носете вие отговорност и да си остана председател. Но моята представа за морал и достойнство в политиката, за личен пример как се носи отговорност, за модерен европейски политик, защото така постъпват европейските политици, не ми позволи това. Да се скрия зад колективна отговорност, тоест безотговорност, както се е случвало десетки пъти в БСП с други председатели, при далеч по- драматични загуби. Къде сгреших? В преценката за последствията. От две години на върха в БСП се бият две тенденции, промяна срещу статукво. Този сблъсък отслабва партията и ви обърква, демотивира, смазва по места. Тази битка блокира работата на НС, който не прави политика, а произвежда скандали. Затова си помислих - стига. Изтощихме партията, измъчихме хората си по места, да работят, да тичат, да ни избират на постове, а ние да им се отблагодаряваме със скандали и борби кой да води бащина дружина. Накрая ще останем без дружина. Направих си равносметка на моите грешки, реших, че трябва да отстъпя и предложих изход. Нека двете тенденции в БСП да излъчат кандидати, да имаме програми и да се явим пред всички членове на партията на състезание. Да бъде избран по-добрият, другите да приемат резултата и да работим заедно за общия ни успех. Това щеше да бъде почтено, демократично, модерно, по европейски и в стила на ПЕС. В Европа през последните десетилетия, леви партии прибягват до пряк избор, за да разрешат проблемите със самозатварянето на елитите и откъсването от хората. Португалските социалисти преодоляха фракционните си борби с въвеждане на пряк избор на лидер. Те направиха тежка реформа, в която ярък принос има днешният Генерален секретар на ООН Антонио Гутереш. Испанската социалистическа работническа партия промени имиджа си на полуфеодална мрежа, след като преди пет години стартира пряк избор на лидер. Важна последица от това е възходът на Педро Санчес и навлизането на ново поколение в политиката. Разговаряла съм с него, разказвал ми е за тежките спорове за действителния размер на членската маса, за кампанията, за начина на гласуване и за пътя, по който са решили тези спорни въпроси. Във Великобритания лейбъристите издигат лидера си с пряк избор, в който гласуват даже и привърженици. Френската социалистическа партия прави пряк вот за лидерите също. Списъкът може да се добави с Италия, Дания, Холандия. Така стоят нещата в прогресивна Европа. Как стоят у нас? С желанието си да бъдем като тях, вместо модерност, европейски облик и пряка демокрация, отворих кутията на Пандора. НС блокира процедурата за пряк избор. Всички пороци на политическата класа на прехода, на задкулисието, на бизнес интересите, на подмяната, натиска и парите, срещу които се борим три години, мощно нахлуха в БСП за три седмици, откакто заявих, че съм готова да се оттегля и да пристъпим към пряк избор на председател. И в най-лошите си прогнози не съм допускала, че с това решение мога да отприщя такъв бент. Какво се случи:1. Започна личното ми очерняне, моето и на семейството ми, с много лъжи. Запазих мълчание. Не казах една лоша дума за никого, защото така сте ме учили. Оставам с огорчение и с благодарност, че близките ми издържаха, не се огънаха и ме подкрепят.2. Усили се натискът да се спре промяната в БСП и да се върнем в изходна позиция преди три години.3.Пусна се машината за манипулации и за фалшиви новини. За да ви настроят срещу ръководството, ви излъгаха, че който е бил кмет два мандата, няма да може да се кандидатира отново. Излъгаха ви, че ще има пълен цикъл отчети и избори предсрочно и сегашните общински председатели няма да се кандидатирате отново. Стигна се до низостта да ви лъжат, че са откраднати парите от партийната субсидия (впрочем понеже допускаме, че някой от вас може да е повярвал на това, в секретариата на конгреса са внесени документи за всеки изхарчен лев. Който желае, може да се запознае.)4.Различни политически и икономически лобита задвижиха интересите си за овладяване на БСП и поставяне начело на друг председател. На тези бизнесмени, които отвън се бъркат в партийните ни работи, искам да кажа оттук, от тази зала, защото аз не ходя в кабинетите им: Наиграхте се. Затворете си портфейлите. БСП не се продава. БСП не е стока. БСП е кауза. Ако можете да купите десет, двадесет, тридесет търговци в храма, то зад каузата стоим хиляди, които не се търгуваме. По-скоро търговците ще напуснат храма, отколкото да го превземете отвътре.На тези социалисти, които в последните дни изпращате мнения, писма за подкрепа и декларации да си оттегля оставката, благодаря. Благодаря и на симпатизанти и безпартийните. Някои другари казват, че вашето мнение е изкуствено, че е организирано, че е платено. Не им обръщайте внимание, това са хора, в чиито мисли всичко е пари. Знам, че сте истински, с мнозина от вас сме били редом в наводнените села във Видинско, на протестите на тютюнопроизводителите в Гоцеделчевско, в защита на животните в Странджа. Знам и че сте притеснени и милеете за партията.Бъдете спокойни, ще се справим заедно и обединени и с тази криза. Уважаеми делегати, чух че и върху вас е упражняван натиск да гласувате срещу мен. Някои от вас ми го споделиха с болка. Случаите са толкова драстични, че дори не искам да ги произнасям на глас.Аз ви се извинявам, че сте поставени в това състояние, аз създадох този хаос и аз ще трябва да подредя нещата. Бъдете спокойни, няма да ви се налага да правите нищо против волята ви.Уважаеми делегати, битката за лични интереси и реваншизъм стигна до там, че някои другари поставиха въпроса за подмяна на характера на нашата партия, те твърдят, че се превръщаме в лидерска, авторитарна партия и подменяме колективното начало, както и че променяме идеологическата си идентичност. Ето това са сериозни въпроси и няма как да ги подмина, без да изразя личното си мнение. Внушението за еднолична власт не почива на никакви факти, то е подмяна на истината. Слава Богу нашият устав е направен така, че председателят, който и да е той има само едно право - да предлага Изпълнително бюро. Всички други кадрови и политически решения се взимат в колективните органи на партията с мнозинство. Такова е например решението за напускане на парламента от парламентарната група, взето от НС или решението „победа на европейските избори, за да има предсрочни парламентарни“, взето от този Конгрес. Веднъж на НС попитах, като ме обвинявате, че вземам еднолични решения, дайте ми поне един пример за такова. Другарите се чудеха, чудеха и казаха: Ти подкрепи този Кьовеши без разрешение от НС. Тук мога само да кажа, че Кьовеши е жена и да замълча. Но и мълчаливо да се запитам защо ли тези другари са против госпожа Кьовеши да стане главен европейски прокурор.Аз имам много трески за дялане. Стилът ми е силов, както каза някой, не познавам задна скорост, като кажа нещо, го правя докрай. Липсва ми гъвкавост и изглежда, че това не е добро качество за политик. Но никога и по никакъв повод не съм пренебрегвала колективните органи и колективното начало в партията. Другото внушение е, че сменяме идеологията. Попитах веднъж другарите откъде идва това обвинение, след като в действията си нито за миг не сме отстъпвали от програмата на партията, получих отговор - отхвърлянето на Истанбулската конвенция е отстъпление от лявата идеология. Обвиняват ни, че сме във война с ПЕС и не сме европейска партия. Когато чух това в съзнанието ми изплува една среща. Имахме изпратена мисия от ПЕС за разговори, може ли БСП да отстъпи за Истанбулската конвенция. Един член на делегацията ми каза: Ние сме прогресивни партии. Ние не можем да вървим след мнението на хората. Това е популизъм. Ние трябва да ги водим. Членовете на БСП и българите явно не разбирате прогресивните тенденции, те не са ограмотени. Нашата роля е да им обясняваме, а не да ги следваме. Пред 25 души свидетели, част от които са тук в залата, заявих: Уважаема госпожо, Вие сте дошли в моята родина, седите в моя кабинет и ми обяснявате, че моята партия и моят народ е неграмотен, защото не разбира джендър идеологията. Или си оттеглете думите, или срещата току-що приключи. Ако с това поведение, изпълнявайки и решение на НС, съм променила идеологията на партията, от лява и прогресивна към популистка и консервативна, искам да го чуя от вас, партията, а не от външни коментатори.Второто голямо предизвикателство, пред което сме изправени, са местните избори. Местната власт е най-важната. Не само защото е фундамент за централната, а и защото е най-близо до всекидневните проблеми на хората и има реални възможности да ги решава. С криза на върха в партията, успехът ни по места е под въпрос. С юридически блокаж и спор, кой е председател, кой е временно изпълняващ, по кой устав и процедура се избира той, рискуваме да блокираме партията, това ще доведе до политическа слабост, отлив на подкрепа и не дай Боже до невъзможност за участие в месните избори. На европейските сме първа политическа сила в над 60 общини, в областни градове, в няколко района в София. Имаме потенциал и не бива да го рискуваме. А рисковете са налице, както виждате битката на лобитата за наследството след мен започна. Още конгресът не се е произнесъл, другари се самоиздигат за председател, други без да са издигнати, се считат за такива, като забравят, че само преди две седмици, на европейските избори, получиха 1400 преференции от близо 400 000 гласували за БСП. Трети ме пратиха в миналото и даже приживе ми отредиха място в историята. Другари, които тези дни се събирахте по ресторанти, кафенета, бизнес офиси и се сговаряхте и карахте как да разделите наследството след Корнелия Нинова, да ви кажа – още не съм умряла и наследството не е открито.Чакайте, не бързайте, ще имате възможност, но не сега и не веднага. Днес трябваше да внеса официално, уставно, юридически и писмено до Конгреса желание за предсрочно прекратяване на правомощията ми, както и да потвърдя политическата си декларация за оставка. Не го правя. Не внасям пред конгреса своята оставка, знам какво ще последва, знам какво ще ми коства. Имах избор между два варианта. Първият - оставка на всяка цена, на инат запазване на личното ми достойнство и его и юридически хаос, политически срив пред местни избори, връщане на изходни позиции отпреди три години, търговия на БСП, превземането й от интереси, чужди на членовете и идеите й, убийство на опозицията и диктатура в България. Втори - поемам имиджови щети върху себе си, което се отразява на моя личен авторитет, но предпазвам партията от хаос, битки за овладяването й, с не чисти цели, загуба на подкрепа и срив в доверието.Мнозина ми градиха в годините фалшив образ на човек, обладан от егото си, който се стреми към постове. Ако това беше вярно, сега пред вас щеше да стои председател на Народното събрание. Ако това беше вярно и мислех само за собственото си благоденствие, нямаше да правя промяната в БСП и нямаше да има вътрешна опозиция. Ако това беше вярно, щях да се сговоря с едрия бизнес и някои от тях нямаше да наддават днес за главата ми. Не поставям поста на първо място, но не мога да гледам безучастно, как вярата, трудът, усилията на стотици хиляди хора за последните три години изтича в канала за последните три дни.Пред избора егото ми или бъдещето на тези хора и БСП, избирам второто. Предлагам точка две “констатиране на оставка” да отпадне, поради липса на такава, обръщам се към вас делегатите на конгреса - не приемайте точка промяна в устава, не правете моята грешка, не отваряйте кутията на Пандора, не отваряйте вратата на лобистки интереси. Нека оставим членовете на БСП да избират пряко председателя си. Нека бъдем модерна европейска партия.Моля, приемете точка 3 - да стартира процедура на пряк избор за председател, не сега заради предстоящите местни избори, а след тях, по време на пълния цикъл отчети и избори в партията.Скъпи социалисти, отърсете се от стреса, стягайте редиците за местните избори. Три години вие работихте за нас, да бъдем депутати и евродепутати, време е ние да поработим за вас, вие да бъдете кметове и общински съветници – не просто за да имаме постове, а за да имаме лостове, заедно да променим България. На добър час!", "date": "2019.06.16", "title": "Нинова не подаде оставка пред конгреса: Аз забърках този хаос, аз ще оправя нещата"}
{"url": "https://offnews.bg/obshtestvo/spirat-vodata-v-ponedelnik-na-niakolko-ulitci-v-stolitcata-705483.html", "text": "На 17 юни 2019 г. (понеделник), във връзка с подмяна на сградно водопроводно отклонение на ул. „Димитър Манов“ кв. „Иван Вазов“ се налага спиране на водоподаването от 11:00 до 17:00 часа на клиентите на „Софийска вода”, живеещи в района на:по ул. „Димитър Манов“ от ул. „Емил Берсински“ до ул. „Д-р Стефан Сарафов“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Димитър Манов“ №17.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.06.16", "title": "Спират водата в понеделник на няколко улици в столицата"}
{"url": "https://offnews.bg/sviat/rezhisiorat-na-ruskia-chernobil-za-tcru-klishetata-i-dushata-na-705509.html", "text": "В края на май приключиха снимките на руския сериал „Чернобил“, очаква се 12-те епизода да бъдат пуснати през тази есен по НТВ. Според сюжета КГБ в Украинската ССР ще узнае, че в Припят се намира агентът на ЦРУ Алберт Ленц. За да предотврати възможния терористичен акт, в централата пристига съветският контраразузнавач Андрей Николаев. Режисьорът Алексей Мурадов разказва за филма пред електронното издание „Медуза“, за разликите между сериала на НТВ и НВО, и за предпочитанията на отечествения зрител.-Вашият сериал е преди всичко за историята на съветския разузнавач, който се опитва да спре агента на ЦРУ? Или все пак е за самата катастрофа?-Разбира се, че е за катастрофата. Би било странно да ползваме само този сюжетен ход /с разузнавача и агента/, макар да го има там. Както разбирате, атомната промишленост и всичко, свързано с мирния и немирния атом, предизвиква голям интерес сред чуждите разузнавания. И съответно на това противостои контраразузнаване, и това не е само у нас, това е по целия свят. Тази борба винаги е била много активна и мисля, че тя ще бъде такава, защото в сферата на атомната енергетика има твърде много ноу-хау и всичко останало. Заради това интересите на разузнаванията бяха достатъчно големи, в това число и на американското. Ние се възползвахме от тази ситуация и разгърнахме цялата история около нея. Но трябва да кажа, че това не е кримка, а по-скоро драма, при това доста мощна.-Можете ли да кажете, че според сюжета на вашия сериал взривът на Чернобилската АЕЦ е работа на агента на ЦРУ?-През 1986 г. тази версия много сериозно се разглеждаше. Днес това се нарича терористичен акт, провокация, не зная вече. Имаше такава версия. И доколкото зная, на Горбачов бе представен доклад с няколко вероятни версии за причините за катастрофата. И понеже тогава ние много силно си дружахме с американците, тази версия бе отхвърлена. Но както се оказа накрая, слава богу, Америка няма никакво отношение към случая, както и всяка друга страна.-Какви източници използвахте при подготовката на сценария? Спомените на акад.Легасов или книгата на Светлана Алексиевич „Чернобилска молитва“, която ползва сценаристът на НВО Крейг Мезин?-Ние не ползвахме тези източници. Имахме контекст, в който съществувахме и не ползвахме преки пасажи от книгата. И това не е необходимо изобщо, защото всички бяха наясно със случилото се. Но препрочетохме голямо количество различни публикации – от вестници, списания, документални, прехвърлихме огромна литература. С нас работиха твърде много хора, непосредствени участници в събитията от Чернобилската катастрофа. Ние използвахме документи, старахме се максимално да се доближим до тях – визуално и по фактите, но това не е документален филм.-Всички сцени ли снимахте в Беларус?-Не, частично снимахме в Москва – всички тези интериори, свързани с Кремъл, ЦК. В Беларус е много удобно да се снима, природата там много прилича на Чернобил, градовете, в които работихме, приличат на Припят и Чернобил.-Имате ли лична история, свързана с Чернобил?-Аз абсолютно ясно си спомням,че когато се случи аварията, бях в Батуми. Ние бяхме деца, къпехме се твърде често в морето. И в един прекрасен ден ни казаха, че няма да ходим до морето, а ще си седим у дома. Обясниха ни, че е избухнал някакъв взрив и че върви радиация – явно се презастраховаха, защото забраната ни бе спусната на третия или четвъртия ден след експлозията. Но след три дни се оказа, че всичко е наред и ние продължихме да играем на брега.Около мен винаги е имало достатъчно голям брой хора, преминали през Чернобил. Родителите на повечето ми връстници бяха в Чернобил, имах връзки с родителите на съучениците ми, които са били там. Така, че имах възможност и лично да научавам за това.-Как мислите, че те ще оценят вашата работа по филма?-Много е сложно да се каже. Ние се опитахме максимално да се доближим до фактите. Но не това е важното. В онзи момент страната ни се е вдигнала, както и при всяка беда, която ни връхлита. И това е, за което си струва да говорим. Особено днес.Ние разказваме историята в кръга на хора, които по времето на взрива са били в самия Чернобил, техните семейни и битови отношения, до Кремъл и ЦРУ. Трябва да кажа, че това е драма, личностна драма – ние разглеждаме как те са преживели катастрофата и как са се борили с нея вътре в себе си и наоколо.-Неотдавна приключи сериалът „Чернобил“ на НВО, който покори всички рекорди и спечели най-високите оценки на IMBD. Вие гледахте ли го и какво мислите?-Аз изгледах само първия епизод, останалите не успях, но непременно ще ги видя. В първия епизод забелязах няколко важни моменти. Разбира се, картината и звукът са абсолютно забележителни. Но ние не можем да показваме обективно онова, което се случва в чужбина и те не могат да показват това, което се случва у нас. За съжаление, при цялата картина, при цялото богатство на това, видях клишетата, които използваха във времето на студената война по отношение на нашите хора и ситуацията у нас. Тези клишета са си останали, нищо не се е променило. Затова аз не бих се учудил, ако ми кажат, че този филм е сниман преди 20 години.Всичко, което засяга взаимоотношенията – те за мен са твърде странни. Това е като в екшъна, където Шварценегер играе офицера от КГБ, всичко това беше едва ли не карикатурно. Сега в този сериал е някак по-спокойно, но все едно, на мен ми се струва, че не това е вярната нота. Диалозите в този сериал на НВО за мен са твърде странни, когато персонажите в бита се обръщат един към друг с пълните имена. Ами у нас такова нямаме в ежедневието! И това е един от малкото примери.-Какви други клишета засякохте в сериала?-Това засяга взаимоотношенията на властта с народа, на хората помежду им. А там всичко е доста повърхностно. Как да преведеш на английски поговорки. Ако не знаеш езика и не го разбираш с всичките му нюанси в интонацията и смисъла, диалозите се получават доста плоски и това на мен никак не ми хареса. Саша, Шура, Александър – три имена и не е ясно кое е мъжко, кое женско. Вероятно за чужденците това е сложно за разбиране и осмисляне, и това е минус.-Много хора твърдят, че в Русия не може да се появи сериал, подобен на този на НВО, просто защото няма пари за производството му. Това ли е само?-Струва ми се причините са три. Първо, недостатъчните бюджети. Второ, кинотехнологиите, компютърната графика и онези чудеса, които се появяват на екраните на Запад, в това там са пред нас, за съжаление. И трето, нашият зрител днес, слава богу, все още мисли за душата. И в онзи момент, когато ще се получат добрите бюджети и технологични възможности, душата няма да изчезне, и всичко ще се нареди правилно за нашето кино.-От какво се нуждае душата на руския зрител?-Днес трябва да му се вдъхва надежда, че каквото и да се случи, ние всички ще бъдем заедно. И при всички случаи ще преодолеем всички външни и вътрешни проблеми. Звучи патетично, но ми се струва, че днес не достига точно това разбиране – че ние сме заедно. Защото някои неща, според мен, на битово и социално ниво силно се размиха. Но аз мисля, че ние имаме потенциала да преодолеем това.", "date": "2019.06.16", "title": "Режисьорът на руския „Чернобил“ за ЦРУ, клишетата и душата на зрителя"}
{"url": "https://offnews.bg/sviat/moskva-pak-vastana-sreshtu-represiite-nad-zhurnalisti-705497.html", "text": "Протестна акция в центъра на Москва се провежда в подкрепа на разследващия журналист Иван Голунов с искане за законност и справедливост за всички, съобщава Интерфакс.„Ние започваме този митинг в подкрепа на всички журналисти. Ситуацията с Голунов е обща победа на цялата журналистическа общност“, заяви председателят на Съюза на журналистите в Москва и един от организаторите на протеста Павел Гусев.„Много е важно, че се събрахме тук. Ние сега живеем в друга страна, защото нашето общество успя да защити Голунов и аз се надявам, че така ще бъде и в бъдеще. В този случай става дума не само за журналистите, а и за съгражданите ни. Необходимо е законодателството да бъде променено, сега е много лесно да сринеш съдбата на човека“, отбеляза другият инициатор на събитието Владимир Соловьов, лидер на Съюза на журналистите в Русия.Соловьов огласи декларацията, която ще бъде връчена на генералния прокурор Юрий Чайка и министъра на вътрешните работи Владимир Колоколцев. Авторите на документа настояват за задълбочена проверка по делото срещу Голунов и за прозрачни резултати, както и за наказание за виновниците за ситуацията с него. Освен това те искат подготовка и внасяне на поправки в чл.228 от НК, да се преразгледат присъдите по този член, произнесени срещу журналисти, общественици и граждански активисти.Според него това е необходимо, за да се изясни правомерността на действията на силоваците в съда и да се определи вероятността на използването на наркотиците в борбата срещу гражданските активисти. Авторите на документа смятат да се обърнат към Росгвардията и генералната прокуратура, за да се разработи регламент за взаимоотношенията на силовите структури с журналистическото съсловие, особено по време на протести, дори и те да са неразрешени.Журналистката Ева Меркачева, член на Съвета за развитие на гражданското общество и правата на човека при президента, подчерта, че никой не иска особени права за журналистите, а равни за всички, и настоя за преразглеждане на чл.228, който третира притежанието на наркотици.Първоначално митингът е планиран като акция в подкрепа на кореспондента на електронното издание „Медуза“ /с централен офис в Рига, Латвия/, задържан с обвинение за разпространение на наркотици. След освобождаването му и снетото обвинение организаторите издигнаха слогана „Закон и справедливост за всички“. Предишното протестно шествие от 12 юни, което не беше разрешено от московската управа, приключи с над 200 задържани участници.На днешната проява самият Голунов не успя да се появи. Още един митинг в негова подкрепа е планиран за 23 юни, съгласуван между столичните власти и Либертарианската партия.", "date": "2019.06.16", "title": "Москва пак въстана срещу репресиите над журналисти"}
{"url": "https://offnews.bg/temida/arestuvaha-zhandarmerist-uchastval-v-prestapna-grupa-za-prodazhba-na-705486.html", "text": "Специализираната прокуратура обвини служител на МВР за участие в престъпната група за производство и разпространение на тютюн за пушене.Той е задържан на 15 юни при операция на Дирекция „Вътрешна сигурност на МВР, ГДБОП и Специализираната прокуратура с половин тон нарязан тютюн в личния си автомобил.Десетима от членовете на престъпната група са задържани на 12 юни 2019 г. На петима от тях Специализираният наказателен съд определи мярка за неотклонение „Задържане под стража“, а на двама – „Домашен арест“. По преценка на наблюдаващите досъдебното производство прокурори на трима от участниците в групата бяха наложени парични гаранции. Групата е действала от 2017 г. До момента доказаната щета за държавния бюджет възлиза на 3 милиона лева невнесен акциз. Днес, 16 юни 2019 г., Специализиранат прокуратура ще поиска от Специализирания наказателен съд да определи най тежката мярка за неотклонение „Задържане под стража“ и на единадесетия обвинен за участие в престъпната група.", "date": "2019.06.16", "title": "Арестуваха жандармерист, участвал в престъпна група за продажба на тютюн (видео)"}
{"url": "https://offnews.bg/politika/ravnosmetkata-na-bsp-za-evrovota-ne-uspiahme-da-se-protivopostavim-na-705485.html", "text": "БСП не е успяла да се противопостави на активното включване на лидера на ГЕРБ Бойко Борисов в предизборната кампания през последните две седмици преди вота на 26 май. Това бе една от посочените в доклада за резултатите от европейските избори причина за загубата на социалистите, прочетен от Валери Жаблянов пред делегатите на заседанието на червения конгрес в НДК. Изчитането му в пълен обем предизвика спорове в залата, защото голяма част от присъстващите напуснаха залата, след като стана ясно, че оставка на Корнелия Нинова няма. В отчета Жаблянов се спря на напускането на депутатите от БСП на парламента и пропуснатия момент за връщането им в пленарна зала, многото почивни дни през май, както и скандалите около реденето на листата за евровота и мястото на лидера на ПЕС Сергей Станишев в нея.Не пуснахме предизборен тв клип, предоставен от Сергей Станишев, поради изразходването на средствата за медии, както и заради това, че в него не се споменаваше БСП, съобщи още Жаблянов. Години наред партията ни търпи загуби. Днес трябва да си отговорим защо на евроизборите отново останахме втори. Изглежда, че вече свикнахме с това. БСП не успя да постигне основната си цел на тези избори - да се наложи като параментарна алтернатива и да предизвика предсрочни парламентарни избори. Загубихме вота, при това със 7%. Причината е отсъствието на достатъчно задълбочен политически анализ, прочете още критики Жаблянов. ", "date": "2019.06.16", "title": "Равносметката на БСП за евровота: Не успяхме да се противопоставим на активния Борисов, не пуснахме клип на Станишев"}
{"url": "https://offnews.bg/volejbol/volejbolistite-ni-otstapiha-na-silna-italia-705510.html", "text": "Националният отбор по волейбол загуби от Италия с 1:3 (14:25, 20:25, 25:22, 21:25) в последния мач от турнира от Волейболната лига на нациите, който се провежда във Варна.С това поражение, \"трикольорите\" са с 3 победи и 6 загуби в надпреварата, като остават на 12-а позиция. Италианците пък са трети, след като постигнаха седма победа, а имат и две загуби. Следващият турнир за \"лъвовете\" е в Бразилия от 21 до 23 юни, където България играе последователно с домакините, Русия и Германия.В началото на първия гейм България успя да поведе с 3:1 точки, но италианците изравниха при 3:3. След нови две равенства Италия успя да поведе с 2 точки и при първото техиническо прекъсване водеше с 8:6. След 11:9 за символичните домакини в днешния мач италианците успяха да реализират четири поредни точки, благодарение и на грешки на националите ни, и поведоха с 15:9. Българите отвърнаха със страхотна атака на Розалин Пенчев, но при второто техническо прекъсване резултатът бе 16:10 за Италия. Италианците поведоха със 7 точки при 19:12 и до края на гейма не срещнаха особена съпротива от националите ни и взеха първата част с 25:14.Националите продължиха да допускат грешки и във втоприя гейм, макар да не позволиха на Италия да се откъсне толкова рано. Гостите обаче излязоха крачка напред при 19:17 и успяха да затворят гейма при 25:20.В третата част българите подобриха посрещането и атаката си. Воденият от Силвано Пранди тим поведе с 19:18, а по-късно с 23:22, което позволи на България да спечели частта с 25:23 точки и да намали на 1:2 гейма.След едно равенство в началото на четвъртата част с чудесна атака и ас на Цветан Соколов България поведе с 3:1, но символичните домакини изравниха при 3:3. Последваха 4 изравнявания на резултата, а след грешка на Николай Пенчев при начален удар Италия поведе с 8:7 при първото техническо прекъсване. Италия поведе с 3 точки при 12:9 и това принуди Силвано Пранди да поиска прекъсване на България. При второто техническо прекъсване авансът на италианците бе 4 точки - 16:12. След прекъсването националите ни продължиха да допускат грешки и Италия поведе с 5 точки при 18:13 и Силвано Пранди използва втория си тайм-аут. Италианците пропуснаха един геймбол, но взеха заслужено четвъртата част с 25:21 и съответно мача с 3:1.", "date": "2019.06.16", "title": "Волейболистите ни отстъпиха на силна Италия"}
{"url": "https://offnews.bg/volejbol/radostin-stojchev-ne-ostana-nishto-ot-golemite-ni-pretentcii-vav-vole-705507.html", "text": "България няма шанс да спечели олимпийската квалификация. Това заяви песимистично бившият селекционер на волейболния ни тим Радостин Стойчев.\"Тъжно е, защото от големите претенции, които имахме за волейбол на световно ниво, в последно време не остана нищо.Играем равностойно вкъщи, че дори и губим от отбори като Япония и Австралия. Срещу Австралия победихме, но беше мач, който беше много странен.Да играем на равни начала с такива отбори, често казано не го очаквах. Друга формула, освен добър анализ и след това конкретна работа, аз не знам\", сподели Стойчев в ефира на Нова телевизия.Показаното в мача с Япония, загубен с 2:3, определено не се хареса и на настоящия ни селекционер Силвано Пранди, който каза същото като Стойчев, но с други думи.\"Направихме седем грешки от сервис в тайбрека, четири от които последователно. За каква тактика да мислим, щом не можем да вкараме топката в игра.Започнахме да губим мача от първата точка на първия гейм. Трябва да започнем да играем волейбол\", каза италианският специалист, който изведе България до бронз на европейското първенство в Турция преди 10 години.", "date": "2019.06.16", "title": "Радостин Стойчев: Не остана нищо от големите ни претенции във волейбола"}
{"url": "https://offnews.bg/drugi/schupiha-s-blizo-chas-rekorda-na-200-km-dvojna-obikolka-na-vitosha-705484.html", "text": "С невероятен рекорд завърши поредното издание на Обиколката на Витоша, която отново е част от инициатива „София – европейска столица на спорта“. Кристиян Кирилов грабна победата при дуатлонистите, които в рамките уикенда първо изминават 100-те километра с велосипед и после пробягват същото разстояние. 26-годишният супермен финишира с общо време 14.26:26 ч. за да подобри с уникалните 54 минути собствения си рекорд на трасето (15:32,44 ч.). Значението на това постижение се засилва от факта, че Кристиян обиколи два пъти Витоша за едно денонощие и три часа. Резултатът му с велосипеда е 5.04:12 ч. (4-ти след първото изпитание), а на бягане даде 9.22:15 ч. – девето време сред всички финиширали.„Тръгнах една идея по-бавно, но след като усетих че имам сили засилих темпото. Щастлив съм с третата си победа от третото участие. Тежко е да изминеш 200 км за толкова кратко време, изпитанието изисква сериозна подготовка от няколко месеца. Трасето бе отлично, времето също. Напоследък се концентрирам в супермаратоните, бяганията на класическите 42.195 км вече са ми кратки. Следващото ми състезание е националният шампионат на писта, вероятно ще стартирам и в изкачването на Витоша от НДК до Черни връх на 25 август,“ каза след финала супермена от Берковица.Втори при дуатлонистите завърши миналогодишният шампион Камен Тончев за 14.40:13 ч - също с по-бързо от досегашния рекорд, трети е Димитър Цанков с 15.51:02 ч.При жените супергероят бе Лили Ангелова, спечелили пълен комплект медали. След като грабна среброто с велосипеда, тя финишира трета при бегачите, за да ликува с титлата на дуатлон с общо време 16.25:38 ч. – четвърто време от всички завършили, веднага след първите трима мъже.Продължава доминацията на Мария Николова при жените в бягането на 100 км. Мария спечели петата си победа при деветото си участие в Обиколката. Този път резултатът й и бе 9.41:15 ч., като само три минути не й достигнаха до остави в историята собствения си рекорд на трасето от миналото лято. Среброто бе за Моника Филипова с 10.19:14, а трета в бягането завърши спечелилата дуатлона Лили Ангелова с 10.45:57 ч.„Това бе най-трудното ми състезание. Имах леко навехнат глезен и го пазех до 30 км, Там обаче стъпих накриво при едно изкачване от което болката се усили. И започна голямото страдание… След това просто стисках зъби от един подкрепителен пункт до друг. Доволна съм, защото на практика завърших изпитанието на един крак…“ сподели след победата си Николова.Много интересно се разви спорът за титлата в 100-километровото бягане при мъжете. Миналогодишният шампион и рекордьор Александър Спасов тръгна супер мощно и по средата на разстоянието бе лидер с рекорден график, който го водеше към уникалния резултат под 8 часа. Към 70-ия км обаче Спасов получи стомашна криза, намали темпото, което му попречи да завърши в рекордния си ритъм. Там някъде напред излезе 24-годишният Христо Цветков, който запази преднината си до края и финишира за 8.34:05 ч. Преди да даде интервюта обаче той изчака да завърши и да поздрави своя най-добър приятел Владимир Ставрев, финиширал втори за 8.42:04, бронзът бе за Любомир Тодоров с 8.55:51 ч.„Благодаря на Владо, защото той ми помогна с класното съперничество. Това лято времето бе доста по-топло, трасето бе много добро. Проблем бяха крампите, което ме мъчиха към 30-и км, но след това се стабилизирах. Жалко за Александър Спасов, задминах го 30 км преди финала, той страдаше от болки в стомаха. Мечтая обаче да победя когато той няма проблеми и да му отнема рекорда. Може би следващата година…\", каза след победата си Христо Цветков.Завършилите атлети ползваха „екстрите“ на душ веднага след финала, осигурен от „Софийска вода“, която раздаде на призьорите ваучери за над 3000 лв.. Общият награден фонд бе над 10 000 лв. На старт в Обиколката на Витоша застанаха представители на 29 държави, чужденците са 112. Тази година ръководството на Природен парк Витоша даде разрешение маршрутът на Обиколката на Витоша да бъде „осиновен“, което означава, че маркировката и табелките вече ще могат да се поддържат и ползват от всички желаещи целогодишно.Награждаването на бегачите и дуатлонистите е днес в 16 ч. в зоната на старт финала на паркинга пред резиденция Бояна до входа на базата на БФС.Можете да видите всички резултати и да следите класирането в реално време на следния линк: https://racetimingbg.com/live-results/Още много информация ще намерите в сайта на Витоша100 на следния линк: http://vitosha100km.bg/За всякакви въпроси и информация се обръщайте към: obikolkanavitosha100km@gmail.com", "date": "2019.06.16", "title": "Счупиха с близо час рекорда на 200 км двойна обиколка на Витоша"}
{"url": "https://offnews.bg/zdrave/balgarski-i-chuzhdestranni-eksperti-obsadiha-zdravnite-i-sotcialni-pro-705467.html", "text": "Български и чужди експерти, представители на държавните институции и неправителствени организации обсъдиха здравните и социални проблеми на хората с деменция на дискусионна среща и научен симпозиум в Клиниката по нервни болести на УМБАЛ „Александровска“.Дни преди събитието министърът на здравеопазването Кирил Ананиев актуализира работната група по създаване на Националната стратегия за хората с деменция, в чийто състав влизат представители на Министерство на здравеопазването, Министерство на труда и социалната политика, професионални организации, научни дружества, медицински университети, неправителствени организации, омбудсмана на РБ и други институции.\"Всички развити страни приемат значимостта на проблемите, свързани с деменциите, поради два основни, неоспорими факта – първо, високата заболеваемост, особено изразена в страни със застаряващо население, каквато е България, и второ, спецификата на грижите за пациентите, които ангажират много ресурси на специалистите и семействата. Нашата страна има възможността да се възползва от опита на други европейски страни като Франция, Германия, които от над 10 години са признали диагностиката, лечението и грижите за дементно болните за един от приоритетите в своята здравна и социална политика\", подчерта акад. Лъчезар Трайков, ръководител на Клиниката по нервни болести на УМБАЛ „Александровска“, по време на срещата. \"Грижата за хората с деменция е интердисциплинарен проблем, затова всички документи са насочени към съгласуване и стимулиране на усилията на специалистите от научната, здравната, социалната и финансовата сфера, с ангажиране на правителствени и неправителствени организации, обучение на кадри, подкрепа на семействата им и грижещите се за тях\", уточни той.Акад. Лъчезар Трайков е председател на Българското дружество по деменции, партньор, номиниран от Министерството на здравеопазването да представлява България в двете водещи европейски програми в областта на деменциите „Joint Action 2 - Act on Dementia” (2016-2019) и \"Иновации за деменциите в Дунавския регион\" (INDEED) (2018 - 2021).Основните цели на Националния план са свързани със създаването на модел за организиране на ранна диагностика на деменциите и разработване и прилагане на индивидуален план за лечение и грижи за пациентите с деменции и подкрепа на семействата им в България. Осъществяването им обаче се нуждае от активна подкрепа на национално и европейско ниво, категорични са експертите.", "date": "2019.06.16", "title": "Български и чуждестранни експерти обсъдиха здравните и социални проблеми на хората с деменция"}
