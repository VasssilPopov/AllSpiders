{"url": "https://offnews.bg/futbol/titanichniat-real-e-kral-na-evropa-za-treti-poreden-pat-video-681423.html", "text": "Истински спектакъл! Реал Мадрид победи категорично Ливърпул с 3:1 на стадион \"Олимпийски\" в Kиев и триумфира с титлата на Шампионска лига за безпрецедентния трети пореден път.Този мач ще се запомни с фрапантните грешки на Лорис Кариус, който буквално подари трофея на испанците, с две безумни прояви, довели до два гола на \"белия балет\".В 51-ата минута той търкулна топката в крака на Карим Бензема за 1:0, а в 83-ата позволи на кълбото да мине през ръцете му след удар на Гарет Бейл от почти 30 метра.Уелсецът реализира и фамозен гол със задна ножица в 64-ата минута. За \"червените\" точен бе Садио Мане в 51-ата. Английският тим загуби звездата си Мохамед Салах в 30-ата минута. Египтянинът напусна с контузия, дошла при единобороство със Серхио Рамос.В състава на \"кралете\" също имаше подобни проблеми. Дани Карвахал се контузи през първото полувреме и също бе принудително заменен. Реал продължава да е абсолютен рекордьор след несравнимите тринайсет титли от Шампионската лига. ", "date": "2018.05.26", "title": "Титаничният Реал е крал на Европа за трети пореден път (видео)"}
{"url": "https://offnews.bg/obshtestvo/prezhiviaemostta-na-detcata-s-onkohematologichni-zaboliavania-v-balgar-681407.html", "text": "С 10% се е увеличил броят на децата с онкохематологични заболявания в България, които преживявят 5 и повече години след диагностицирането им. Данните се отнасят за острата лимфобластна левкемия и малигнените лимфоми, а процентното увеличение е отчетено за 20-годишен период. Те бяха изнесени днес от доц. Валерия Калева, началник на Клиниката по детска клинична хематология и онкология в университетска болница „Света Марина“ - Варна, по време на 17-ата национална среща между водещи лекари и журналисти, организирана от фондация „МОСТ“ („Медии, общество, семейство и традиции“) в к.к. \"Албена\".Източникът е Програмата за световно проучване на преживяемостта при раковите заболявания CONCORD. То обхваща периода от 2004 до 2014 г., 71 държави и редица заболявания при възрастни и деца. Две от локализациите са левкемии и лимфоми.Сред причините за увеличената преживяемост са по-добрата диагностика, по отношение на бързина и прецизност, и въвеждането на нови медикаменти.\"Моята задача е да отправя посланието, че детските онкохематологични заболявания са лечими и инвестициите в тази област си заслужават изключително много\", подчерта доц. Калева в презентацията си в рамките на срещата, проведена под надслов „Организация на здравеопазването“.Тя коментира и данните за смъртността.„Процентът 84 не трябва да ни задоволява. Казано с други думи, ако са заболели осем деца, едно няма да оцелее. Затова, гледайки напред в бъдещето, мислим за тези 16%, които няма да оцелеят“, подчерта тя.Детските злокачествени заболявания в България не са повече от 140-150 за година. В световен мащаб те са под 1% от злокачествените заболявания изобщо, но сметнати в години загубен живот те се нареждат на четвърто място след карцинома на гърдата, белия дроб и дебелото черво, коментира доц. Калева.През последните 20 години злокачествените заболявания продължават да са на второ място по честота за смърт в детска възраст, следвайки инцидентите – основно катастрофите.Около 30% от всички злокачествени заболявания се дължат на острата левкемия, следвани от туморите на централната нервна система.Последните данни от САЩ и Великобритания показват „бавна, но стабилна тенденция за увеличаване на честата на злокачествените заболявания“. Причините не са уточнени, защото няма научни проучвания в тази сфера. Предполага се, че могат да бъдат свързани с промените в околната среда, а също и с подобрените диагностика и достъп до медицински грижи.", "date": "2018.05.26", "title": "Преживяемостта на децата с онкохематологични заболявания в България се увеличава, показа световно проучване"}
{"url": "https://offnews.bg/sviat/pak-nasilie-v-marsilia-dvama-ubiti-681410.html", "text": "Двама души за застреляни във френския град Марсилия, нападателят е избягал с помощта на съучастник. Марсилия стана сцена на насилие за втори път през последната седмица, съобщи АФП, цитирана от Дарик. Вероятната причина е разчистване на сметки, твърди прокурорът Ксавие Тарабьо.Двамата убити са били на възраст около трийсетина години. Самоличността им още не е потвърдена. Те са били нападнати на място, където няколко души играели карти. Открити са 18 гилзи с калибър 7,62 мм, отговарящи на оръжие от вида на автоматите Калашников.В понеделник следобед нападател с автомат \"Калашников\" стреля на улица в града, без да причини жертви. Президентът Еманюел Макрон изрази съжаление за насилието, което разяжда като гангрена някои квартали на Марсилия. ", "date": "2018.05.26", "title": "Пак насилие в Марсилия, двама убити"}
{"url": "https://offnews.bg/112/hvanaha-5-kg-kanabis-na-gkpp-lesovo-681404.html", "text": "14 пакета с канабис, укрити в тайници на лек автомобил с българска регистрация, откриха при съвместна проверка гранични и митнически и служители на ГКПП Лесово, съобщи МВР. Лекият автомобил, управляван от български гражданин, пристигнал на пункта вчера, около 8,30 часа, на трасето за излизащи леки автомобили от България към Турция. По постъпило искане от „Гранична полиция“, митнически служители извършили щателна проверка на автомобила, при която в праговете на колата са открити 14 пакета.бщото съдържание на пакетите е 4992 грама тревиста зелена маса. При извършения на място полеви наркотест тревистата маса реагира на канабис.Шофьорът на автомобила, български гражданин, е задържан. По случая е образувано досъдебно производство, което се провежда от разследващ митнически инспектор от Митница Бургас, под надзора на Окръжна прокуратура Ямбол.", "date": "2018.05.26", "title": "Хванаха 5 кг канабис на ГКПП Лесово"}
{"url": "https://offnews.bg/politika/pargov-na-tceremoniata-po-vrachvane-na-godishnite-nagradi-shofar-681408.html", "text": "Лидерът на БСП - София Калоян Паргов ще присъства на 15-ата церемония за връчване на годишните награди \"Шофар\" на Организацията на евреите в България \"Шалом\".Събитието ще се състои утре от 18,30 часа в Централната софийска синагога, съобщиха от пресцентъра на БСП-София. От 2004 година Организацията на евреите в България “Шалом” ежегодно провежда церемония по присъждане на наградите “Шофар”.", "date": "2018.05.26", "title": "Паргов на церемонията по връчване на годишните награди \"Шофар\""}
{"url": "https://offnews.bg/sviat/premierat-na-irlandia-privetstva-padaneto-na-zabranata-za-abortite-681413.html", "text": "Ирландският министър-председател Лео Варадкар приветства резултатите от повторния референдум. Мнозинството от гласувалите са подкрепили падането на забраната за абортите.По думите на Варадкар това е \"победата на тихата революция\".\"Това, което виждаме днес е победата на тихата революция, която се налага в Ирландия в последните 10 или 20 години\", заяви Варадкар пред националното радио на Ирландия, цитиран от БГНЕС.Ирландските гласоподаватели трябваше да отговорят дали искат да се отмени осмата поправка в конституцията на страната, забраняваща абортите. С вота за легализирането на абортите ирландките получат право да прекъсват нежелана бременност до 12-та седмица.Жени, за които раждането представлява опасност за живота или здравето, ще имат право да прекъсват бременността си до 24-ата седмица. За отмяната на конституционната забрана върху абортите са гласували с 60% срещу 40%.", "date": "2018.05.26", "title": "Премиерът на Ирландия приветства падането на забраната за абортите"}
{"url": "https://offnews.bg/temida/ostaviha-v-aresta-turskia-shofior-na-tir-zaloven-s-nad-190-kg-heroin-681414.html", "text": "Съдът в Хасково остави за постоянно в ареста турският шофьор на тир, който беше задържан на граничния пункт Капитан Андреево с над 191 килограма хероин. До разбиването на международния наркоканал се стигна след сигнал от европейски партньорски служби, а пътят на дрогата е бил от Иран до Белгия.Днес в съда стана ясно, че хероинът, пакетиран фабрично в торби със строително лепило, за да остане невидим за ренгена е бил претоварен в митнически склад в Истанбул, където камионът е останал два дни.След това отново под надзора на турските митници, тирът е бил дотоварен в Чорлу с друга стока и му е било поставено проследяващо устройство.На турския пункт „Капъ Куле” камионът е бил щателно проверен с рентген и две кучета, но не е открито нищо. Днес в съда трима адвокати на шофьора Дорсун Али твърдяха, че той не е част от престъпната схема.", "date": "2018.05.26", "title": "Оставиха в ареста турския шофьор на тир, заловен с над 190 кг. хероин"}
{"url": "https://offnews.bg/obshtestvo/rozoberachi-izliazoha-na-shestvie-v-kazanlak-681416.html", "text": "Мъже и жени в носии от цялата страна изпълниха централния булевард на Казанлък за първото шествие на розоберачите във Фестивал на розата и най-дългото хоро, виждано в града, съобщиха от пресцентъра на общината.Община Казанлък възстановява стария обичай на почит към поминъка на жителите на Долината на рози и подари пищно преживяване за стотиците гости на Казанлък, пристигнали за атрактивното шествие.С песни, народни хора, музика и много розов цвят участниците в пъстрия парад изпълниха централния площад \"Севтополис\", за да дадат начало на 11-то издание на националното надиграване \"Тъпан бие, хоро се вие\".Организаторите от Народно читалище \"Жар – 2002\" получиха наградата на Община Казанлък за най-многобройно посетено събитие, която се връчва за първи път тази година.Чуждестранни гости на Казанлък пък направиха първите си стъпки в красивото българско хоро.", "date": "2018.05.26", "title": "Розоберачи излязоха на шествие в Казанлък"}
{"url": "https://offnews.bg/koloezdene/kris-frum-si-rezervira-pobedata-v-dzhiroto-681419.html", "text": "Състезаващият се за Team Sky Крис Фрум е съвсем близо до триумф в Обиколката на Италия за пръв път в кариерата си, след като запази розовата фланелка в 20-ия етап на Джирото - 214 километра от Суса до Червиния. Ако утре всичко е наред, той ще има шест победи в големите триседмични състезания, което му отрежда седмото място във вечната класация.Фрум без проблеми удържа финалните атаки на миналогодишния шампион Том Дюмулен и запази преднината, която натрупа след феноменалната победа в петък.Британецът направи изумително завръщане в Обиколката на Италия. Той падна още на загрявката преди първия етап, а в първата седмица изглеждаше много далеч от най-добите си дни. След първите 13 етапа на надпреварата Фрум изоставаше с близо три минути и половина от лидера.Един от големите губещи днес се оказа французинът Тибо Пино. Състезателят на \"Групама - FDJ\" изпадна в много тежка криза на второто изкачване и се прости с надеждите да се качи на подиума.Toй беше изпреварен от колумбуеца Мигел Ангел Лопес. 24-годишният състезател на \"Астана\" ще завърши трети при дебютното си участие в Джирото и ще спечели бялата фланелка за най-добър млад колоездач.Иначе навръх рождения си ден Микел Ниеве спечели предпоследния етап, което е трета индивидуална победа в Джирото и общо четвърта в големите обиколки в неговата сметка. Испанецът измина 214-километровата отсечка от Суса до Червиния за 5.43:48 часа.В неделя предстои заключителният етап от 115 километра в и около Рим, но той не би трябвало да донесе големи промени в генералното класиране.", "date": "2018.05.26", "title": "Крис Фрум си резервира победата в Джирото"}
{"url": "https://offnews.bg/sviat/putin-poiska-ot-ruskoto-pravitelstvo-promeni-vav-vsichki-oblasti-681417.html", "text": "Руският президент Владимир Путин поиска от новото си правителство да работи за промени във всички области. Това стана на първата среща с кабинета в Кремъл, съобщава ТАСС.Путин заяви на министрите, че трябва да поемат инициативи, да използват нестандартни подходи.\"Задачите, които ви очакват, са не просто сложни, а крайно отговорни. Това са цели от принципно ново равнище, от постигането им зависи жизнеспособността на страната ни, енергията на развитието й, бъдещето й, без никакво преувеличение\", заяви Путин.\"Чака ви много работа, съществена работа и пожелавам на всички нужното здраве и енергия да я вършите\", заяви президентът, цитиран от БТА.Владимир Путин беше преизбран за президент на Русия на 18 март и встъпи в длъжност на 7 май. Той отново назначи Дмитрий Медведев за премиер. На 18 май Путин реши да остави на постовете им повечето основни министри като външния министър Сергей Лавров и министъра на отбраната Сергей Шойгу, утвърждавайки предложенията на Медведев.Сред редките промени в кабинета са лишаването на Виталий Мутко от поста вицепремиер, отговарящ за спорта, заради допинг скандала с руски спортисти, както и издигането на финансовия министър Антон Силуанов до първи вицепремиер.", "date": "2018.05.26", "title": "Путин поиска от руското правителство промени във всички области"}
{"url": "https://offnews.bg/politika/borisov-pred-poroshenko-valshebnata-duma-e-mir-681418.html", "text": "\"Винаги сме били за мир, защото това е най-святото нещо. Това е вълшебната дума и затова полагаме толкова усилия. Трябва да направим всичко възможно, за да спасим мира. Влагам всичко в тази дума. Да оставяме лошото назад и да се опиваме да вървим напред.\"Това обяви премиерът Бойко Борисов след среща с президента Петро Порошенко в Киев. Там българският премиер обяви, че трябва да се работи за постигане на мир и стабилност, които да носят полза и блага на всички народи.По думите му изходът от кризата в Украйна, е в спазването на Минските договори от всички страни и изрази очакване, че чрез преговори това може да бъде постигнато.Борисов потвърди, че разглежда изграждането на инфраструктура като възможност за постигане на стабилност, икономически растеж и подобряване на доходите и живота на хората.\"Украйна заема важно място сред външнополитическите приоритети на България. С вашата страна ни свързват приятелски отношения, стъпили на от историческата, културна, езикова и религиозна близост между нашите народи, както и от наличието на най-голямата българска етническа общност извън страната\", каза още премиерът. Това е първото посещение на български правителствен ръководител в Украйна от 14 години насам. \"В този период станаха много промени, България се утвърди като член на НАТО и ЕС, но връзките между нашите народи са стабилни, защото много периоди в историята и личности, оказали влияние върху развитието на двете страни, продължават да ни свързват\", каза премиерът Борисов.Премиерът се застъпи за безпрепятственото изучаване на български език, култура и история от членовете на българската общност и посочи, че чрез своята администрация и институции държавата ще продължи да съдейства за това.Президентът Петро Порошенко благодари за позицията на България в подкрепа на териториалната цялост на страната, както и за отношението на правителството ни по теми като визовите облекчения и икономическите връзки със страните от ЕС. Той посочи, че разчита на България и на Българското председателство така, както е поставило въпроса за Западните Балкани, да разглежда и инициативата на ЕС за Източното партньорство. ", "date": "2018.05.26", "title": "Борисов пред Порошенко: Вълшебната дума е 'мир'"}
{"url": "https://offnews.bg/snukar/kitajski-talanti-izhvarchaha-ot-snukara-zaradi-manipulirane-na-machove-681420.html", "text": "Световната билярд и снукър асоциация взе решение да отстрани за неопределено време двама от известните китайски таланти Ю Делу и Юпън Цао.Делу, който има една победа над легендата Рони О'Съливан, е разследван за манипулиране на изхода от пет мача с негово участие от 2015 година насам, като не е уведомил ръководството на спорта за две предложения да урежда двубой.Златният медалист от Азиатските игри на закрито в Южна Корея през 2013 - Юпън пък е разследван за манипулиране изхода на три срещи от 2016 насам.Двамата състезатели не са оказали съдействие на Асоциацията в процетурите, поради което и са отстранени. Наказанието им ще изтече, когато приключат всички дейности по разследването на случаите им.", "date": "2018.05.26", "title": "Китайски таланти изхвърчаха от снукъра заради манипулиране на мачове"}
{"url": "https://offnews.bg/sviat/liderite-na-severna-i-iuzhna-koreia-sa-obsadili-badeshta-sreshta-s-tra-681411.html", "text": " Президентът на Южна Корея Мун Джей-ин се е срещнал днес с лидера на Северна Корея Ким Чен-ун.Това е станало в демилитаризираната зона между двете страни, ден след като президентът на САЩ Доналд Тръмп заяви, че  срещата му на високо равнище с Ким Чен-ун може и да се проведе.Южнокорейското президентство съобщи, че двамата лидери са провели двучасови преговори.\"Двамата обмениха гледните си точки и обсъдиха начините за прилагането на декларацията от Пханмунджом и за провеждането на успешна среща на високо равнище в състав САЩ-Северна Корея“, пише в официално заявление на президентството на Южна Корея.Очаква се утре да бъдат изнесени детайли за срещата.", "date": "2018.05.26", "title": "Лидерите на Северна и Южна Корея са обсъдили бъдеща среща с Тръмп"}
{"url": "https://offnews.bg/politika/fandakova-pokani-vitalij-klichko-v-sofia-681421.html", "text": "Кметът на София Йорданка Фандъкова покани на посещение в България градоначалника на Киев Виталий Кличко, съобщи пресцентърът на Столична община. Te са провели лична среща днес като част от посещението на премиера Бойко Борисов в Украйна.Столичният кмет е част от българската делегация, която вчера беше в Загреб, а на 30 май ще посети Москва. Фандъкова и Кличко, който е бивш световен шампион по бокс в тежка категория, са обсъдили основни проекти и възможността за обмяна на опит, се казва в съобщението.Киев работи по различни проекти в областта на инфраструктурата и трафика, като предвижда изграждане на модернизирана инсталация за оползотворяване на отпадани и разширяване на метрото, заявиха още от Столична община.", "date": "2018.05.26", "title": "Фандъкова покани Виталий Кличко в София"}
{"url": "https://offnews.bg/sviat/obidni-dumi-na-pametnik-na-tito-v-kumanovo-kmetat-samo-kukavitca-moz-681406.html", "text": "С пречупен кръст и обидни думи осъмна паметникът на Йосип Броз Тито на площада в Куманово, предава македонската медия „Макфакс“, цитирана от Фокус. Кметът на общината Максим Димитриевски сподели снимка в социалните мрежи, осъди акта и призова полицията да залови извършителите и да ги изправи пред правосъдието. Вандалският акт е съобщен на Министерството на вътрешните работи около 50 минути след полунощ. Каков човек може да стори вакво недело? Само кукавица!, написа Димитриевски във фейсбук. ", "date": "2018.05.26", "title": "Обидни думи на паметник на Тито в Куманово. Кметът: Само кукавица може да стори това"}
{"url": "https://offnews.bg/sviat/uchenik-strelia-v-indiana-po-vreme-na-izpit-obezvredi-go-raneniat-mu-681388.html", "text": "Ученик е стрелял в основно училище в Нобълсвил, Индиана, по време на изпит. Стрелецът е ранил учителя, както и още един ученик, но преподавателят е успял да го обезвреди.Пострадалите са откарани в болница, като учителят е получил три огнестрелни рани и е опериран, съобщи Ройтерс. Направена му е операция.Името на нападателя засега не се разкрива, но се знае, че е ученик на същото училище. Стрелбата е станала само седмица преди края на учебната година.Според очевидци, ако учителят не се е намесил, е щяло да има много повече пострадали.", "date": "2018.05.26", "title": "Ученик стреля в Индиана по време на изпит, обезвреди го раненият му учител"}
{"url": "https://offnews.bg/obshtestvo/vav-vratca-zapochvat-botevite-dni-681409.html", "text": "Традиционните Ботеви дни започват във Враца. С издигане на националния флаг и запалване на вечния огън край паметника на Христо Ботев в града тържествено ще бъде дадено началото на честванията, посветени на 142-та годишнина от подвига на поета революционер и неговата чета. Във Враца очакват много гости на града да се присъединят към тържествата, съобщи БНР. Тази вечер ще бъде показан грандиозен интерактивен спектакъл със звук, светлина и компютърни образи, посветен на Ботев.Сред най-мащабните събития в програмата на честванията са тържественият митинг заря на първи юни вечерта, всенародното поклонение на връх Околчица на втори юни и националният туристически поход \"По стъпките на Ботевата чета\".", "date": "2018.05.26", "title": "Във Враца започват Ботевите дни"}
{"url": "https://offnews.bg/obshtestvo/rozoproizvoditeli-izliazoha-na-protest-zaradi-niski-izkupni-tceni-681422.html", "text": "Недоволни розопроизводители се събраха на протест в Стрелча. В града за първи път от 22 години не празнуваха Празника на розата в знак на протест срещу ниските изкупни цени на розата.Протестиращите поискаха държавата да защити труда им и да се определи някаква минимална цена.Розопроизводители бяха подкрепени от омбудстмана Мая Манолова. Тя обяви, че ще поиска държавата да даде поне 16 милиона лева, с които да бъдат подпомогнати розопроизводителите, заради провалената кампания. \"90 стотинки един лев подкрепа от ДеМинимис за всеки килограма рози\", каза Манолова, цитирана от БНР.Омбудстманът ще настоява помощи да получат и нерегистрираните дребни производители само срещу деклариране на площите, които обработват. Кметът на Стрелча Стойно Чачов провел среща с председателя на Народното събрание Цвета Караянчева. \"Над 90 процента от хората в общината отглеждат рози. Това е техният поминък, те разчитат на това нещо\", каза кметът на Стрелча Стойно Чачов, цитиран от бТВ.", "date": "2018.05.26", "title": "Розопроизводители излязоха на протест заради ниски изкупни цени"}
{"url": "https://offnews.bg/sviat/pet-stantcii-na-metroto-v-kiev-biaha-zatvoreni-zaradi-falshiv-signal-z-681412.html", "text": "Пет станции на метрото в Киев бяха затворени днес след заради фалшив сигнал за поставени в тях бомби, съобщи Ройтерс.\"Пет станции са затворени за пътници, започнала е проверка\", заяви прессекретарят на метрото Наталия Макогон. По думите й неизвестни лица съобщили за поставени бомби в станциите \"Днепър\", \"Гидропарк\", \"Левобережная\", \"Арсеналная\" и \"Героев Днепра\".След като бяха проверени, станциите отново са отворени за пътници.Украинската столица е домакин на финала на Шампионската лига, в който тази вечер английският отбор \"Ливърпул\" ще се изправи срещу настоящия европейски клубен първенец \"Реал Мадрид\". Финалът ще започне в 20:30 часа българско време.", "date": "2018.05.26", "title": "Пет станции на метрото в Киев бяха затворени заради фалшив сигнал за бомба"}
{"url": "https://offnews.bg/obshtestvo/dopalnitelni-tramvai-i-avtobusi-dnes-v-sofia-681356.html", "text": "Столична община осигурява допълнителен транспорт днес за Черешова Задушница. Разкрива се временна трамвайна линия с маршрут ж.к. „Борово“ - кв. \"Орландовци\". Разкрива се временна автобусна линия № 83А (за гробищен комплекс \"Бакърена фабрика\") с маршрут – от Зоопарка по маршрута на автобусна линия № 83 до бул. „Ломско шосе”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута двупосочно.Разкрива се временна автобусна линия № 108А (за гробищен комплекс \"Бакърена фабрика\") с маршрут – от ж.к. “Люлин - 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. ”Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута, двупосочно.Разкриват се временни автобусни линии за обслужване на гробищни комплекси “Централни гробища” и “Малашевски гробища” със следните маршрути: - линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18, - линия № 79А с маршрут: надлез “Надежда”, ул. „История Славянобългарска“, ул. „Индустриална“, ул. “Константин Стоилов”, бул. “Ген. Данаил Николаев”, бул. “Владимир Вазов”, ул. \"Тодорини кукли\", ул. “Река Велека” и по бул. “Владимир Вазов” по маршрута двупосочно; - линия № 86А с маршрут: АТ “Малашевци”, ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно и разписание; - линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\".“Пътна полиция” при СДВР ще насочва автомобилите на гражданите за паркиране около гробищните комплекси, както следва: - в района на Централни гробища - по платната на ул. „История Славянобългарска” (старо име ул. “202”) и ул. “Заводска”; - в района на гробища “Бакърена фабрика” - по платната под подлеза на ул.”Адам Мицкевич”; - в района на гробища “Малашевци” - по платната на ул. “Резбарска” между ул. “Васил Кънчев” и бул. \"Ген. Владимир Вазов\", както и пред централния вход на ул. \"Жак Дюкло\".Столична дирекция на вътрешните работи организира реда и контрола чрез подразделенията си по съответния служебен ред.", "date": "2018.05.26", "title": "Допълнителни трамваи и автобуси днес в София"}
{"url": "https://offnews.bg/obshtestvo/afrika-praznuva-pred-narodnia-teatar-681387.html", "text": "Екзотична музика, танци, храна, дрехи, вино и много емоции ще има днес в Градската градина на София, където ще се празнува Денят на Африка.Купонът започва в 11 часа пред Народния театър и ще бъде открит от вицепрезидента  Илияна Йотова. Празникът ще продължи 4 часа, организатори са посолствата Република Южна Африка, Мароко, Алжир, Либия, Египет и Судан, както и почетните консулства на Кения  ред африкански страни у нас. Това съобщи посланикът на РЮА Ванеса Калверт по България он ер. Целта е българите, които досега не са имали повод да се докоснат до културата на Африка, да се запознаят с духа и обичаите на екзотичния континент.Пред Народния театър се очаква да се съберат мнозинството африканци, които живеят в София, както и да дойдат хора от други градове. Празникът е с цел единство и мир между страните. Ние сме една от водещите страни на африканския континент. Можем да обединим континента по подобие на Южна Африка. Ние не можем да бъдем остров на богатството сред бедността. Трябва да направим Африка обединена\", подчерта посланик Калверт.", "date": "2018.05.26", "title": "Африка празнува пред Народния театър"}
{"url": "https://offnews.bg/sviat/putin-mozhe-da-ostane-vav-vlastta-i-sled-2024-g-681390.html", "text": "Президентът Владимир Путин призова западните страни да не преминават в отношенията си с Русия \"червената граница\". Той отбеляза, че интересите на Москва трябва да се уважават, съобщи РИА Новости. НАТО се приближи до границите ни и у нас възникна подозрението, че утре и Украйна може да я включат и да поставят там някакви радари и системи за противоракетна отбрана\", каза руският президент. \"Има си граници, разбирате ли, не трябва да се прекрачва \"червената линия\", заяви Путин на срещата с ръководителите на световните информационни агенции, която се организира от ТАСС в кулоарите на икономическия форум в Санкт Петербург, предаде БТА. На президента на САЩ и досега не му дават възможност, по вътрешнополитически съображения, мотивирайки това най-малкото с намеса на Русия в американските избори, да организира нормална работа с нас\", допълни руският президент.Руският президент призова проблемите между страните да се решават, без да се пречи на световната икономика. Той заяви, че практиката на САЩ да въвеждат едностранни санкции нарушава мира и реда, които съществуват днес.Руският президент Владимир Путин заяви, че за Русия е много важно да бъде урегулирано напрежението около севернокорейската ядрена програма, както и че трябва да бъде гарантиран суверенитетът на КНДР, предаде Асошиейтед прес. Пълното премахване на ядрените оръжия на Северна Корея трябва да включва даването на гаранция на КНДР за ненакърнимост на нейния суверенитет, каза Путин.\"Ако не се държите агресивно и ако не притискате Северна Корея в ъгъла, резултатът, който ни трябва, ще бъде постигнат по-бързо, отколкото много хора очакват, и то на по-ниска цена\", заяви руският президент. Путин отбеляза, че Северна Корея е съсед на Русия и допълни, че намирането на решение на този въпрос \"е от изключително важно значение, особено когато обстановката е на прага на войната\". Руският президент Владимир Путин заяви, че ще спазва руската конституция, която забранява повече от два последователни президентски мандата, предадоха световните агенции. Той обаче намекна, че може да остане на \"лостовете\" на властта и след изтичането на мандата му през 2024 г., отбелязва АФП.\"Винаги съм се придържал и винаги се придържам към конституцията на Русия. В конституцията е написано ясно - не повече от два последователни мандата. Днес аз изпълнявам втория си последователен мандат\", каза Путин на икономическия форум в Санкт Петербург. Той обаче припомни, че през 2008 г. след изтичането тогава на двата му последователни президентски мандата той се оттегли от власт и президент стана премиерът Дмитрий Медведев. След четири години отново се върна в Кремъл.Отказах се от президентския пост тогава, защото конституцията не ми позволяваше да бъда избран за трети последователен мандат. Това е. Готов съм да се придържам към това правило и в бъдеще\", каза той, намеквайки, че може и да повтори сценария от 2008 г.", "date": "2018.05.26", "title": "Путин може да остане във властта и след 2024 г."}
{"url": "https://offnews.bg/obshtestvo/vandali-porugaha-izlozhbata-za-bukvite-pred-narodnia-681405.html", "text": "Информационните табла, поставени в Градската градина в София пред Народния театър „Иван Вазов”, са надраскани с нецензурни надписи, съобщи Дарик.Върху информационните табла, разположени по алеите на градината, се представя изложбата на Фондация „Ценности” „За буквите – Кирилицата в съвременното българско изкуство” с включени произведения на 30 пловдивски художници.Таблата показват буква от родната азбука през погледа на различните автори.Изложбата беше открита още на 14 май по повод 24 май, Ден на славянската писменост и култура, и продължава по програма до 28 май.", "date": "2018.05.26", "title": "Вандали поругаха изложбата За буквите пред Народния"}
{"url": "https://offnews.bg/obshtestvo/vremeto-ostava-neustojchivo-i-dnes-681354.html", "text": "Събота започва със слънце, но времето остава неустойчиво.Облаци ще се появят още преди обяд, за да ни напомнят, че май преминава под мотото \"нито ден без валежи и гръмотевици\" в по-късните часове от деня. Остават и условията за градушки. Максималните температури ще са между 24 и 29 градуса. Утре времето ще е без съществена промяна, синоптиците прогнозират леко понижение на температурите. Повече слънце се задава през следващата седмица, вероятността за летни бури намалява. ", "date": "2018.05.26", "title": "Времето остава неустойчиво и днес"}
{"url": "https://offnews.bg/obshtestvo/rishkiat-prohod-e-zatvoren-zaradi-katastrofal-tir-681415.html", "text": "Ришкият проход е затворен заради катастрофал молдовски тир, съобщава БНР.Екипите на място са направили няколко опита камионът бъде изтеглен, но без успех.В момента стоката се прехвърля в друг камион, за да може тирът да бъде изправен.", "date": "2018.05.26", "title": "Ришкият проход е затворен заради катастрофал тир"}
{"url": "https://offnews.bg/112/bivsh-shef-na-kat-koruptciata-v-mvr-e-prichina-za-katastrofite-na-pat-681392.html", "text": "Проблемът с пътната безопасност е заплаха за националната сигурност. Средата, в която функционира КАТ, е силно токсична, трябва контрол извън системата. Това заяви бившият шеф на КАТ Богдан Милчев от Институт по пътна безопасност по Нова тв. Той коментира клипа, пуснат в социалните мрежи, заснет на столичен булевард, в който се вижда как полицаят иска подкуп \"ниско долу\". „Кадрите показват, че проблемът с корупцията е системен. През 2014 г. след подобен клип бяха взети много сериозни мерки от страна на правителството. Беше взето решение нито един пътен полицай да не може да извършва проверка без условията на видеозаснемане. Решението беше взето спонтанно и емоционално от политиците, но не беше обезпечено технически. Предоставихме доклад през 2015-а, че тази мярка ще доведе до увеличаване на пътно-транспортния травматизъм. През 2016 г. видяхме, че са загинали над 200 души повече след въвеждането на тази мярка”, коментира Милчев. По думите му контролът се е занижил с 50% и в момента „берем плодовете от това”. Милчев е на мнение, че този проблем трябва да се реши не от политиците, а от експертите.Има страхотен корупционен натиск, именно затова трябва да се промени средата. Решението за това е контрол извън системата. Държавната администрация обаче се съпротивлява, защото не е свикнала на това. Една от основните задачи на института, който създадохме в началото на годината, е именно тази”, обясни Богдан Милчев.Той е на мнение, че корупцията в сферата на МВР има пряко отношение към пътната безопасност. „Тя е на това дередже, защото и корупцията помага да е така. Проблемът с пътната безопасност е заплаха за националната сигурност и го доказват анализите ни”, допълни бившият шеф на КАТ. ", "date": "2018.05.26", "title": "Бивш шеф на КАТ: Корупцията в МВР е причина за катастрофите на пътя"}
{"url": "https://offnews.bg/sviat/mazh-strelia-s-avtomat-po-detska-gradina-v-zagreb-681394.html", "text": "Мъж е арестуван в Загреб, след като е открил стрелба с  автомат по детска градина.Няма пострадали, стрелецът е задържан, съобщи македонската медия „Плюс Инфо“, цитирана от Фокус. Мъжът е стрелял с Калашник, но е произвел отделни изстрели, не откос, твърдят свидетели. Той е арестуван след бързата реакция на местната полиция. Мъжът е стрелял по детската градина от четвъртия етаж на съседна сграда около 9,30 часа сутринта. Родителите на децата бързо са пристигнали на място, за да ги приберат, разказват очевидци на стрелбата. ", "date": "2018.05.26", "title": "Мъж стреля с автомат по детска градина в Загреб"}
{"url": "https://offnews.bg/drugi/vezenkov-aut-ot-grupata-na-barsa-za-plejofite-681395.html", "text": "Звездата ни в баскетбола Александър Везенков отпада от състава на Барселона за плейофите в испанското баскетболно първенство. Каталунците ще играят срещу Андора в първия кръг, а серията започва в неделя.Старши треньорът на испанския тим Светислав Пешич остави извън групата на тима Везенков и Фил Преси. В елиминациите в Испания отборите нямат право на промени в съставите си.Това означава, че българинът приключва сезона. Следващите му мачове вероятно ще бъдат с националия отбор на България в световните квалификации срещу Исландия и Чехия в края на юни и началото на юли.", "date": "2018.05.26", "title": "Везенков аут от групата на Барса за плейофите"}
{"url": "https://offnews.bg/tenis/grigor-dosega-nikoga-ne-sam-otkrival-tochnia-nachin-na-igra-na-rolan-681396.html", "text": "Най-добрият ни тенисист Григор Димитров стартира участието си на тазгодишния Ролан Гарос в неделя или понеделник. Талантът от Хасково е четвърти в схемата и ще се изправи срещу Виктор Троицки в откриващия си мач.\"Четвърти поставен съм, което означава, че всичко е в ръцете ми. Трябва да си фокусиран върху това, което трябва да свършиш в дадения момент, върху мачовете, да мислиш двубой за двубой. Това е най-важното. В ранните кръгове има много тенисисти, които поддържат много добро ниво. Трябва да си готов за всичко.Последните няколко седмици не се развиха точно по начина, по който исках или очаквах. В момента е важно да се концентрирам над всеки следващ опонент. Основният ми приоритет е първия ми мач, нека започнем от там и да се надявам да премине успешно.Досега никога не съм откривал точния начин на игра тук. Изпитвах затруднения в ранните кръгове, не играех на нивото, на което исках. Но това е най-хубавото – че винаги можеш да опиташ отново. Не само през следващата година, но и още през следващата седмица. Мисля, че това е едно от най-хубавите неща в тениса.Просто очаквам с нетърпение да изляза на корта и отново да играя. Винаги съм развълнуван, когато дойда тук. Винаги идвам по-рано, за да се подготвя добре. Ще дам всичко от себе си на последното събитие на клей за този сезон\", каза Димитров.", "date": "2018.05.26", "title": "Григор: Досега никога не съм откривал точния начин на игра на Ролан Гарос"}
{"url": "https://offnews.bg/obshtestvo/chereshova-zadushnitca-e-dushite-se-pribirat-681327.html", "text": "Черешова задушница е днес, отслужват се панахиди за упокой на душите на починалите. Съботата преди Петдесетница е ден в памет на всички починали православни християни. Според вярванията вратите на рая се отварят днес и душите на мъртвите се прибират, след като са били на свобода след Велики Четвъртък.На този ден се приготвят жито, хляб, вино и първите череши, които се раздават за \"Бог да прости душите на покойниците\".На Черешова задушница християните посещават гробовете на близките си покойници, почистват ги, прекадяват, преливат с вода и червено вино и палят свещи. В храмовете се записват имена на починали близки, за да бъдат поменувани на общите панихиди.Утре е петдесетият ден след Възкресението на Исус, църквата чества слизането на Светия Дух над апостолите и Дева Мария. На 26 май почитаме Св. мъченик Георги Софийски Най-нови. Той се е родил през 1505 г. в София от знатни родители-българи Иван и Мария. Те го възпитали като в ревност към християнската вяра и живот. Като 25-годишен младеж бил забелязан от турците заради необикновената му красота и добродетелност и те, както обикновено постъпвали в такива случаи, пожелали да го привлекат към мюсюлманската вяра. Многократно се опитвали и като не успели да постигнат това с лицемерна благост, те насила навили на главата му свещената за мюсюлманите чалма и го провъзгласили за мюсюлманин. Оскърбеният Георги хвърлил на земята натрапената му чалма и я стъпкал. Тогава озлобената тълпа го предала на кадията. Нито съблазнителните обещания за високо служебно положение, нито жестоките мъчения могли да сломят непоклатимата твърдост на неговата християнска вяра. Съдията заповядал да режат тялото му на ивици от главата до нозете и получените рани да бъдат обгаряни със запалени свещи, от което тялото на мъченика така пламнало, че не се виждало лицето му. Но всички усилия се оказали напразни. Последвала окончателната присъда на съдията - Георги да бъде обесен на главната стъгда (площад) в тогавашна София, където имало пещ за топене на желязна и медна руда. Заповедта гласяла още - тялото му да остане на бесилката три денонощия, за да започне да се разлага, та да бъде оборена вярата на християните в нетленните мощи на светиите и във възкресението на мъртвите. Изтощен от дотогавашните страдания, светията умрял в ръцете на палачите, преди да го обесят. Въпреки това, те го окачили на въжето, за да изпълнят присъдата. В момента на смъртта на светията в София били видени множество знамения. Три денонощия тялото висяло на бесилката, без да настъпи разлагане, а напротив - по стъгдата се носело необикновено благоухание от светите мощи на мъченика, по които избивали малки благоуханни капчици течност като роса. Майка му седнала под бесилката и прегърнала в скута си нозете на сина си. Така тя прекарала трите денонощия. Обесването станало на 26 май 1530 година (по други данни 1534 г.). Случилото се смутило турските власти и тялото било погребано до северната стена на олтарната част на старинен храм „Св. Георги Победоносец\" - Ротонда. Погребението било извършено от тогавашния софийски митрополит Йеремия.", "date": "2018.05.26", "title": "Черешова задушница е, душите се прибират"}
{"url": "https://offnews.bg/obshtestvo/protest-v-strelcha-vmesto-praznik-na-rozata-681389.html", "text": "Протест ще има в Срелча днес вместо празник на розата. Недоволството на розопроизводителите е от ниските изкупни цени. На митинга ще присъства омбудсманът Мая Манолова.  В Стрелча празникът няма да се отбележи за първи път от 22 години.  Производителите решиха тази година да изразят недоволството си, като посипят центъра на града с розов цвят, съобщи БНР. Изкупната цена варира между лев и 80 стотинки и 2 лева, но въпреки това, не всеки ден продукцията се изкупува.Производителите са категорични, че тази цена ги обрича на фалит, тъй като берачите получават по лев на килограм розов цвят и при това положение няма как да си покрият разходите. Затова те настояват държавата да се намеси и да регулира отношенията в сектора. Протестът е обявен за 17 часа.Празникът на розата ще отбележат в Карлово, след протестите миналата събота. В розовите градини край Карлово много гости от страната и чужбина ще наблюдават ритуала „розобер“, а след шествие до площад „20 ти юли“, там ще започне и празничната програма. На площада в Карлово ще се състои фолклорен танцов спектакъл, а в „Бухаловия хан“ и Историческия музей ще има демонстрация на розоварене и дегустация на продуки от маслодайна роза.", "date": "2018.05.26", "title": "Протест в Стрелча вместо празник на розата"}
{"url": "https://offnews.bg/futbol/zvezdite-na-levski-ostavat-na-gerena-681393.html", "text": "Защитникът на Левски Холмар Ейолфсон потвърди, че остава при \"сините\" и през следващия сезон. Вчера той се прибра в родината си и се присъедини към лагера на исландския национален отбор - викингите се готвят за участие на световното първенство в Русия.Исландският бранител е на \"Георги Аспарухов\" като преотстъпен от израелския Макаби Хайфа за 4 години, но към него има интерес от доста клубове.\"Благодаря за подкрепата. Ще се видим през сезон 2018/19\", написа централният защитник в една от социалните мрежа съобщение, адресирано до феновете на Левски, пише \"Тема спорт\".Под поста съотборниците му Ривалдиньо и Серджиу Буш му пожелаха късмет на световното. Нашименто направи същото и написа: \"Меси идва\". Както е известно, Исландия е в една група заедно с Аржентина, Хърватска и Нигерия.Освен Холмар със сигурност в Левски през следващата кампания остават Габриел Обертан и Жорди Гомес. Французинът е заявил на шефовете на \"сините\", че в София му харесва и няма никакво намерение да сменя обстановката.Все пак, вероятността един от любимците на Сектор Б Роман Прохазка да напусне Левски е доста голяма. Припомняме, че след баража на \"сините\" за Лига Европа срещу Черно море (4:1) сърцатият халф застана пред феновете и с насълзени очи слушаше \"Ооо, Роман Прохазка\", сякаш неискащ да помаха за сбогом.Най-трогателната сцена обаче се разигра по-късно пред съблекалните. \"Романе, оставаш ли?\", \"Романе, остани и тази година\", молеха се с надежда млади и стари фенове. А усещащо, че Роман си отива, момче отиде до любимеца си и се разрида - чисто и неукротимо. \"Кажи ми, че оставаш. Моля те, остани\", промълви момчето.Хвърли се в прегръдките на Прохазка и заплака. Преди да си тръгне от стадиона, Роман съблече горнището си на Левски и го наметна върху разстроеното момче.", "date": "2018.05.26", "title": "Звездите на Левски остават на Герена"}
{"url": "https://offnews.bg/horoskop/horoskop-za-26-maj-1-iuni-ot-antonia-mechkova-679143.html", "text": "Влизате в нелеко 7-дневие, запасете се с търпение, благоразумие. За доста Овни пречките са изненадващи, от понеделник всяка преодоляна трудност ще ги прави по-силни и амбициозни. Друг въпрос, че понякога май не знаете как точно да действате, отвсякъде никнат проблеми и ви изнервят. Бъдете гъвкави, но задълбочени във вторник и сряда, от четвъртък мислете за кратък отдих, ще изчакате по-плодотворни условия за изява, кариера, печалби. Важно е сега  да пазите спокойствието на близки, и те се тревожат нещата да не се усложнят.Последните дни на май ви подтикват към делови изяви, но околните едва ли подозират колко амбициозни планове кроите. Телците ще представят идеите си за работа и партньорство, но да се пазят от излишни конфликти с шефове, колеги, клиенти. От вторник се съсредоточавате главно в задачите си, не са най-леки, но и място за тревога няма, можете да ги изпълните. Само че в петък ще сте доста уморени и куп домашни ангажименти ще останат за по-нататък. Необвързаните привличат внимание, да си решат дали не им стига само флирт.И за вас трудностите през периода ще се окажат повече, до вторник избягвайте разправии с колеги, клиенти, познати и близки, а най-вече с влиятелните хора. Близнаците да се държат и настрана от спорове в екипа и между съседи, щом проблемът не ги засяга пряко, противниците им са силни, няма защо да ги множат. От сряда упорството ви в работата дава по-добри резултати, вероятно е и роднини или приятели да съдействат в петък. Разчитате главно на себе си, търпението и принципността помагат да овладеете и лични неразбирателства.Дните до юни ще ви изправят пред доста проблеми и задачи, не добавяйте към обективните затруднения спорове или други усложнения. Още през уикенда Раците следва да се огледат за нови партньори, нека да бъдат по-отворени за съвети на близки, препоръки на колеги. Понеделник идва със сериозни делови пречки, но ако добавите такт и интуиция, ще разведрите атмосферата в екипа и ще постигнете целите си. Вероятно и ще подобрите отношенията с околните, в четвъртък и петък това ви е допълнителна печалба. Пазете дома от скандали.Периодът носи куп трудности в работата, но и за миг не губите присъствие на духа. Наистина Лъвовете ще се справят с преките си задачи, сигурно ще се радват и на добри доходи от понеделник. Вашата роля в екипа и сред близки сега е друга - дискретно да уравновесявате отношения, да изглаждате спорове. Ще се справите отлично, във вторник даже поемате част от чужди дела, в сряда сте душата на всяко общуване. Щадете се, петък ви носи нови шансове, а близките имат нужда от повече разнообразие. Защо не си дадете кратък отдих?Последните дни на май не са лоши, но вас ви измъчва неразбирането на околни за деловите ви планове. Спокойно, Девите ще прокарват пътя на идеите си по-тактично и търпеливо, за някои ще им се открие шанс, ако се присъединят към екипи и проекти, в които ще се изявяват убедително. От понеделник заложете на дипломация, във вторник сте доста взискателни към колегите, в сряда не настоявайте на своята стратегия, това уморява. Бавно и дискретно привличайте симпатии и съюзници, и обичаните хора се колебаят. Но щастието ви е у дома.Това 7-дневие ще се отрази доста благотворно на работата и бъдещите ви планове, мнозина си намират по-влиятелни покровители и умело използват условията за изява сега. Везните да не се изнервят, ако в понеделник трябва да последват чужди идеи, на техните проекти ще дойде време във вторник. При изпълнението на задачите бъдете прецизни, а и по-тактични, щом се налага да отстранявате пропуски на колеги, познати, близки. От четвъртък промените са осезателни, може да ви поведат на път, към учение, обработка на информация.Няколко дни от май, през които е най-разумно да се отдръпнете назад. Група Скорпиони са готови да воюват докрай за идеи и принципи, не би било най-ползотворно. Работите упорито от понеделник по задачите си и лека-полека ще привлечете вниманието на шефове и клиенти към своя принос. Във вторник уреждайте стриктно дела и финанси, задават се изненади, които май ще ви притеснят. Ще преодолеете трудности и спънки до петък, добре е, че укрепвате и важните връзки. За личните е редно да помислите повече, дайте си пауза...През тези 7 дни е редно да избягвате конфликти, спорове, съдебни искове, можете да защитите правата си с отстъпчивост, търпение. Стрелците надали ще вярват много на съвета, причини за разпри възникват още през уикенда, в понеделник се трудят упорито, но резултатите... В сряда бъдете по-бдителни, склонни сте да рискувате пари, партньорства. Ако останете на по-заден план, ще свършите повече неща и скоро пак ще бъдете на авансцената в службата или между познати, новите делови шансове ще носят доходи, издигане, любов.От уикенда поемате куп задачи в службата и вкъщи, няма да се изложите в работа. По-хубаво е, че Козирозите намират време и сили да окуражат близки и колеги, някои са се обезверили, склонни са да зарежат начинание. Ще им върнете настроението, от вторник подхващате стари уговорки и проекти, укрепвате партньорствата. В четвъртък привличате и роднини за услуги, важно ви е да се справите с пречките и да не капнете от умора. В петък се очертават пътувания, усвояване на нова информация, при запознанства бъдете бдителни.Последните дни на май за вас са напрегнати, но не се боите от делови пречки. При Водолеите се очертават и разочарования от околни, да не се поддават на лошо настроение. Най-важно е да прецените силите си и да работите на макс от понеделник, задачи ще ви сближат с нови хора, ще покажат високия ви професионализъм и организираност. До петък избягвайте разправии – който има очи и сърце, ще ви оцени по достойнство, другите да се оправят. Вашите разностранни интереси и склонност към творчество ви срещат с чудесни хора.И за вас дните до юни не са леки, но усетът ви подсказва да направите каквото можете. В понеделник поемате редица задачи на колеги и близки, в сряда пък наваксвате чуждите пропуски в дейността на екипа. Ако Рибите почувстват здравословни проблеми, да си обърнат внимание, бързо ще подобрят тонуса си. Не си късайте нервите с излишни спорове, късметът ще ви помогне да изплувате, но следва да сте бдителни, да не омаловажавате никой проблем. Може да се дадете и малко отдих, личните ви неща изискват голямо търпение.", "date": "2018.05.26", "title": "Хороскоп за 26 май – 1 юни от Антония Мечкова"}
{"url": "https://offnews.bg/obshtestvo/svetlin-rusev-pochina-v-doma-si-681400.html", "text": "На 84-годишна възраст в дома си почина големият български художник Светлин Русев. Той е получил инфаркт, съобщи БНТ.  Светлин Русев е роден на 14 юни 1933 г. в плевенското село Върбица. Завършва живопис в ВИИИ „Н. Павлович“ през 1959 г. при проф. Дечко Узунов. От 1973 до 1985 г. е председател на Съюза на българските художници, а през 1985 г. става директор на Националната художествена галерия.Русев работи като живописец и монументалист. От 1961 г. участва в общи изложби и в представителни изложби на българското изобразително изкуство в чужбина. Той е носител на редица отличия и награди. Правил е редица изложби у нас и в чужбина. Негови творби са изложени в Национална художествена галерия в София и са част от много художествени галерии и частни колекции у нас и в чужбина. Русев е лауреат на Димитровска награда (1969). Носител е на още много награди за изкуство, между които голямата награда на Съюза на българските художници (1986), награда „Владимир Димитров – Майстора“ (1987), на името на Кирил Петров (1988), награда за портрет Радом – Полша, награда „Габриел Оливие“ – Монако. Удостоен е с държавно звание Народен художник. Носител е и на държавната награда „Паисий Хилендарски. Светлин Русев е бил два пъти народен представител от БСП. ", "date": "2018.05.26", "title": "Светлин Русев почина в дома си"}
{"url": "https://offnews.bg/sviat/mazh-povredi-kartinata-ivan-grozni-ubiva-sina-si-s-metalen-stalb-681397.html", "text": "Мъж е повредил известната картина на Иля Репин „Иван Грозни убива сина си“ в Третяковската галерия в Москва, съобщи РИА Новости. Вандалът е разбил стъклото и е увредил платното с метален стълб от огражденията, уточняват от музея. Инцидентът е станал снощи около 21 часа, малко преди затварянето на галерията. Нападателят е бил сред последните посетители.  Мъжът е задържан, съобщи прессекретарят на МВР на Русия Ирина Волк.  Заведено е дело за „унищожаване или повреждане на обектите от културното наследство“. Картината е силно повредена. Платното е пострадало на три места в централната част на произведението върху фигурата на принца. От падането на стъклото е развалена и оригиналната рамка на автора. За щастие изображенията на лицата и ръцете на Иван Грозни и сина му не са пострадали, уточняват от пресслужбата на галерията.Картината на Иля Репин \"Иван Грозни убива сина си\" от 1885 г. е на историческа тематика и изобразява сцената, когато първият руски цар Иван Грозни в изблик на гняв е нанесъл смъртоносен удар с жезъл на своя син Иван Иванович.", "date": "2018.05.26", "title": "Мъж повреди картината 'Иван Грозни убива сина си' с метален стълб"}
{"url": "https://offnews.bg/na-tozi-den/26-maj-otkrit-e-varhovniat-kasatcionen-sad-na-balgaria-681177.html", "text": "На този ден през 1879 г. е открит Върховният касационен съд на България.Това става  по силата на Закона за устройството на съдилищата.Върховният касационен съд (ВКС) на България осъществява върховен съдебен надзор в държавата върху гражданските, наказателните, военните и търговските дела. Налага точно и еднакво прилагане на законите от всички съдилища. Касация означава отмяна.Решенията на Върховния касационен съд са окончателни и не подлежат на обжалване. В него днес работят 85 съдии с над 15 години юридически стаж, разпределени в три колегии: гражданска, наказателна и търговска. ВКС разглежда жалби и протести срещу актове на окръжните съдилища, когато същите са действали като втора инстанция, и срещу актове на апелативните съдилища. При възникване на въпрос за конституционосъобразност, съдът може да го отнесе до Конституционния съд.", "date": "2018.05.26", "title": "26 май - Открит е Върховният касационен съд на България."}
{"url": "https://offnews.bg/volejbol/natcionalite-po-volejbol-s-parva-zaguba-v-ligata-na-natciite-681401.html", "text": "Мъжкият национален отбор по волейбол на България загуби от САЩ с 1:3 гейма (19:25, 25:22, 19:25, 20:25)  във втория си мач от новия турнир Лигата на нациите в китайския град Нингбо.\"Лъвовете\" започнаха добре, като имаха проблясъци както на сервис, така и в атака. След първото прекъсване на стартиращия гейм обаче играта на нашите стана по-колеблива и американците поеха инициативата.Така негативната тенденция за родните национали срещу САЩ продължава и играчите на селекционера Пламен Константинов нямат победа над янките от 2014 година насам.Българите имат 1 победа, 1 загуба и 2 точки, докато янките имат 2 победи от 2 мача и 5 точки. По-късно днес е втората среща за деня между домакините от Китай и Аржентина.Утре в последния ден на турнира България ще играе срещу Аржентина, докато американците ще излязат срещу Китай. Двубоите са съответно от 11:00 и 14:30 часа българско време.", "date": "2018.05.26", "title": "Националите по волейбол с първа загуба в Лигата на нациите"}
{"url": "https://offnews.bg/kultura/preporachvame-vi-zorba-garkat-v-sofijskata-opera-681378.html", "text": "Днес от 19:00 часа в Софийската опера ще се играе балетът \"Зорба Гъркът\", поставен от Микис Теодоракис.Митът за Зорба винаги е бил приет като символ на човешкия стремеж към свободата. За първи път историята е обезсмъртена в новелата на великия гръцки писател Никос Казандзакис, по която е написан сценарий за филма от Михаел Какоянис, а през 1988 година е създадена балетната версия от Лорка Масине по музиката на знаменития гръцки композитор Микис Теодоракис.Балетът \"Зорба Гъркът\", чиято световна премиера се е състояла на 6 август 1988 година на сцената на Арена Ди Верона е мега шоу в две действия и 22 картини. Този спектакъл винаги е имал голям касов успех, игран е в над 30 страни и е посетен от над 3 милиона зрители. \"Зорба Гъркът\" става още от момента на своята премиера истинско културно събитие. Балетът е игран също така на Летния фестивал Каракала в Рим (1991, 1992) и е представен отново през 1993 година при пълен салон. През 1994 година балетът гастролира в Бразилия и Аржентина. Запомнящ ще остане спектакълът на открито в Рио Де Жанейро, посетен от 120 000 зрители. \"Зорба\" се връща в Бразилия през пролетта на 1995 година.В България балетът е поставен от Лорка Масине за първи път на 12 май 1995 година на сцената на НДК. Спектакълът е една от най-успешните продукции в балетната история на Националната опера и балет и се играе при препълнени салони.В Народен театър \"Иван Вазов\" от 16:00 часа ще се постави пиесата \"Жана\" от Ярослава Пулинович.Повече информация за събитието можете да откриете .", "date": "2018.05.26", "title": "Препоръчваме ви: 'Зорба Гъркът' в Софийската опера"}
{"url": "https://offnews.bg/politika/tatiana-doncheva-aetc-belene-v-ponedelnik-e-giol-v-sriada-ne-681398.html", "text": "Съдбата на АЕЦ\"Белене\" или на газопровод през България няма да се решат с посещения на президента или премиера в Москва. Посещението на Румен Радев не е никакъв пробив, а е рутинно, то няма дълбок смисъл. Борисов пък отива там, за да не се обидят руснаците, защото и те са част от факторите, които го държат на власт. Това коментира Татяна Дончева, лидер на \"Движение 21\" по БНТ. Няма никакъв синхрон между програмите на президента и премиера. Тази липса е резултата от отношенията между двамата, основно по вина на премиера. ГЕРБ се държат безобразно с президента, каза още Дончева. По думите й гербаджиите не признават друг освен Борисов. Не може да се изживяваш като \"Краля Слънце\", това е липса на прилично отношение, добави Дончева. Президентът Радев трябва да има някаква външнополитически отношения, насреща няма хора, с които да ги съгласува. Като има такива отношения, няма да взима министри със себе си, това е повече от ясно, допълни тя. Според нея премиерът трябва да обясни за какво отива в Русия и какво иска да направи с АЕЦ\"Белене\", който \"в понеделник е гьол, в сряда - обратното\". Никой не може да си позволи по високите нива да говори пет за четири, допълни тя. ", "date": "2018.05.26", "title": "Татяна Дончева: АЕЦ Белене в понеделник е гьол, в сряда - не"}
{"url": "https://offnews.bg/futbol/tcska-prashta-chorbadzhijski-v-tcentralna-evropa-681391.html", "text": "Защитникът на ЦСКА Божидар Чорбаджийски ще бъде продаден в близките дни, пише \"24 часа\". За него има оферта отстрана от Централна Европа, като от там са готови да платят максимум 300 000 евро за правата на футболиста.Кристиан Малинов също е обект на сериозен интерес от страна на Аустрия Виена, пишат медиите там. Дори вече се смята, че двата клуба преговарят за полузащитника, който бе изкаран за най-грубия в родното първенство, като събра над 10 жълти картона за шампионата.Сериозен интерес има и към Кирил Десподов. От ЦСКА са готови на продажби, за да се намали напрежението около покриването на критериите за финансов феърплей на УЕФА.Името на новия наставник се бави, за да изтекат договорите на няколко човека, които ще влязат в щаба му. Най-вероятно то ще бъде обявено на 1 юни, защото повечето контракти във футбола изтичат на 31 май и трябва всичко да е нормално, за да се избегнат търкания с други клубове.", "date": "2018.05.26", "title": "ЦСКА праща Чорбаджийски в Централна Европа"}
{"url": "https://offnews.bg/politika/borisov-otkri-pametnik-na-ivan-vazov-v-zagreb-681399.html", "text": "Министър-председателят Бойко Борисов откри паметник на Иван Вазов в Загреб. С българската делегация и представители на градската управа открихме паметник на Патриарха на българската литература Иван Вазов в загребския парк „Бундек\". Благодаря на хърватите, които са превели неговите творби, за да може днес заедно да почетем този гениален творец, написа премиерът във Фейсбук.По-рано днес Борисов се срещна с хърватския си колега Андрей Пленкович. Ако не гарантираме, че темата за Западните Балкани ще остане в дневния ред на Европейския съюз, тогава Срещата на върха в София е била просто една добра среща. Трябва да направим всичко възможно да не допуснем отново конфликт като този в бивша Югославия. Това са нашите Балкани, нашата Европа и затова трябва да положим огромни усилия. Така министър-председателят Бойко Борисов коментира постоянството, с което Българското председателство и лично той се ангажират с процеса на приобщаване на държавите от региона към Европа чрез постигане на свързаност, икономически растеж и разрешаване на двустранните конфликти, съобщиха от правителствената информационна служба.Той посочи, че е обсъдил темата и с папа Франциск при аудиенцията си вчера и е получил съгласието му да посети България, Румъния и при възможност и друга държава от региона с основната цел да изпрати послание за мир и разбирателство.„Започнахме да решаваме проблемите в София и разчитаме на Хърватия да продължи процеса\", каза Борисов. „Обединени можем да свършим много работа“, посочи той, като подчерта, че с колегата си Пленкович се подкрепят при дискусиите в Европейския съвет, както и по темите, които се отнасят до общи проблеми в региона.Премиерът Пленкович поздрави министър-председателя Борисов за организираната Среща на върха в София, която постави темите за Западните Балкани след 15-годишна пауза. „Това беше послание към всички наши съседни държави да продължат с реформите, а съвместно с тях и да изграждаме свързаност - транспортна, дигитална инфраструктура“, коментира хърватският премиер. Той отбеляза чудесните политически и икономически отношения между Хърватия и България и подчерта, че ще продължи съвместното сътрудничество за влизане на страните в Шенгенското пространство и в еврозоната.", "date": "2018.05.26", "title": "Борисов откри паметник на Иван Вазов в Загреб"}
