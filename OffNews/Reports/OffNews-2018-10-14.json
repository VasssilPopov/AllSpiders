{"url": "https://offnews.bg/sviat/ekipazhat-na-mks-ima-dostatachno-zapasi-do-liatoto-na-2019-g-689930.html", "text": "Екипажът на Международната космическа станция има достатъчно запаси от храна, вода, кислород и гориво до лятото на 2019 г., заяви ръководителят на полетите на руския сегмент от МКС, космонавтът Владимир Соловьов, съобщава БНТ.Русия временно спря пилотираните полети, след като на 11 октомври руски космонавт и американски астронавт бяха принудени да се върнат на Земята за аварийно кацане след повреда на ракетата \"Союз\", която трябваше да ги отведе в МКС.\"Има достатъчно запаси на МКС. Ще стигнат за половин година, до лятото на следващата година\", каза Соловьов.В момента на МКС работят руският космонавт Сергей Прокопиев, астронавтът от Европейската космическа агенция Александър Герст и астронавтката от НАСА Серена Ауньон. По план те трябва да се върнат на Земята през декември, но може да се наложи да останат в орбиталната станция още известно време.", "date": "2018.10.14", "title": "Екипажът на МКС има достатъчно запаси до лятото на 2019 г."}
{"url": "https://offnews.bg/politika/radev-ubijstvoto-v-ruse-razkri-dvojnia-arshin-s-kojto-se-izmerva-sto-689914.html", "text": "„Позволете ми преди всичко да изкажа своите най-искрени съболезнования на семейството и близките на Виктория Маринова. От всяка несправедливост боли и тя е повод за възмущение. Този случай разкри огромния дефицит на доверие в нашите институции както вътре в страната, така и навън. Разкри и двойния аршин, с който се измерва стойността на човешкия живот. Очаквам органите на реда и съда да покажат не само на българските граждани, но и на партньорите ни по света, че такива престъпления в България се разкриват ефективно и се наказват с най-голямата строгост на закона.“Това заяви днес президентът Румен Радев пред журналисти в Троян, където бе гост по повод празника на града.Държавният глава подчерта, че очаква ефективни действия и за разкриването на убийствата на бизнесмена Петър Христов и на данъчния служител Иво Стаменов, както и за десетките други посегателства срещу личността, защото техният живот е не по-малко значим.Помолен да коментира необходимостта от обединение на нацията и дали това не означава „изчерпване на възможностите за еднопартийно управление“ президентът посочи, че общество, което не осъзнава смисъла на единението, е обречено.„В днешно време от разделението на хората се хранят малцина, но бедата е обща“, заяви Румен Радев и допълни, че помирението ни с историята е важно, за да може политическият дебат днес да е фокусиран върху актуалните проблеми и бъдещето, а да не бъде подменян с изкуствено създадени проблеми и теми от миналото.„Това не означава в никакъв случай индулгенция за извършени престъпления, но ние трябва да се обединим около това да се спазват законите днес, това е най-важното“, категоричен е държавният глава.Радев подчерта също така, че обща трябва да бъде и борбата с бедността, с растящите неравенства и неграмотността, тъй като те продължават да раждат разединение, престъпност и корупция, а всичко това ни отдалечава от общо бъдеще.Помолен да коментира здравната реформа, президентът заяви, че българското здравеопазване е с тежка диагноза:„Най-важното за мен е фокусът на тази реформа, а той трябва да бъде върху пациента, защото в момента недоволни са и пациентите, и лекарското съсловие“, каза Румен Радев.Президентът посочи, че се стига до ситуация, в която българските медици търсят своята реализация в чужбина, а пациентите също се стремят да осигурят своето лечение извън страната. „Така трябва да е организиран моделът, че крайната му цел да бъде лечението на пациента, а не запълването и калкулацията на всякакви клинични пътеки“, каза държавният глава.В отговор на въпрос дали има необходимост от вот на недоверие по въпросите на здравеопазването Радев заяви, че това е решение на политическите партии. „Внасянето на вот на недоверие в парламента невинаги означава и има за основна цел сваляне на правителството“, добави държавният глава, според когото важно е да има дебат по обществено значими теми.Помолен да коментира ситуацията с изваждането на „Джи Пи Груп“ от проектите, свързани с европейски средства, президентът Радев отбеляза, че очевидно това е показателно за наличието на сериозен проблем:„От една страна са високите цени, от друга – безобразното качество по пътищата, а и в центъра на София“Радев беше категоричен, че за решаването на този проблем е необходима политическа воля, но не само за изваждането на една фирма или недопускането ѝ до обществени поръчки при вече сключени договори.„Такъв тип подход поражда и много други въпроси – къде са държавните и обществени институции, къде е съдебната система? Политическата воля трябва да показва прозрачност, отговорност и отчетност, които до бъдат в ежедневието на всяко едно управление, а не единствено накрая, когато се появи проблем“, заяви още президентът.", "date": "2018.10.14", "title": "Радев: Убийството в Русе разкри двойния аршин, с който се измерва стойността на човешкия живот"}
{"url": "https://offnews.bg/tenis/tenisistat-adrian-andreev-sas-srebro-na-dvojki-ot-mladezhkata-olimpia-689931.html", "text": "Българският тенисист Адриан Андреев спечели сребърен медал на продължаващите в Буенос Айрес младежки олимпийски игри. В турнира на двойки финалът противопостави Андреев и Ринки Хиджиката от Австралия срещу поставените под №1 представители на домакините Себастиан Баес и Факудно Диас Акоста.Аржентинците победиха с 6:4, 6:4, мачът продължи час и три минути, а Адриан не бе напълно възстановен от болките в гърба, които получи в срещaта за бронза на сингъл.Така българите с медали в Буенос Айрес са осем, половината от тях с титли: злато за стрелеца Кирил Киров, бадминтонистката  Мария Делчева и за двойката акробати Мариела Костадинова и Панайот Димитров, сребро за тенисиста Адриан Андреев и за щангиста Христо Христов, плюс бронз за щангистката Галя Шатова и за бореца Едмонд Назарян. В модерния петобой започнаха финалните изпитания при юношите, където Христо Панайотов бе 15-и във временната подредба след фехтовката с 202 т.Днес Христо се нареди 15-и в плуването с време 2:13,12 мин. Последните стартове са по-късно тази нощ българско време. Утре двамата български представители в модерния петобой ще се състезават и в смесени международни щафетни отбори.В понеделник започва участието си и боксьорката Горяна Стоева, а атлетите Валентин Андреев и Яна Копчева ще завършат представянето си с вторите серии съответно на чук и гюле. С най-голям интерес от българите обаче се очаква финалът на смесените двойки в акробатиката, за който Мариела Костадинова и Панайот Димитров се класираха с трети резултат.", "date": "2018.10.14", "title": "Тенисистът Адриан Андреев със сребро на двойки от младежката  олимпиада"}
{"url": "https://offnews.bg/obshtestvo/parvite-20-elektrobusa-za-stolichnia-gradski-transport-sa-na-pristanis-689909.html", "text": "Първите 20 електробуса за столичния градски транспорт пристигнаха на пристанището в Бургас днес. До средата на седмицата те ще са в София и ще започне подготовката им за включване на линия.Това е първата доставка на електробуси, след като в последните години тествахме няколко различни технологии по различни линии в София, обяви днес кметът Йорданка Фандъкова.Вчера в гаража в “Дружба” пристигнаха и първите 17 от 60-те нови автобуса на природен газ, които доставяме. До края на годината ще доставим още 22 автобуса на природен газ, а догодина още 60 съчленени. Всички автобуси, които купуваме за градския транспорт, отговарят на най-високите екологични стандарти ЕВРО6, каза още Фандъкова.", "date": "2018.10.14", "title": "Първите 20 електробуса за столичния градски транспорт са на пристанището в Бургас"}
{"url": "https://offnews.bg/obshtestvo/zatvoriha-patia-lovech-sevlievo-zaradi-nevzriven-voenen-snariad-689915.html", "text": "Движението по път III-401 Ловеч - Севлиево по моста над река Осъм на изхода от град Ловеч временно е ограничено за движение поради намерен военен снаряд, съобщават от АПИ.Има определен обходен маршрут за МПС до 10 т. На място движението се регулира от органите на пътна полиция.Военният снаряд е бил открит тази сутрин под транспортния мост за индустриалната зона на Ловеч, който е част и от третокласния път Севлиево - Микре, съобщиха от Областната дирекция на МВР в Ловеч. Мястото, където е открит снарядът, се охранява от полиция, а мостът е затворен за движение. Все още не е ясно какъв вид е и дали е опасен.Очаква се на място да пристигне специализиран екип, който да го обезвреди и премахне. Дотогава движението ще се пренасочва през транспортния мост в квартал \"Вароша\", а тежкотоварни автомобили над 12 тона, пътуващи от Севлиево към Плевен, могат да използват маршрут път София - Варна, пътен възел Микре - Ловеч - Плевен. Пътуващите за Севлиево се пренасочват от патрул на \"Пътната полиция\" на входа на Ловеч.", "date": "2018.10.14", "title": "Затвориха пътя Ловеч - Севлиево заради невзривен военен снаряд"}
{"url": "https://offnews.bg/sviat/124-mln-dushi-po-sveta-stradat-ot-ostar-glad-689916.html", "text": "Населението в 51 държави гладува, това показва проучване на ирландската неправителствена организация \"Загриженост за всички по света\" (Concern Worldwide) и германската \"Световна помощ за гладуващите\" (Welthungerhilfe), предаде Франс прес.В държави като Чад, Йемен, Мадагаскар, Замбия и Сиера Леоне, гладът остава на тежко или тревожно високо равнище. В Централноафриканската република (ЦАР) равнището е изключително притеснително, показва докладът, представен тази седмица в Милано от италианската хуманитарна организация Чесви (Cesvi). Неправителствените организации изразяват освен това силно безпокойство за ситуацията в седем страни (като Сомалия, Бурунди и Сирия), за които са успели да съберат само частични данни.Общо 124 милиона души по света страдат от остър глад. При 151 милиона деца има спиране на растежа, а 51 милиона са с поднормено тегло.Въпреки тези притеснителни данни има подобрение. От 2000 до 2018 г. Световният индекс на глада, отчетен тази година в 119 страни, е намалял от 29,2 до 20,9. Подобрение е отбелязано в Ангола, Етиопия, Руанда, Шри Ланка и Бангладеш. Очаква се обаче, че от 79 страни, в които е отбелязано умерено, тежко, тревожно или изключително тревожно равнище, само 29 ще успеят да достигнат целта от нулево равнище на глад през 2030 година.Ситуацията е тревожна в Южна Азия (индекс 30,5) и в Субсахарска Африка (индекс 29,4), където равнищата на недохранване на населението и на детската смъртност са неприемливи, подчертава Чесви. В ЦАР равнището на недохранване е 61,8 на сто, в Сомалия 50,6 на сто, а в Зимбабве 46,6 на сто. В Сомалия смъртността на децата на възраст под 5 години е 13,3 на сто, в Чад - 12,7 на сто, а в ЦАР - 12,4 на сто.Генералната директорка на Чесви Даниела Берначи призова международната общност и правителствата към съвместни действия за справяне с продоволствената криза в регионите, където ситуацията остава тревожна, увеличаване на инвестициите и подкрепа за програми за дългосрочно развитие. \"Гладът е едновременно причина и последствие от принудителните миграции\", подчерта Валерия Еми, координаторка на организацията, според която към него трябва да се подхожда като към политически проблем.", "date": "2018.10.14", "title": "124 млн. души по света страдат от остър глад"}
{"url": "https://offnews.bg/bojni/habib-niamam-pravo-da-dopuskam-takiva-greshki-689910.html", "text": "Шампионът в лека категория на смесените бойни изкуства Хабиб Нурмагмедов сподели, че изпитва смесени чувства, след като помрачи убедителната си победа над ирландската суперзвезда Конър Макгрегър.Тогава руснакът напусна пределите на октагона, за да потърси саморазправа с Дилън Данис, съотборник на Макгрегър, с което предизвика масово сбиване.Хабиб може да бъде наказан сериозно заради своето безразсъдно поведение, като има вероятност Атлетическата комисия да го използва за назидание, наказвайки го с една година или година и половина:\"Осъзнавам ли, че съм пример за много хора? През последните години започнах да изпитвам следното чувство: ако някой има право на грешка, то аз нямам.Чистосърдечно призначвам, че случилото се след битката с Конър беше грешка. Не трябва да сме като тях при никакви обстоятелства. Но все пак исках да им дам да разберат. Изпитвам смесени чувства, но мисля, че това беше грешка\", каза Нурмагомедов.", "date": "2018.10.14", "title": "Хабиб: Нямам право да допускам такива грешки"}
{"url": "https://offnews.bg/dw/vseki-razoblichen-ruski-shpionin-i-vsiaka-padnala-raketa-veche-udriat-689912.html", "text": "В началото той получи колосален аванс на доверие от обществото и късметът му работеше. Защо обаче всеки разобличен руски шпионин и всяка паднала ракета вече удрят по рейтинга на Путин - коментар на Федор Крашенинников.Есента на 2018 година се оказа тежка за Владимир Путин и цялата създадена от него система на руската власт. Непопулярното повишаване на пенсионната възраст се отрази зле на рейтинга на президента. Не стихва и скандалът около руското разузнаване и неговите агенти, които биват залавяни и разобличавани по цял свят. И краят на тази история не се вижда. Руската православна църкка, в която бяха вложени толкова много пари и пропаганда, претърпя унизително поражение. И то не къде да е, а в Украйна! На този фон се случват все повече нови аварии и аварийни ситуации. Смята ли Владимир Путин, че все още е късметлия?Мистиката на авторитаризмаНа 11 октомври аварира ракетата \"Съюз\" на път за Международната космическа станция. За щастие намиращите се на борда руски и американски астронавти са живи и здрави. С това обаче свършват добрите новини. Програмата за изстрелване на ракети с космонавти на борда е прекратена до изясняването на всички причини, но загубите - финансови и като престиж - е много трудно да бъдат оценени.Проблемът обаче не е в това, че ракетата \"Съюз\" не стигна до Международната космическа станция, а падна. Техниката понякога отказва. Случва се и това. Проблемът е в политиката. Постиженията в космоса са част от мита за величието на Русия и след редица скандали успехът на поредния старт беше жизнено необходим. Както никога досега Владимир Путин има нужда от видими и ярки успехи, за да ги противопостави на редицата провали и поражения.Скандалите и пораженията са болезнени за всяка една власт. Въпреки това в развитите демокрации никой не държи отговорни политическите лидери за всичко ставащо. Демократичната политика е рационална, както и нейната идеологическа база. Лидерът е временно изпълняващ длъжността чиновник, който след изтичането на мандата напуска поста си.Авторитаризмът обаче винаги е ирационален и склонен към мистика. Как иначе да обясниш на елита и населението защо десетилетия наред трябва да управлява именно този човек, а който се съмнява в неговите способности на ръководител върши престъпление, дори грях? Опирайки се на архаичните концепции за властта, авторитарният лидер влиза в ролята на древните царе. Те отговаряли за всичко пред висшите сили, а не пред хората. И управлявали не защото са спечелили избори, а защото такава била волята Божия, която се изразявала в благословия за всички техни действия.Обаче и в архаичната логика съществуват много архаични проблеми. Ако късметът, военните победи и богатите реколти са се възприемали като знак на благословия за съществуващата власт от страна на висшите сили, то пораженията и неуспехите водят до неприятния извод за лидера, че висшите сили вече не са на негова страна. А това вече поставя под въпрос неговото право на власт и дава повод за преразглеждане на споразумението за лоялност.Лесното свършваПоредицата от очевидни неуспехи разрушават най-важната концепция на путиновия режим - учението за постоянния късмет на Владимир Путин. Има известен резон в това да се доверяваш сляпо на този, на когото постоянно му върви. Освен това лоялното отношение към властта е изгодно в буквалния смисъл на думата и това е сериозен аргумент за мнозина.Съвсем друго нещо е да следваш безотговорно неудачника. И тук става дума не толкова за населението, колкото за политическите и икономически елити в Русия, чиито ползи от сътрудничеството с властта надвишаваха значително това, което получаваха в замяна на лоялността на обикновените граждани. Бизнесмени и чиновници на всички равнища залагаха на Путин и печелеха дълги години служба. Дали обаче те са готови и в бъдеще да засвидетелстват безусловна вярност към лидера, убеждавайки се постоянно, че той вече не е същият и сега те само губят?Късметът вече му изневеряваНа Владимир Путин му предстоят най-трудните години като президент. Той дойде на власт на вълната на големите очаквания и в началото получи колосален аванс на доверие от обществото. Много години той управляваше под ореола на същия този късмет и се ползваше с подкрепата на голяма част от населението. Сега обаче Путин навлиза в нова фаза от своята кариера, когато късметът му изневерява и всички анкети сочат сериозен спад на подкрепата за него, както и нарастващото чувство на безнадеждност в обществото.Спецификата на съвременна Русия е в това, че самó по себе си населението няма възможност да превърне разочарованието си от властта в някакви видими промени. Но политическият, икономическият и дори силовият елит на страната могат да използват падането на рейтинга на президента и растящото разочарование на хората като начало на борбата за власт. В този смисъл всеки пропаднал мост, всяка паднала ракета и всеки разобличен агент могат да станат, ако не решаващ аргумент, то последната капка, която да задвижи механизма за смяна на властта.; ", "date": "2018.10.14", "title": "Всеки разобличен руски шпионин и всяка паднала ракета вече удрят по рейтинга на Путин"}
{"url": "https://offnews.bg/politika/mvr-pravi-novi-reorganizatcii-za-borba-s-bitovata-prestapnost-689920.html", "text": "Вътрешният министър Младен Маринов е започнал \"реорганизации\" по темата за битовата престъпност и присъствието на полицията в малките населени места. Това става ясно от стенограмата от последното заседание на правителството, когато беше оповестена и официалната информация за .Новите мерки са обявени от премиера Бойко Борисов, който прави изказване след констатация на вицепремиера по сигурността и министър на отбраната Красимир Каракачанов за . Според него \"има проблем с този вид престъпления\" и той предлага да бъдат предприети мерки \"за работа с тази част от обществото\". По отношение на \"тази част от обществото\" финансовият министър Владислав Горанов припомня, че там трябва да бъде ангажирана и образователната система. В резултат на това министърът на образованието Красимир Вълчев обяснява, че \"тези деца много трудно ги караме да ходят ежедневно\" и апелира МВР да бъде по-активно и да съдейства за този проблем. В отговор Борисов припомня, че \"ако е лесно, другите да са го направили\" и припомня, че миналата неделя на МВР са дадени 341 нови автомобила, а лимитът на горивото е отпаднал. След което нарежда да бъде проведена среща \"с Томислав Дончев, образованието, вътрешно министерство, социалното, Валери Симеонов - тази многостранната среща и всеки един такъв случай, факт е, че вече имаме изолирани случаи, които дори и тях ги знаем, там влагате, полицаят отива\".  Стенограма от заседанието на Министерски съвет от 10 октомври 2018 г.:", "date": "2018.10.14", "title": "МВР прави нови 'реорганизации' за борба с битовата престъпност"}
{"url": "https://offnews.bg/obshtestvo/v-ponedelnik-ogranichavat-dvizhenieto-po-chast-ot-hemus-zaradi-stroezh-689921.html", "text": "От 12.00 до до 15.00 часа утре ч. ще бъде ограничено движението по автомагистрала „Хемус“ край Ябланица, между 74-ти и 79-ти км.Това съобщиха от пресцентъра на Агенция \"Пътна инфраструктура\" (АПИ).Причината е извършването на дейности, свързани със строителството на новия участък от автомагистралата.В този интервал движението ще се пренасочва по път I-3 Ботевград – Ябланица.", "date": "2018.10.14", "title": "В понеделник ограничават движението по част от Хемус заради строежа на нов участък"}
{"url": "https://offnews.bg/nauka/kompania-razraboti-smartfon-bez-sim-karta-video-689922.html", "text": "Криптовалутният стартъп Pundi X представи нов смартфон, който може да работи без СИМ карта. Устройството XPhone ще позволи на потребителите да осъществяват повиквания, да изпращат текстови съобщения и дори да изпращат данни независимо от традиционните клетъчни мобилни оператори, .Потребителите могат да пренасочват телефонни разговори и съобщения чрез блокчейн възли без нужда от телефонни номера.От компанията съобщиха, че XPhone работи с „нов протокол за пренос на данни във века на блокчейна” и се надява, че \"иновацията ще разшири значително използването на блокчейн технологията извън сферата на финансите\".Към новия мобилен телефон Pundi X представи и своята първа операционна система DLT, основана на блокчейн и Function X, новата екосистема за блокчейн, която също така позволява на потребителите сигурно да изпращат и получават данни от всякакъв вид чрез нов протокол за пренос FXTP, а децентрализираната система за съхранение на файлове е известна като IPFX..", "date": "2018.10.14", "title": "Компания разработи смартфон без СИМ карта (видео)"}
{"url": "https://offnews.bg/sviat/naj-malko-22-migranti-sred-tiah-i-detca-zaginaha-pri-katastrofa-na-k-689913.html", "text": "Най-малко 22 мигранти, сред тях и деца, са загинали, а 13 са ранени при катастрофа на камион в района на град Мендерес в турския окръг Измир рано тази сутрин.Камионът излязъл от пътното платно, преобърнал се е и е паднал в напоителен канал.Мигрантите са пътували от Айдън за Измир.Засега турските власти не дават официална информация за националността на загиналите и пострадалите.", "date": "2018.10.14", "title": "Най-малко 22 мигранти, сред тях и деца, загинаха при катастрофа на камион в Турция"}
{"url": "https://offnews.bg/obshtestvo/kenietc-specheli-sofijskia-maraton-689919.html", "text": "Стивън Киплагат от Кения спечели надбягването на маратона на София, като постави и нов рекорд. Кениецът преодоля класическата 42-километрова дистанция за 2 часа и 14 минути и така подобри с 43 секунди досегашния рекорд, съобщава БНР.Втори финишира неговият сънародник Абел Роб, а трети - Нуени Редуан от Мароко.В надпреварата при жените Рут Матебо (Кения) спечели състезанието за втора поредна година.В полумаратонската дистанция отново кенийци оглавиха класирането. На трето място се класира българинът Иво Балабанов.В бягането на 10-километровата дистанция, обаче, доминираха българите. При мъжете победи Митко Ценов, а при жените - Радосвета Симеонова.Рекорден брой участници се включиха тази година в Маратона на София - над 5000, от 47 държави.Стартът на класическата дистанция беше даден в 10 часа пред националния стадион „Васил Левски”. Сред участниците имаше доста деца и дори мъж на патерици.", "date": "2018.10.14", "title": "Кениец спечели Софийския маратон"}
{"url": "https://offnews.bg/futbol/kiparskite-medii-prieha-tezhko-zagubata-v-sofia-689917.html", "text": "Медиите в Кипър отчетоха, че националният им отбор е показал две лица по време на мача с България. Снощи \"лъвовете\" стигнаха до победата с 2:1 след обрат в среща от Лига С, Група 3 на Лигата на нациите.Сайтовете от Острова на Афродита отбелязват, че след силното първо полувреме, кипърските национали са се представили слабо през втората част.Много от анализаторите съжаляват за пропуска на Пиерос Сотириу в 50-ата минута, когато нападателят на ФК Копенхаген излезе сам срещу Пламен Илиев и стреля над вратата, а можеше да покачи на 2:0.Вратарят Константинос Панаги пък призна за известна паника в защитата на Кипър след изравнителния гол на Кирил Десподов.\"Дадохме всичко от себе си. Изпълнихме указанията на треньора, следвахме плана си за мача, но в края си тръгваме с празни ръце. Не мога да кажа, че пресата на българите беше причината за паниката в нашата защита в една част от второто полувреме. Очаквахме, че домакините ще ни натиснат, след като ние поведохме. След изравнителния гол искахме да задържаме топката, но не се получи. Тъжни сме, че не взехме нещо от този мач. Не знам дали пропускът на Пиерос беше решаващ. Той направи добър мач. Може би в ситуацията нямаше късмет, но това може да се случи на всеки\", коментира Панаги.", "date": "2018.10.14", "title": "Кипърските медии приеха тежко загубата в София"}
{"url": "https://offnews.bg/sviat/malak-samolet-katastrofira-i-ubi-trima-v-germania-689923.html", "text": "Трима души загинаха при катастрофа на малък самолет \"Чесна\" в Централна Германия, съобщава в. \"Билд\", цитирайки полицейските власти.  Инцидентът е станал край град Фулда. При кацане самолетът е блъснал двама възрастни и едно дете в Васеркупе, провинция Хесен. И тримата са починали в резултат на удара.  Към момента не се съобщават повече подробности.", "date": "2018.10.14", "title": "Малък самолет катастрофира и уби трима в Германия"}
{"url": "https://offnews.bg/112/pozhar-izbuhna-v-zhilishtna-sgrada-v-blagoevgrad-689929.html", "text": "Огънят унищожи навес - зимна градина в междублоково пространство в квартал “Плажа”, съобщава БНТ.Пожарът възниква окло 16 часа в двора на жилищната кооперация на улица “Аргир Манасиев”. Според съседи ,причината е небрежно боравене с огън. Запалили са се сухи треви в близост до външно огнище. Бързата намеса на пожарната служба, овладява огъня и пожарът не обхваща апартаментите в кооперацията. Няма пострадали хора.Нанесени са само материални щети.", "date": "2018.10.14", "title": "Пожар избухна в жилищна сграда в Благоевград"}
{"url": "https://offnews.bg/112/treto-pored-posegatelstvo-sreshtu-doma-na-fotoreporter-v-burgas-zapal-689908.html", "text": "Тази нощ беше запалена гума пред апартамента на фоторепортера на бургаския вестник „Черноморски фар“ Борислав Пенков.Около 03.30 ч. в Пето Районно управление – Бургас е получено съобщение за пожар, възникнал пред входната врата на апартамент във вход на бл. 1 в к-с \"Зорница\". Установено е, че пожарът е предизвикан чрез подпалване на част от автомобилна гума, съобщават от пресцентъра на МВР.Огънят е потушен от четирима огнеборци. Изгоряло е близко разположеното ел. табло с 15 електромера, както и ел. инсталацията на входа. Обгоряла е асансьорна врата на етажа. Това е трето посегателство срещу жилището на Борислав Пенков. Миналата година, заради снимка на изгоряло заведение в морската градина, той бе бит и заведе дело срещу Петър Биберов.То завърши със споразумение, като Биберов се призна за виновен, каза пред Радио Бургас Пенков.Два пъти прозорците на фоторепортера това лято бяха чупени.За тези случаи тече производство. Щом научат, че има дело в прокуратурата, ме нападат, твърди фоторепортерът.Задържан е 37-годишен бургазлия, чиято съпричастност с извършения палеж е в процес на изясняване от служители на Пето Районно управление, съобщиха тази сутрин от полицията в морския град.", "date": "2018.10.14", "title": "Трето поред посегателство срещу дома на фоторепортер в Бургас, запалиха гума пред вратата му"}
{"url": "https://offnews.bg/obshtestvo/slancheva-nedelia-do-24-gradusa-dnes-689900.html", "text": "Днес ще бъде предимно слънчево, с по-значителни увеличения на облачността над южните райони от страната.Ще духа слаб, по Черноморието до умерен вятър от изток-североизток.Максимални температури - между 19 и 24 градуса, в София - около 20.Над Черноморието ще бъде предимно слънчево, ще духа до умерен североизточен вятър. Максимални температури на въздуха: 18-20 градуса. Температурата на морската вода ще е 19-20 градуса.Над планините ще бъде предимно слънчево. Ще духа слаб, по високите и открити части умерен източен вятър.Максималната температура на височина 1200 метра ще е около 13 градуса, на 2000 метра - около 7.", "date": "2018.10.14", "title": "Слънчева неделя, до 24 градуса днес"}
{"url": "https://offnews.bg/tenis/novak-dzhokovich-pokori-shanhaj-689911.html", "text": "Сръбската суперзвезда в мъжкия тенис Новак Джокович спечели своя четвърти трофей за годината, след като на финала на турнира от сериите \"Мастърс 1000\" в Шанхай победи Борна Чорич след 6:3, 6:4.Това бе трети мач между двамата и трета победа за Ноле, който продължава да няма загубен сет от хърватина. Освен това по този начин Джокера продължава да има 100%-ова успеваемост в турнира.Балансът на Ноле на финали в Китай вече е 11-0. Новак има 18 поредни победи и 26 поредни сета. Той спчели четвъртата си титла в Шанхай и 32-ра от Мастърс турнири. Успехът пък е пореден по пътя към завъръщането му като №1 в светованата ранглиста.Джокович се доближи само на 215 точки от лидера в класирането Рафаел Надал. Още повече, че в момента Матадора лекува контузия и поради тази причина пропусна турнирите в Пекин и Шанхай.", "date": "2018.10.14", "title": "Новак Джокович покори Шанхай"}
{"url": "https://offnews.bg/sviat/dneshniat-vot-v-bavaria-mozhe-da-obarne-sadbata-na-tciala-germania-689902.html", "text": "В германската провинция Бавария днес се провеждат избори за местен парламент.Вотът може да сложи край на еднопартийното управление на консервативния Християнсоциален съюз (ХСС).Последните социологически сондажи преди вота показват, че ХСС, който от десетилетия управлява Бавария и на федерално ниво е в коалиция с Християндемократическия съюз на канцлерката Ангела Меркел, ще получи само 33 процента на регионалните избори, предаде ДПА.Това ще е най-слабият резултат на ХСС, която е въплъщение на Бавария и доминира в провинцията от създаването си след Втората световна война.Има опасност ХСС да загуби абсолютното си мнозинство и това ще е исторически момент, обобщават политически експерти, цитирани от Франс прес.ХСС е бил на власт без прекъсване от 1958 г., най-често с абсолютно мнозинство. Сега съюзът се състезава със Зелените, които може да спечелят 18 процента, и с големия си кошмар - крайнодясната Алтернатива за Германия, която може да получи 16 на сто от гласовете.В регионалните избори участват също Германската социалдемократическа партия, Свободната демократическа партия, Левите и Свободни избиратели на Бавария - центристи, които от 2008 г. са трета политическа сила в баварския парламент, след ХСС и ГСДП.", "date": "2018.10.14", "title": "Днешният вот в Бавария може да обърне съдбата на цяла Германия"}
{"url": "https://offnews.bg/sviat/neochakvana-vizita-na-britanskia-ministar-po-brekzit-v-briuksel-689928.html", "text": "Британският министър по Брекзит пристигна неочаквано днес в Брюксел за среща с главния преговарящ на ЕК Мишел Барние. Събират се и посланиците на страните от ЕС, съощава БНТ.До утре трябва да стане ясно дали ще има споразумение между ЕС и Великобритания. Ако такова бъде постигнато, то трябва да бъде одобрено на срещата на европейските лидери, посветена на Брекзит в сряда вечерта.Европейският съюз и Великобритания са постигнали споразумение относно основните параметри за излизането на Обединеното кралство от Съюза, съобщиха в неделя пред Politico дипломатически източници от Брюксел, предава Reuters.Трима неназовани високопоставени евро-дипломати са заявили пред британската агенция, че е постигнато споразумение за условията на Брекзит, но запознати с преговорите източници са отрекли това да е истина.", "date": "2018.10.14", "title": "Неочаквана визита на британския министър по Брекзит в Брюксел"}
{"url": "https://offnews.bg/kultura/prikazka-za-nedelia-kak-lavcheto-blagoj-stana-domoupravitel-689903.html", "text": "В зоопарка нямаше по-хрисим от лъвчето Благой, макар и цар на животните. Види майка с дете на ръце, вземе й тежката пазарска чанта и я съпроводи. Срещне човек, който се е объркал из алеите, придружи го до търсения адрес. Даже котките безстрашно му пресичаха пътя, не се втурваше да ги гони и да си отмъщава...Та този кротък Благой реши, че вече не ще да е цар – нито в гората, нито в джунглата или зоопарка. Накривят си шапката другите, на един мексиканска му отива, друг с каскетче се пъчи, а той с корона и не бива да я маха. Отидат приятелите му на плаж или в планината на екскурзия, лъвчето трябва да инспектира охраната, да приема особи. На маса седнат да се повеселят, от него чакат речи да произнася, да води светски разговор. А в училище, ах, в училище току му натякват: Ваше Величество, Вие сте пример за всички, вие трябва да се ожените за най-умната, най-красивата, най-възпитаната и най-най-най... Ако е за битки, Благой да е по-силен и хитър, ако е за мир, закони да измисля, да следи за спазването им, бюджета да връзва.Добре, но какъв да бъде? Благой започна сериозно да обмисля какво би му отивало наистина. Премиер не му харесваше – хем ще ходи все с официални дрехи, хем околните ще му намират кусури. Капитан на фрегата звучеше чудесно, но ако му се наложи да плува? Лъвчето не обичаше прекомерни усилия. И за директор на вятърна електроцентрала не го теглеше, имаше си принципи и рядко се интересуваше откъде ще задуха, та да се завърти по въздушното течение. Пожарна команда би водил, но пък е опасно, ако си опърли прекрасната грива? И в артистичния свят не го влечеше – някой надут режисьор да му нарежда какво и как да казва. Затова реши: ще се пробва като домоуправител. После прибра короната и мантията в дрешника, купи си по-голяма тетрадка и куфарче с инструменти, току виж нещо излезе за спешен ремонт...Стана Благой домоуправител и първата му работа беше да опише кой от обитателите къде домува, кои са му съседите, какви нужди е заявил, дължи ли такси. Проблемите личаха от пръв поглед: Кафявата мечка се ожали от безкрайните купони на пернатите квартиранти, населили дървото й. Нейната хралупка бе малка и удобна, но тишина нямаше от сутрин до среднощ, цвърчат синигери, косове, глухари и прочее. Мечката лете не спи, а при тези условия и зиме не я оставяше неврозата... Таралежа пък го бяха запокитили из едни камънаци, бодлив бил, бавно вършел работа, а претенциите си не отлагал и минута... Катеричката и Кълвачът се скарали люто, Лисицата надупчила най-хубавите алеи с фалшиви входове към жилището си, Жирафът се блъскал в горната греда на входната врата, не била предвидена за толкова възвишени обитатели. Слонът пропаднал в асансьора, свраките бърникали из пощенските кутии, а пеперудите кацали без ред и посока, макар че имало означения къде да хвъркат.Няма да я караме така, рече си лъвчето и обеща да сложи всичко на място. Първо поговори с Мечката, та да не се дразни от купоните на хвъркатите. Ами и тя е била млада. На тях предложи да пеят до насита, но на сутринта да помогнат на бабата – едни ще я попощят, втори ще й покажат къде е скрила гърнето с мед, трети ще изчуруликат приспивна песен за следобедна отмора. Е, ако някой я почерпи с черници или зряла круша, тя няма да откаже.С Таралежа беше лесно, намериха му ново жилище, с мъх и сухи листа, близко до ябълково дръвче. Разбира се, край поточе. Да може да си пийне студена вода, ако е уморен, да дремне на спокойствие, след като пренесе плодове, нали майстори чудни баници. На Таралежа хич не му беше лесно – колко бодли държеше на въоръжение и всичките здрави, лъснати до блясък, готови за труд и отбрана.С асансьора не се зае Благой, а викна техници, те да подсилят въжетата, те да проверят здравината на кабинката. Когато всичко беше готово, покани Слона да опитат машината, беше се уплашил милият и не искаше да се връща вкъщи. А слон не можеш да го оставиш под открито небе точно когато времето се разваля. Ще настине, ще хване хрема, уши ще го заболят. Пък ако и в бивните го удари...Работата с писмата беше хептен деликатна. Свраките дебнеха Гълъба с пощенската чанта и ха е пуснал съобщение на някакъв адрес, веднага си навираха човките в кутията да изчоплят интрига. Клюките хич не харесваха на Благой и той поръча на пощальона да разнася писма и телеграми срещу параф на получателя. А на свраките напомни: който чете чужда кореспонденция, ще дочака и неговата да се търкаля по ливадата. В началото не го разбраха и зацвърчаха недоволно над куп рекламни материали за сирена и торти, после решиха да опитат продукцията на новооткритата сладкарница и дружно прелетяха там. Дали почерпката им се услади, или друго привлече вниманието им, но оттогава май не са бърникали по чужди пощи. Та Антилопата показва снимки, изпратени й от американска леля, а Папагалът се хвали сред приятели с учебните успехи на внука си. Само Костенурката бе по-сдържана, чакаше да мине повече време и да е сигурна, че свраките наистина са преборили любопитството си.Нямаше как лъвчето Благой да не е доволно. Покрай големите задачи бе поправил водопровода в банята на Крокодила и бе усилил климатика на пингвините. Ремонтите по алеите бяха приключили, на половината от входовете към лисичата дупка имаше знак: влизането забранено. Няколко щрауса се радваха на пясъка, останал от новите пътни настилки, а пеперудите се захванаха да нашарят по-артистично беседката за посетители. Само за конфликта на Кълвача и Катеричката Благой не знаеше как да постъпи, но не се отказа от намерението да ги сдобри.Кълвачът чукаше по цял ден на дървото, в което живееше и Катеричката. Е, да, неговата работа бе да чисти кората на растенията от вредители. Затова шумът беше по-малкото зло, обаче Кълвачът неусетно бе пробил пода на нейното жилище и насъбраните запаси се бяха изсипали надолу. Катеричката се разплака, толкова труд нахалост, а зимата тропа на вратата. Кълвачът пък смяташе, че щетата е в рамките на допустимото и едно „Извинявай” стига. Лъвът Благой го помоли настоятелно да помогне на Катеричката да си събере отново орехите и лешниците, че и да й ги начупи. Е, не всичките, повечето трябваше да се върнат в нейната поправена къщичка, но две-три шепи щяха да дадат на Таралежа, нали прави щрудели. Рунтавелката се успокои и даже се засмя, после обеща да подари на кълвача шалче за зимата, обичаше плете на две куки. Благой пък се чудеше защо не бяха се сетили за малките услуги, които могат да си правят, за да живеят по-удобно и приятно. Домоуправител ли са нямали, лош ли е бил той или те - късогледи?Лъвчето се прибираше уморено в покоите си, но най-сърдечно поздрави съседа от горния етаж – един едър орел, който точно тогава учеше рожбите си да летят все по-нагоре. Птицата се завъртя над главата му, лятното слънце напичаше яко, Благой беше без шапка, от челото му се ронеше пот. Та орелът му направи сянка, докато лъвчето извървя последните крачки до дома си, после му махна с крило и пак се върна при децата си. Благой си спомни как баба му го съветваше да се погажда с околните и казваше: съседът е втори след слънцето. Отвори ли някой очи и врати, тях ще види – Слънчо и комшиите.", "date": "2018.10.14", "title": "Приказка за неделя: Как лъвчето Благой стана домоуправител"}
{"url": "https://offnews.bg/futbol/barselona-oredia-v-zashtita-vermalen-pak-se-kontuzi-689907.html", "text": "Бранителят на Барселона и белгийския национален отбор Томас Вермален ще отсъства дълго време от терените, след като се контузи при победата на \"червените дяволи\" над Швейцария с 2:1 в Лигата на нациите.Според испанското издание \"AS\" бранителят ще пропусне около месец. Той със сигурност няма да може да играе в предстоящите важни мачове със Севиля (20 октомври), Интер (24 октомври) и Реал Мадрид (28 октомври).Това е много лоша новина за клубния му тим Барселона, който и без това е с оредяла защита. Самюел Юмтити също е контузен и е много вероятно да пропусне всички мачове до края на годината.В момента каталунците имат на разположение само двама здрави централни бранители - Жерард Пике и Клеман Лангле.", "date": "2018.10.14", "title": "Барселона оредя в защита, Вермален пак се контузи"}
{"url": "https://offnews.bg/drugi/balgaria-se-okichi-s-oshte-otlichia-v-buenos-ajres-hristo-hristov-se-689905.html", "text": "България може да се похвали с още един медал на младежките олимпийски игри в Буенос Айрес. В категория над 85 кг Христо Христов завоюва сребро, което е второ наше отличие при щангите.Българинът тръгна отлично с три успеха в изтласкването на 165, 170 и 173 кг, което го направи лидер на почивката с цели 11 кг преднина пред Енцо Куворге (Хол) и Алиреза Юсефи (Иран). В изтласкването обаче Юсефи вдигна необходимите му 12 кг повече и това му осигури титлата.Христо премина с успех през 196, 202 и 206 кг, но иранецът се справи последователно с 202, 211 и 218 кг! Един килограм повече и титла за Юсефи с двубой 380 кг, сребро за Христов с 379 кг и бронз за Куворге с 365 кг.Така българите с медали в Буенос Айрес станаха общо осем, като поне четири от тях са златни: злато за стрелеца Кирил Киров, бадминтонистката Мария Делчева и за двойката акробати Мариела Костадинова и Панайот Димитров, минимум сребро за тенисиста Адриан Андреев и сребро за щангиста Христо Христов, плюс бронз за щангистката Галя Шатова и за бореца Едмонд Назарян.Междувременно Стефка Костадинова се срещна с част от българските медалисти на младежката олимпиада в Буенос Айрес. Президентът на БОК поздрави лично и благодари на всеки един от нашите млади таланти.Тя им пожела успехите в Аржентина да бъдат първите крачки към бъдещи победи в големия олимпийски спорт. Последваха много снимки и селфита в олимпийското село, след което Костадинова разговаря дълго с всеки едни от нашата делегация.", "date": "2018.10.14", "title": "България се окичи с още отличия в Буенос Айрес, Христо Христов се размина със златото"}
{"url": "https://offnews.bg/obshtestvo/nad-4000-atleti-na-sofijskia-maraton-dnes-%c2%a0tcentarat-na-stolitcata-sh-689901.html", "text": "Над 4000 атлети ще се включат в Софийския маратон днес. Представители на 48 държави са се записали за участиеСамо в класическата дистанция на 42.195 км участниците са 550, сред тях ще има 12 много силни състезатели при мъжете и 6 – при жените. Това са елитни маратонци от Кения, Мароко, Уганда, Руанда, Тунис, Етиопия и др. В масовия старт на 3 км досега заявките са над 700 и се очаква да достигнат 1200. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория „bronze level” в ранглистата на най-прочутите световни маратони, съобщи Елен Герджиков, председател на Столичен общински съвет и председател на фондация „София – европейска столица на спорта“.Герджиков призова за толерантност и разбиране от страна на гражданите във връзка с причинените неудобства от промените в движението на част от булевардите по трасето.„Всеки град има подобно събитие и е горд със своя маратон. Нека отдадем заслуженото на атлетите и да ги приветстваме“ – каза още Герджиков.Организатори на Софийския маратон са Столична община, фондация „София – европейска столица на спорта“, Министерство на младежта и спорта, БОК, БФЛА.НаградитеНаградният фонд е внушителните 63 000 лв. плюс 20 000 лв. джакпот. Победителите при мъжете и при жените в класическия маратон ще получат по 8000 лв., подгласниците им – по 4000 лв., класиралите се на трето място – по 2400 лв. и т. н. до десетото място – 400 лв. Парични награди ще има за всички призьори до 6-то място на 21 км и на 10.5 км, както и за челната тройка при ветераните в маратонската дистанция. За трета поредна година е предвиден паричен бонус за най-бързите софиянци в маратона. Парична награда от по 300 лв. ще получат финиширалите с най-добри времена мъж и жена, родени в София. Парични премии ще има и за медалистите в Държавното първенство, тъй като Софийският маратон ще определи шампионите на 42.195 км., съобщи президентът на Българска федерация лека атлетика Добромир Карамаринов.Наред с това ще бъде разиграна томбола с 20 награди сред всички завършили масовото бягане на 3 км.Центърът на София ще е затворен за колиСпортното събитие ще се състои от 10.00 до 16.00 ч. днес по следния маршрут: старт при северозападното пътно платно на бул. \"Евлоги и Христо Георгиеви\" пред националния стадион \"Васил Левски\", по северозападното пътно платно на бул. \"Евлоги и Христо Георгиеви\", по ул. \"Проф. Фритьоф Нансен\", наляво по тротоара на бул. \"Патриарх Евтимий\", наляво по източното пътно платно на бул. \"Витоша\", наляво по западното пътно платно на бул. \"Пенчо Славейков\".От там участниците ще продължат надясно по северното пътно платно на бул. \"България\" до бул. \"П.Ю.Тодоров\", обратно по южното пътно платно на бул. \"България\", надясно по бул. \"Петко Каравелов\", наляво по бул. \"Арсеналски\", наляво по бул. \"Черни връх\", надясно по югоизточното пътно платно на бул. \"Евлоги и Христо Георгиеви\", надясно по западното пътно платно на бул. \"Драган Цанков\" до ул. \"Митрополит Кирил Видински\", обратно по източното пътно платно по бул. \"Драган Цанков\", надясно по югоизточното пътно платно на бул. \"Евлоги и Христо Георгиеви\"до Орлов мост, преминава по пешеходната зона, по северозападното пътно платно на бул. \"Евлоги и Христо Георгиеви\" до Национален стадион \"Васил Левски\", където е финалът.Забраняват се престоят и паркирането на пътни превозни средства от 00.00 ч. до приключване на маратона по трасето му.Променят се частично и маршрутите на автобуси с номера 9, 72, 75, 76, 84 94, 102, 184, 204, 505 и 604, както и на автобусна линия 10ТМ.", "date": "2018.10.14", "title": "Над 4000 атлети на Софийския маратон днес, центърът на столицата ще е затворен за коли"}
{"url": "https://offnews.bg/futbol/joakim-liov-sled-porednata-izdanka-lipsva-ni-uverenost-689906.html", "text": "Селекционерът на немския национален отбор Йоаким Льов сподели след ужасяващата загуба от Холандия с 0:3, че на тима липсва увереност.\"Нещата не опират само до това да реализираш положенията си. Играхме добре до първия гол, който получихме. Факт е обаче, че не използвахме шансовете, които създадохме.Видя се, че след като изостанахме в резултата, ни липсваше увереност, породена от лошите резултати напоследък. Защо не бележим? Трудно е да се отговори на този въпрос. Имахме някои много добри ситуации, които пропуснахме. В последните 10 минути просто се сринахме, което също не бе никак добре\", каза Льов.Кризата в четирикратния световен шампион продължава да се задълбочава. След снощната загуба за първи път в славната си история Германия не успява да вкара гол в 3 поредни официални срещи. Предните бяха с Южна Корея (0:2) на световното и 0:0 с Франция в новия турнир на УЕФА.За последно германците се разписаха в контролата с Перу (2:1), която се състоя преди месец. Лошата статистика за Маншафта не спира дотук. През календарната 2018 година отборът претърпя пет загуби, с което изравни свой антирекорд от 1956 и 1985 г.Единствено Льов има повод за радост. На \"Йохан Кройф Арена\" той изведе Германия за 168-и път, което е абсолютен рекорд. Това обаче едва ли го топли много, защото за последните 12 двубоя Германия има едва 3 победи – над Перу, Швеция, и Саудитска Арабия, всички с по 2:1.До края на годината Германия ще изиграе още 3 мача. С Франция и \"лалетата\" от Лигата на нациите, а между тях има проверка с Русия.", "date": "2018.10.14", "title": "Йоаким Льов след поредната издънка: Липсва ни увереност"}
{"url": "https://offnews.bg/112/kato-opit-za-ubijstvo-opredeli-palezha-pred-doma-mu-fotoreporterat-bor-689924.html", "text": "Това не беше сплашване, това беше опит за убийство, каза пред bTV бургаският фоторепортер Борислав Пенков, пред чийто .В резултата на палежа възрастна жена е била обгазена, целият блок е останал без ток, а хората – евакуирани.Полицията задържа за разпит 37-годишния Петър Биберов. Според фоторепортерът задържаният е свързан с инцидента.Пенков съдеше Биберов за побой, който му беше нанесен преди повече от година в Морската градина в Бургас, докато снима изгоряло заведение в района.Делото завърша със извънсъдебно споразумение – една година пробация за Биберов. Фоторепортерът твърди, че се е съгласил на споразумение, защото 37-годишният мъж е баща на две малки деца.От полицията съобщиха, че е образувано досъдебно производство и са разпитани свидетели.", "date": "2018.10.14", "title": "Като опит за убийство определи палежа пред дома му фоторепортерът Борислав Пенков"}
{"url": "https://offnews.bg/na-tozi-den/praznuvat-petko-paraskeva-i-penka-chestito-na-imenitcite-667376.html", "text": "На 14 октомври българите почитат преп. Параскева - Петка Търновска, светица, смятана за закрилница на дома, жените и по-специално родилките. Тя е много тачена от християните на Балканите и особено от българите. Вярвали, че е покровителка на петъчния ден и спазвали най-строги забрани за работа в него, иначе влизала в образа на вълк или змия и наказвала строго за неуважение.Тачели св. Петка и за помощта, която давала при здравословни проблеми – вслушвала се в молбите на бездетни за чедо, на незрящите - да прогледнат. Друга причина да посрещат празника ѝ с много радост е, че от него тръгвали седенки, сгледи, годежи и сватби, с този ден приключват много селскостопански дейности.Петковден за старите българи бил ден за тежки семейно-родови чествания с курбан от мъжко животно с бял цвят, за да е благосклонен покровителят на дома. Друг повод за трапеза е освещаването на новопостроени къщи, а вече се прави и след основен ремонт на жилище. На такова тържество стопаните дарявали богато дюлгерите, а на покрива си слагали знаме, риза и кърпа. Щедро гощавали роднини и съседи, а и гостите идвали с големи подаръци, в нов дом не се ходи с празни ръце. И за да благоденства семейството, един от символичните дарове било ситото.Около Петковден са съсредоточени и масови есенни женски жертвоприношения, наричани Кокоша черква. Всяка омъжена жена носела на селското оброчище черна кокошка, птиците колели със специален обред, с малко от кръвта замесвали пита, за да ѝ чете свещеникът. Друга част запазвали за разваляне на магии, а от месото правели курбан с ориз или зеле и похапвали заедно на трапезата, сложена направо на земята. Този и други подобни старинни ритуали изразявали почит към природата, от която зависи благодатта на селския труд, почит и към мъртвите прадеди, и към светците-закрилници. При други обреди пак само жени готвели на селски кръстопът боб и носели питки с мед, за да омилостивят природните стихии и болестите, започвайки с шарка и епилепсия. Празник имат:Петко, Параскева, Паша, Паруш, Пенка, Петкан, Кева, Паро, Паца и др.", "date": "2018.10.14", "title": "Празнуват Петко, Параскева и Пенка. Честито на имениците!"}
{"url": "https://offnews.bg/politika/sakskoburggotski-za-sagata-s-imotite-mozhe-bi-se-nadiavat-da-si-otida-689904.html", "text": "Може би се надяват да си отида от този свят и тогава вече да си кажат: Сега вече free-for-all, както викат американците, но едва ли ще им направя това удоволствие, засега поне се надявам не.С тези думи бившият премиер Симеон Сакскобургготски коментира в интервю за bTV сагата с имотите на царското семейство.Много пъти съм си задавал въпроса, защото от 1998 г. вече всичко живо каза, че някаква си историческа несправедливост била коригирана или изправена, или както и да го наречем. След това, когато сестра ми и аз решихме да дарим парка на гражданите на София, тогава самият кмет Софиянски вместо да ни благодари, трябваше да каже:  - коментира Сакскобургготски.В интервюто той подчерта, че докато е бил премиер, за него е било \"неетично да си оправя въпросите\" с имотите:\"Лично аз тогава настоявах да не се навлиза много в тази тема, тъй като бях премиер и ми се струваше неетично да си оправям въпросите. Това беше моето желание. Оттам нататък дали някои административни, как да кажа – ходове, са били предприети, това вече е друго. Няма и думи, с които да окачествя всичко това, но за съжаление, така се случи. А щом като всъщност не е чисто юридически, защото юридическото си е било ясно още от поколенията на баща ми и на цар Фердинанд, мисля, че има начин, по който да се реши по един политически или с някакво договаряне, или въобще, както се прави в други цивилизовани държави.\"С много лица, които отговарят по тия въпроси, съм се срещал, сме разговаряли и съм обяснявал, че това положение наистина не само не е коректно, но не е редно и в крайна сметка трябва да се стигне до някакво решение. Последното беше: „Ами, да изчакаме да мине председателството”. Е, хубаво, всички сме се мобилизирали за успешното председателство, но след това можеше да се започне нещо. Или някой да се обърне към мен и да поразгледаме нещата по един спокоен и нормален начин. Но това не се е случило досега, каза Сакскобургготски.На въпроса \"Какво мислят децата ви в момента за ситуацията, в която се намирате?\" той отговори:\"Карат ми се защо търпя всичко това. И просто недоумяват, защото те са свидетели на това, което съм правил цял живот. Но може би защото това ни е било втълпено, че България преди всичко и човек трябва да стиска зъби понякога. Апетити винаги има, всякакви\"", "date": "2018.10.14", "title": "Сакскобургготски за сагата с имотите: Може би се надяват да си отида от този свят"}
