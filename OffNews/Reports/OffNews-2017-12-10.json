{"url": "https://offnews.bg/sviat/erdogan-izrael-sa-teroristi-670936.html", "text": "Турският президент Реджеп Тайип Ердоган втвърди тона около решението на САЩ да признаят Йерусалим за столица на Израел, като нарече Израел \"терористична държава\", предаде БТА, позовавайки се на АП.В реч днес в Централна Турция Ердоган заяви, че \"Израел е терористична държава\", а израелските сили нарече \"терористи\", имайки предвид снимка на палестински младеж със завързани очи, отвеждан от над десет войници на Западния бряг.Ердоган заяви, че Турция ще продължи с дипломатическите си усилия да промени обявеното от президента на САЩ Доналд Тръмп решение, което по думите на турския държавен глава \"няма никаква стойност\".Признаването на Йерусалим за столица на Израел от САЩ разпали вчера отново напрежението между израелци и палестинци.Десетки хиляди хора протестираха в различни мюсюлмански и арабски страни срещу решението на Тръмп за Йерусалим. Тези демонстрации в палестинските територии и мюсюлманския свят засега не са масови, но събуждат притеснения сред международната общност, че Тръмп може да е отворил кутията на Пандора.", "date": "2017.12.10", "title": "Ердоган: Израел са терористи"}
{"url": "https://offnews.bg/futbol/tcska-otnovo-svali-ludogoretc-ot-varha-670942.html", "text": "ЦСКА спечели по категоричен начин домакинството си на Берое от 20-ия кръг в Първа лига.Пред празните трибуни на стадион „Българска армия“ поради наказание червените се наложиха над своя съперник с разгромното 6:0 и така постигнаха четвъртата си поредна победа и общо 14-а от началото на сезона.С хеттрик за армейците се отличи завърналият се след наказание голмайстор на тима Фернандо Каранга, разписал се съответно в 43-ата, 45-ата и 52-ата минути.По едно попадение за разгромната победа добавиха още Кирил Десподов (11) и Тиаго Родригес (77), както и резервата в този мач Станислав Манолев (90).След днешния успех тимът на Стамен Белчев се изкачи временно на лидерската позиция в класирането с актив от 47 точки, с две повече от втория Лудогорец, който обаче е с мач по-малко. Берое остава на четвъртото място с 34 точки.", "date": "2017.12.10", "title": "ЦСКА отново свали Лудогорец от върха"}
{"url": "https://offnews.bg/kultura/kris-ria-pripadna-na-stcenata-670920.html", "text": "Крис Риа припадна на сцената по време на концерт, предаде Би Би Си, след като негови почитатели публикуваха в Туитър информация, че са видели 66-годишния певец да пада.Инцидентът е станал в New Theatre Oxford.Линейка е била повикана към 21:30 ч. (GMT) и той е бил откаран в болница.Състоянието му в момента е стабилно.Риа, известен с хитовете си \"Driving Home for Christmas\" и \"Road to Hell\", е на турне за новия си албум.Дарън Фюинс, който е бил в публиката, казва пред Би Би Си, че музикантът от Мидълзбро е припаднал по средата на изпълнението на песен. Той допълва, че Риа е бил брилянтен в изпълнението си преди падането.От театъра публикуваха съобщение, в което казват, че \"оценяват търпението на всички\" и ще публикуват нова информация, когато имат такава.Крис Риа е роден е на 4 март 1951 година в Мидълзбро в семейството на ирландка и италианец, собственик на местна верига кафета и фабрика за сладолед.", "date": "2017.12.10", "title": "Крис Риа припадна на сцената"}
{"url": "https://offnews.bg/sviat/chetvarti-den-na-gneva-zaradi-jerusalim-nasilie-salzotvoren-gaz-i-vo-670918.html", "text": "Насилие избухна край американското посолство в Ливан по време на последния протест срещу решението на президента Доналд Тръмп да признае Йерусалим за столица на Израел, предават световните агенции. Съобщава се за няколко ранени.Силите за сигурност използваха сълзотворен газ и водни оръдия, за да разпръснат развяващите черни знамена протестиращи от комплекса на посолството в северната част на Бейрут.Протестиращите подпалиха гуми на улицата и замеряха с камъни полицаите, които бяха блокирали главния път към сградата на посолството. Местни медии съобщават, че протестиращи са се опитали да пробият кордона, за да влязат в комплекса, като се изкачили по бодливата тел.Демонстрантите, много от които носеха черно-бели шалове, носеха плакати с надписи срещу Тръмп.Ливан е дом на стотици хиляди палестински бежанци, включително избягалите от Израел след основаването на държавата, както и техни наследници.Хиляди протестираха пред американското посолство и в индонезийската столица Джакарта. На плакатите на някои от тях пишеше: \"Палестина е в нашите сърца\".Коктейли \"Молотов\" летяха по синагога в шведския град Гьотеборк късно вечерта в събота.Протестите отбелязват четвъртия \"ден на гнева\" след обявлението на Доналд Тръмп.Реакцията на дипломацията също е крайно остра. Тази нощ в нея се включи и Арабската лига, която осъди решението на САЩ. 22-те външни министри, включително на близки съюзници на САЩ, обявиха, че оттук нататък САЩ не може да бъде третирана като държава посредник на близкоизточния мирен процес.", "date": "2017.12.10", "title": "Четвърти ден на гнева заради Йерусалим: Насилие, сълзотворен газ и водни оръдия в Бейрут"}
{"url": "https://offnews.bg/sviat/snezhna-buria-vrahletia-velikobritania-670921.html", "text": "Снежна буря връхлетя Великобритания, осуети полети и остави над 2500 души без електричество.Снежната покривка е до 28 см, колкото са в Уелс - един от най-тежко засегнатите региони, наред с Централна Англия и части от Шотландия.Движението на полети, влакове и това по пътищата на страната ще бъде нарушено през по-голямата част от деня. Има и блокирани пътища. Закъснения на полетите има на летището в Манчестър. Проблеми има и в Белфаст. Летището в Бирмингам е временно затворено за самолети, за да може персоналът да изчисти пистите. В Станстед също има недостъпни писти. Лутън също бе временно недостъпно.Очаква се температурите да паднат до минус 10 - минус 14 градуса в някои части на Шотландия и Уелс.Шофьорите са предупредени да носят топли дрехи, храна и напитки, лекарства, ботуши, както и лопати и да пътуват само ако наистина е абсолютно задължително. Проблеми има и с обществения транспорт.В Северен Уелс някои болници са използвали автомобили, за да извозят персонала до и от лечебните заведения.", "date": "2017.12.10", "title": "Снежна буря връхлетя Великобритания"}
{"url": "https://offnews.bg/politika/radev-pleven-oznachava-geroizam-670937.html", "text": "Ако има нарицателно за героизъм и саможертва, извисило се редом до свещения връх Шипка, това е името на Плевен. Това заяви президентът Румен Радев на честванията на 140-ата годишнина от превземането на града по време на Руско-турската освободителна война.Според държавния глава този град продължава да бъде истински мемориал на героите от войната.Ето и цялото слово на президента:", "date": "2017.12.10", "title": "Радев: Плевен означава героизъм"}
{"url": "https://offnews.bg/obshtestvo/prokuraturata-proveriava-izbora-na-tamara-za-mis-balgaria-670941.html", "text": "Българската прокуратура се е заинтересувала от избора на Тамара Георгиева за Мис България 2017. От държавното обвинение са изискали копие от всички документи, изготвени във връзка с провеждането на конкурса.Това обяви председателят на журито и организатор на състезанието Ирина Папазова в предаването \"120 минути\" по бТВ.Папазова беше категорична, че и към днешна дата в никакъв случай не би избрала друго момиче.Според нея Тамара се държала геройски след скандала около избора й.Тя направи и друг любопитен коментар около избора на носителката на приза.", "date": "2017.12.10", "title": "Прокуратурата проверява избора на Тамара за Мис България"}
{"url": "https://offnews.bg/sviat/netaniahu-kam-evropa-negoduvate-sreshtu-tramp-a-malchite-za-raketite-670922.html", "text": "Министър-председателят на Израел Бенямин Нетаняху пристигна в Европа за разговори след обявяването на Йерусалим за столица на Израел от американския президент Доналд Тръмп, предадоха \"Ройтерс\" и AFP.Премиерът ще проведе разговори с европейски лидери, каквито, по думите му, не е имало от 20 години на фона на избухналите протести вследствие решението на Тръмп да прехвърли американското посолство от Тел Авив в Йерусалим като знак за признаването на светия град за столица на Израел.Разделеният на две свят и за християни, и за мюсюлмани град, е столица и на Израел (Западен Йерусалим), и на палестинците. Израел заявява, че целият Йерусалим е негова столица, докато палестинците предявяват претенции към източната част и казват, че тя е столицата на бъдещата палестинска държава.Изявлението на Тръмп взриви спокойствието в Близкия Изток. Започнаха протести, по време на които имаше и ранени, и убити. Днес е четвъртият \"ден на гнева\", в който демонстрации имаше в ливанската столица Бейрут. Там се наложи силите за сигурност да употребят сълзотворен газ и водни оръдия срещу протестиращи край американското посолство. Протестиращи развяваха палестински знамена, носеха факли по улицата и хвърляха предмети по полицаите, които бяха блокирали основния път към посолството.В реч към протестиращите лидерът на Ливанската комунистическа партия Хана Гариб заяви, че посолството на Вашингтон - \"врагът на Палестина\", трябва да бъде затворено, защото то е \"символ на империалистическата агресия\".Повечето страни определят Източен Йерусалим, който Израел превзе през 1967 г., за окупирана територия. Те смятат, че статутът на града трябва да бъде определен в бъдещи израелско-палестински мирни преговори.В Европа Нетаняху ще се срещне с френския президент Еманюел Макрон в Париж в неделя, преди срещите си с външни министри от ЕС в Брюксел в понеделник. Израелският премиер вече разкритикува лидери в ЕС, които осъдиха изграждането на израелски селища на Западния бряг.\"Уважавам Европа, но не съм подготвен да приема двойния ѝ стандарт\", заяви Нетаняху. Чувам гласове, осъждащи историческото изявление на президента Тръмп, но не чувам осъждане за ракетите, изстреляни срещу Израел, отбеляза той и подчерта: \"Не съм готов да приема това лицемерие\".Коментарът му бе по повод изстрелването на няколко ракети от Ивицата Газа срещу Израел в четвъртък и петък, веднага след изявлението на Тръмп. Израел отговори с въздушни удари, които убиха двама души. Късно в събота арабските външни министри се срещнаха в Кайро и призоваха САЩ да се откаже от решението си и заплашиха, че то ще разпали насилие в региона.Ливан, където живеят около 450 000 палестински бежанци, осъди решението на Тръмп. Лидерът на Хизбула призова за протести срещу решението в контролираните от групировката южни предградия на Бейрут.Около 5000 индонезийски мюсюлмани протестираха в Джакарта днес срещу признаването на Йерусалим за столица на Израел. В същото време, израелската армия обяви, че е унищожила тунел, прокопан от бойци на ислямското движение Хамас, простиращ се от ивицата Газа на няколкостотин метра навътре в израелска територия, съобщиха Асошиейтед прес и ДПА.Армията използвала нов комплект от \"инструменти\" за унищожаването на тунела, чието прокопаване открила преди месеци и не спряла да следи, заяви военният говорител подп. Йонатан Конрикус.Тунелът не бил завършен, но бил доста добре оборудван с електричество, комуникационни съоръжения и вентилационна система.Няма пострадали при операцията.Подполковникът добави, че израелската армия е разработила нова система за откриването и разрушаването на тунели, но отказа да посочи подробности.", "date": "2017.12.10", "title": "Нетаняху към Европа: Негодувате срещу Тръмп, а мълчите за ракетите по Израел - не приемам лицемерието ви"}
{"url": "https://offnews.bg/obshtestvo/obeshtaha-skoro-da-ima-novi-domove-za-horata-v-hitrino-670927.html", "text": "Министърът на регионалното развитие и благоустройството Николай Нанков посети днес Хитрино, година след експлозията на влакова цистерна, при която загинаха седем души и 29 бяха ранени. Там министърът се запозна с хода на възстановителните работи на пострадалите и разрушени домове на хората. При посещението си той беше придружен от председателя на Камарата на строителите в България (КСБ) Николай Станков, областния управител на Шумен проф. Стефан Желев и кмета на Шумен Любомир Христов.Николай Нанков изказа благодарност към камарата, която изгражда десет нови къщи в селото за хора, които са загубили домовете си.9 от сградите вече са почти готови и собствениците им ще посрещнат зимата в нови домове.С публичен ресурс се възстановяват още 13 къщи. Седем от финансираните от социалния фонд нови жилища са на етап груб строеж, строителството на още три е започнало. Собствениците на други три нямат документи и затова изграждането им се забавя. Вещно-правни процедури са причина за забавянето на възстановителните дейности по някои от разрушените или пострадали жилищни сгради.В момента не могат да се определят точни срокове, но ако времето позволи, ще се работи и през зимния сезон, каза кметът на Хитрино Нуридин Исмаил.Според министъра Общественият съвет е най-адекватният начин за разходване на публичен ресурс. Нито държавата, нито общината, нито кметовете, могат да удовлетворят по-добре потребностите на хората, подчерта Николай Нанков. И допълни, че този съвет по най-обективен начин трябва да разпредели средствата и да откликне на всяка нужда.Николай Нанков напомни, че след трагедията държавата е осигурила финансов ресурс за възстановяване на публичната инфраструктура и е подпомогнала общината за няколко важни обекта, сред които е и водопроводът до с. Тимарево. През месец октомври започна рехабилитацията на 9 км от републиканския път, каза министърът. Той напомни, че държавата е осигурила възможност за кандидатстване за европейско финансиране и сега общината подготвя проекти.Министър Нанков се срещна и със засегнати хора, за да чуе мнението на всички.", "date": "2017.12.10", "title": "Обещаха скоро да има нови домове за хората в Хитрино"}
{"url": "https://offnews.bg/kultura/ed-shijran-namekna-che-puska-nova-pesen-po-rozhdestvo-670926.html", "text": "Британската звезда Ед Шийрън намекна, че планира да пусне нова песен по Рождество в опит да си осигури място в коледната класация на Великобритания за 2017 година, пише БГНЕС.Той вече има сериозен шанс да оглави листата с песента си „Perfect”, на която издаде и версия с участието на Бионсе.Рижавият изпълнител намекна обаче, че готви още нещо за своите почитатели. \"Имам още един номер в ръкава си\", заяви той пред Би Би Си.Очаква се новата песен да излезе следващата седмица.", "date": "2017.12.10", "title": "Ед Шийрън намекна, че пуска нова песен по Рождество"}
{"url": "https://offnews.bg/politika/tuk-upravliavat-tcar-rushvet-i-tcaritca-reket-kak-da-promenim-tova-o-670925.html", "text": "\"Да, бъдещето е тук. Готови ли сме?\" Форум под този надслов организира \"Да, България!\" днес, а участниците разискваха как страната ни да развива човешкия си капитал, да постига умен растеж и благосъстояние в условията на технологична революция. Как председателят на \"Да, България!\" Христо Иванов вижда превръщането на България от най-бедната страна в ЕС в лидер? Според него технологичната революция ни позволява да направим скок, дори да превърнем определени свои области на изостаналост в предимство. Създаването на една нова България се движи по четири писти на ускорение: нова държава, нова среда за иновационно предприемачество, ново образование, нова социална перспектива.Ето какво каза той за всяка от тези \"писти\".Нова държаваБългарската държава днес виси като камък на шията на предприемачите и гражданите си. Тя е системно корумпирана и по-зле – задушаващо некомпетентна, неспособна да планира и реализира политики, да партнира с бизнеса и гражданското общество.Вместо да продължаваме да опитваме с опитите да кърпим и реформираме на парче тази държавна машина, иновационният взрив позволява радикално да преосновем институциите чрез въвеждане на електронно управление. Това не означава просто да дигитализираме съществуващите процеси на администриране, а да въведем изцяло нова логика на управлението: да намалим административното бреме и „размера на държавата“, да дадем ново съдържание на идеята за отчетност, прозрачност и гражданско участие. Да изведем ефективността и бързината на ново ниво.Вместо всичко това обаче реалността е, че за електронно управление са вложени близо 2 млрд., а електронно правителство няма. Ключови регистри и бази данни не са дигитализирани или свързани, достъпът до информация се ограничава. България е царството на бумащината, на висенето по опашки и гишета. Тук управляват цар Рушвет и царица Рекет. Днес въвеждането на електронна идентификация отново е спряно. Свидетели сме на началото на организирана кампания срещу интернет-гласуването, което се очакваше, защото то е най-сигурният начин за разбиване на съществуващия феодален модел на управление.Нещо повече. Ограбването на средствата за електронно управление всъщност не е най-големият ни проблем. Съществува реална заплаха мафиотизираният ни политически картел да възпроизведе корупционните си и авторитарни модели и в дигитална форма. Позитивите на електронното управление могат да се превърнат за държавата ни в дигитален мафиотски захват от ново поколение. За това вече има конкретни примери.От самото си създаване, “Да, България!” изведе като основен свой приоритет въвеждането на електронно правителство. Ние сме най-активното куче пазач на политиките в тази област и ще продължим да остояваме гласуването по интернет и да защитаваме избирателните права на сънародниците ни в чужбина. Стартираме кампания за домакинство на бъдещата нова агенция по кибер-сигурност на ЕС. В рамките на обсъждането на държавния бюджет за 2017 г. огласихме своите предложения как чрез въвеждането на блокчейн технологията за различни публични регистри може рязко да се снижи корупцията, да се повиши ефективността и бързината на публичните услуги и да се намали цената им.Но това не е достатъчно.Ние трябва да си поставим за цел изработването на конкретен план за дигитално преосноваване на ключовите институции, гарантиращи правосъдие, сигурност, здравеопазване, услуги за бизнеса и гражданите. Трябва да намалим бюрократичното бреме с 50 – 70% и да повишим ефективността на използване на публичния ресурс. От гледна точка на гражданина и предприемача, държавата трябва да е просто приложение за смартфон. Гражданският контрол и участие да бъдат изведени на нови нива от радикално подобрена прозрачност и отчетност на администрацията.Нова среда за иновативно предприемачествоМакар номинално да имаме дясно управление от много години, българската държава остава най-голямата спирачка пред предприемачеството и свободната конкуренция. Управляващите не само нямат намерение да променят това, но и все повече превръщат институциите в инструмент за рейдърство и репресия.Правителството няма визия как България да реализира съществуващия си потенциал нито в дигиталната сфера, нито в иновациите. IT секторът заема все по-ключово място в българската икономика. Но за да успее страната да направи преход към по-значим цифров растеж, е нужно тясно сътрудничество между бизнес сектора и публичните институции. Основните причини за неефективността на това партньорство са липсата на фокус и ясни приоритети на публичните политики в сферата на IT и иновациите, съчетани с фрагментирани институции.Бизнесът няма стимул да създава интелектуална собственост на местния пазар, заради липсата на адекватна правна защита и предвидима среда. Това означава, че изнасяме технологиите, изнасяме умовете на младите хора, изнасяме интелектуалния капацитет на българските предприемачи. Така дори и бързорастящите ни дигитални компании не успяват да катализират иновации и в други сектори в България.На местно ниво трябва да обсъждаме „интелигентни градове“. Трябват ни центрове за иновации и инкубатори за предприемачество, водещи до реална и осезаема промяна в качеството на живот.В европейски контекст страната ни е с най-ниска предприемаческа активност. Липсата на предприемаческа култура и недостатъчната готовност за започване на ново бизнес начинание в България, закономерно ограничават въздействието на предприемачеството върху икономическата и социалната система на страната.Цифровият дневен ред, икономиката на знанието и иновациите трябва да станат национален приоритет. Доброто партньорство между иновативни бизнеси и просветени публични институции доказано генерира висока добавена стойност.През последните 5 години много страни в Европа въведоха специални данъчни режими за печалби, произтичащи от права върху интелектуалната собственост (т.н. IP box regimes). Тези режими предлагат данъчни облекчения за инвеститори, създаващи и държащи интелектуална собственост в съответната юрисдикция. В рамките на обсъждането на държавния бюджет предложихме да започнем разговор за подобни промени в данъчната система, които да осигуряват стимули за създаване на продукти с висока добавена стойност.В България трябва да се създаде също така регулаторен диалог и пространство за работа на стартиращи компании особено в сферата на fintech. Тази практика е известна като regulatory sandbox – стартиращите компании, развиващи нова технология или нова услуга, която все още не е регулирана, трябва да имат възможност да работят с регулаторите, които ги наблюдават и през това взаимодействие се преценява каква регулация да се роди.Създаването на модерна регулаторна рамка, която задържа тук стартъпите, стимулира инвестициите в тях и реагира проактивно на нуждите на индустриите на бъдещето, трябва да позволи на предприемачите по света, които искат да развиват иновативни предприятия, да се чувстват поканени и сигурни в България.Ново образованиеСамата идея за знания и умения се променя. Информацията стана оръжие за масово поразяване, а компетентността на гражданите да боравят с нея е въпрос на национална сигурност. Технологичната революция повдига множество въпроси за бъдещето на самата работа както днес я познаваме. Почти 50% от днешните професии след 20 години ще изчезнат или ще бъдат автоматизирани. Поколението, родено след 2000 година, вероятно ще смени десетина професии за цялата си кариера, а 65% от децата, които днес са в началното училище, ще имат професии, които все още не съществуват. Това означава, че както на 20, така и на 30, 40, 50 години, ще им трябват нови знания в области, които даже не можем и да определим днес. Ключът към откриването на нови възможности е достъпът до обучение и развитие на умения във всяка възраст. Можем да кажем, че новата работа е ученето. Непрекъснато.Същевременно готовността на България за осигуряване на нeпрекъснато и адекватно обучение е много ниска. Сред страните в ЕС България е на предпоследно място по показателите, свързани с продължаващо обучение.През 2016 г. оценката на бизнеса в България за степента, в която образователната ни система отговаря на нуждите на конкурентната среда, е най-ниска от 61 изследвани държави.Конкретен пример за всичко това е недостигът на кадри за IT сектора. Липсата на качествена подготовка на хора за тази индустрия препречва възможността България да се затвърди като европейски или като регионален технологичен център.За съжаление днес България е на една от последните позиции в ЕС с 4% от БВП, изразходвани за образование. Средният разход за образование на жител на ЕС е 1400 евро, в България – 248 евро, за сравнение в Хърватия са 494 евро. 18 от 28 страни – членки дават над 5% от БВП за образование.На този фон, понятието „образователна реформа“ практически изчезна от речника на управляващите, които нямат никаква визия за справянето с огромното изоставане и проблемите на сектора.Никога не бива да забравяме, че България на два пъти е основавана като просвещенски проект – в 9-и век и през Възраждането. Истинското ново начало за държавността им може да бъде поставено единствено на тази основа. Българските учители трябва да си върнат самочувствието на будители. Българските учени никога повече не трябва да бъдат унижавани да демонстрират по улиците за заплати и трябва да заемат полагащото им се място в челото на иновационния взрив. Българската държава трябва да гарантира адекватно гражданско и хуманитарно образование за всички.Трябва да поставим висока национална цел: младите хора да получават най-доброто образование и обучение. Имаме нужда от амбициозна, споделена от бизнеса и професионалните общности програма, в която ученето е двигател за бъдеще и растеж.Трябва да изработим работещ модел на постоянна връзка между бизнеса и всички етапи на образователния процес, който да осигурява платформа за иновации и дългосрочно прогнозиране на динамиката на пазара. Необходимо е създаването на модерна система за образование през целия живот. Нужни е да създадем условия за общодостъпно онлайн обучение. Да създем динамична и бързодействаща безплатна платформа за преквалификация на хора, от отмиращи сектори за работа в секторите влизащи в националните приоритети.В епохата на преоткриване на университетите, ние най-сетне трябва да имаме национален консенсус за дълбока реформа на висшето образование, основана на налагане на високи стандарти. Българската образователна система трябва да престане да бъде трамплин за емиграция и да се превърне в основен инструмент за привличане на таланти, на първо място от нашата диаспора. Всичко това изисква инвестиции и ние повтаряме своята позиция, че бюджетът за образователния сектор трябва да стане поне 5% от БВП. Освен това имаме нужда от лидерство и смелост за радикална реформа в образователния сектор.Нова социална перспективаВ световен план, промените, свързани с технологичната революция и глобализацията създават у много хора усещане за несигурност и изключеност. Така се създава вакуум, запълван прекалено лесно от разрушителен популизъм. Тревожността и несигурността прерастват в гняв, защото мнозина се чувстват изключени от новите модели на развитие. В последните години виждаме как тези глобални процеси дестабилизират утвърдени демокрации и самия глобален ред.Наред с това България все повече се превръща в полуфеодална държава, в която политическият картел се крепи, държейки в зависимост големи групи хора, които избират, но нямат избор. Характерът на тези зависимости е различен, но всички те имат един знаменател: безперспективна бедност. Твърде много български граждани губят усещането за бъдеще за себе си и децата си, защото сегашната власт няма приоритети и поглед в бъдещето. Управлението е просто усвояване на пари.Очевидно е, че ако създадем радикално подобрена бизнес среда, модернизираме институциите и отключим човешкия капитал, ще създадем условия за условия за растеж и производство на благосъстояние. Същевременно трябва да сме готови да дебатираме и подкрепим конкретни публични политики и частни действия за да пречупим тенденцията към задълбочаване на неравенствата и за да увеличим максимално броя на хората, които ще извлекат полза от случващата се трансформация. Трябва да изработим национален консенсус за преодоляване на структурните фактори на бедност и изключване. Нужни са дългосрочни подкрепящи политики (enabling policies) за трансформиране на човешкия капитал в условията на технологична революция.Ключът за бъдещето е в ново образование, нови бизнес модели, нов начин на изграждане на социален капитал и доверие.Днес ние искаме да отправим една покана за партньорство към българската експертна и предприемаческа общност: подкрепете ни в изработването и налагането на план за нова България. Намерението ни е, започвайки от днес, в диалог с вас да формулираме конкретните политики за създаване на нова държава, нова среда за инвестиционно предприемачество, ново образование и нова социална перспектива. Можем да направим това единствено с ваше участие и подкрепа.Създаваме “Да, България!” като инструмент на промяната, като вирус за стагниращата ни политическа система. Това е движение от ново поколение, отворено за нова генерация идеи и хора, със ясна собствена физиономия и изграждащо работещи партньорства.Преди една година попитахме има ли българска мечта, днес я наричаме българския “иновационен взрив“. План, за това как чрез скок в бъдещето можем от най-бедната страна в ЕС да се превърнем в лидер. Това изисква да имаме високи цели и да отключим човешкия капитал на нацията. И … смелост!", "date": "2017.12.10", "title": "Тук управляват цар Рушвет и царица Рекет, как да променим това? Отговорът на Христо Иванов"}
{"url": "https://offnews.bg/politika/georgi-mihajlov-neka-sazdadem-efektiven-model-na-zdraveopazvane-chrez-670928.html", "text": "„Ние предлагаме надпартийно, като нацинален консенсус, да се съберем на сериозен, професионален дебат. Нека създадем един приемлив за страната модел на финансиране на здравеопазването и този консенсусен модел да стане ефективен.” Това заяви народният представител от „БСП за България” Георги Михайлов по БНР. По думите му има много сериозно социално напрежение, защото вярата на гражданите, че държавата стои зад тях в здравеопазването, започва сериозно да ерозира. Проф. Михайлов каза също, че левицата предлага краткосрочни и дългосрочни мерки. Той отговори и дали левицта ще подкрепи президентското вето за лекарствата, с думата: „Категорично!”С най-нисък рейтинг в България, заедно с корупцията, е здравеопазването„Ако погледенм бюджета на НЗОК, той е многократно увеличен – сега е над 4 млрд. лв. А в момента с най-нисък рейтинг в България,заедно с корупцията, е здравеопазването”, подчерта народният представител.„В самия модел на финансиране на здравеопазването търговски дружества-клинични пътеки е заложено изкривяването на здравния модел”, каза Михайлов. По думите му абсурдното в нашия модел е, че е създаден на база търговски дружества- клинични пътеки, който беше привнесен и няма нищо общо с нашите условия.„Проблемът е, че в немалка част от клиничните пътеки са включени заболявания, които са абсолютно различни, като разходите, които отиват за диагностика и лечение по тази клнична пътека, са съвсем различни при различните пациенти. По този начин се получава разделяне на пазарния принцип. По-евтините за манипулиране пациенти отиват в звена, които имат сериозни икономически интереси, а най-тежките пациенти, от което се оплакват и директорите на всички големи болници в страната – университетски, национални, отиват в тези лечебни заведения и натоварват техния бюджет и по-този начин болниците изпадат в задлъжнялост”, обясни проф. Михайлов.", "date": "2017.12.10", "title": "Георги Михайлов: Нека създадем ефективен модел на здравеопазване чрез национална дискусия"}
{"url": "https://offnews.bg/112/tezhka-katastrofa-na-dva-tir-a-pri-prohoda-na-republikata-shofior-po-670915.html", "text": "Тежка катастрофа между два ТИР-а затвори Прохода на Републиката (Хаинбоаз) за няколко часа днес.Превозните средства са се сблъскали към 6:30 ч. в района на село Пчелиново, област Стара Загора, когато водачът на турски ТИР не успял да направи ляв завой и навлязъл в насрещното платно. Там се блъснал в ТИР с ловешка регистрация.Тежко е пострадал шофьорът на българския камион. Той е откаран в старозагорската болница с опасност за живота.Движението бе затворено и бе създадена временна организация на движението. Около 11 ч. проходът бе отворен.", "date": "2017.12.10", "title": "Тежка катастрофа на два ТИР-а при Прохода на Републиката - шофьор пострада сериозно"}
{"url": "https://offnews.bg/dw/imalo-li-e-balgarska-sleda-edin-mit-na-studenata-vojna-670923.html", "text": "Ето каква е оценката на д-р Кристофер Неринг, директор на научния отдел към Германския музей на шпионажа в Берлин и автор на редица изследвания по темата за сътрудничеството на българската ДС с Щази:Преди 35 години - на 25.11.1982 - е арестуван представителят в Рим на държавната фирма Българска гражданска авиация (БГА) Сергей Антонов. Намиращият се в предварителния арест за атентата срещу папата турски гражданин Али Агджа признава, че е бил вербуван от българската Държавна сигурност (ДС) да извърши покушението. Други двама български граждани - служителите в българското посолство в Рим Тодор Айвазов и Жельо Василев - били неговите хора за свръзка в Рим, казва тогава Агджа. Освен това става ясно, че през лятото на 1980 г. той е пребивавал една седмица в България с фалшив паспорт - бил е отседнал в един софийски хотел.Публицисти като американската журналистка Клеър Стърлинг и бившият служител на ЦРУ Пол Хенци прегръщат версията и я раздухват, а \"българската следа\" в атентата срещу папата се превръща в световна новина. В хода на следствието обаче бързо става ясно, че Али Агджа се оплита в множество противоречия. През 1986 г. Антонов се връща в България, след като е оправдан по всички обвинения. До смъртта си 30 години по-късно той така и не отронва нито дума по темата.Абсурден митЧужденците не знаят почти нищо за историята на България. След атентата обаче се ражда един мит: този за \"българската следа\" в покушението срещу папа Йоан Павел Втори. Няма историк или журналист, занимавал се отблизо с България, който да не е бил питан за това. Само че участието на България като поръчител на атентата срещу папата е един абсурден мит.А митовете не умират просто така, те даже биват възраждани. Така става и с легендата за българското участие в атентата срещу папата: през 1995 г., когато Студената война отдавна вече е приключила, в архивите на Щази е открит раздърпан документ, хвърлящ светлина върху един неизвестен дотогава факт: Щази и ДС са водели дезинформационна кампания след покушението. Така например през 1983 г. служители на българските тайни служби в Бон се опитват да лансират фалшифицирано писмо, в което анонимен германски агент загатва за връзка между атентатора Али Агджа, баварския министър-председател Франц Йозеф Щраус и водача на турските националисти Алпарслан Тюркеш. Така възникват съмнения за някакъв българско-източногермански заговор за атентата срещу папата. Години по-късно - през 2009 - абсурдните заключения дори са повторени в специално създадената в Италия парламентарна разследваща комисия. При това изобщо не е взет под внимание фактът, че още от 1966 г. Щази и ДС са провеждали съвместно дезинформационни кампании, но със съвсем различна цел. Едното не е доказвало другото. Но пък е способствало за възраждането в някаква степен на стария мит.Пропагандна войнаНай-убедителната причина защо българската ДС не може да стои зад атентата срещу папата дори не са лъжите и нелепостите в показанията на Агджа. Нито пък че всичко това тогава заварва напълно неподготвени Политбюро и ръководството на ДС, които реагират с необмислени, импровизирани действия. Не е доказателство за някакво българско участие и това, че плановете за провеждане на дезинформационни кампании, които е трябвало да насочат съмненията в друга посока, датират чак от есента на 1982 година. Ако България е искала да ликвидира главата на християнския свят, то такива планове е трябвало да са съществували и доста по-рано. През 1985 г. пък шефът на българското външно разузнаване се оплаква на съветските си другари за това, че са били оставени да се оправят сами с разразилата се след атентата пропагандна война.Преди точно 30 години турският националист Мехмет Али Агджа извърши атентат срещу папата. Покушението в Рим през 1981 г. и до днес се смята за една от най-големите мистерии в криминалната история. За какво става дума? (13.05.2011)Не, най-убедителната причина защо ДС не е могла да бъде поръчител на атентата, се корени в нейната неспособност да проведе операция от такъв мащаб в чужбина. През 1970-те години ДС, която след 1969 сама се е определяла като филиал на КГБ, е молела партньорите си да я снабдяват с оръжие за извършването на убийства, с отрови или експлозиви. Руснаците тогава откликват, с което правят българските служби напълно зависими от Москва - поне в това отношение. През 1978 г. руснаците отново снабдяват българските си колеги с нужната техника и ноухау, за да може Тодор Живков да премахне заклетия си враг - писателя Георги Марков. Заради \"българския чадър\" светът заговори за българските тайни служби, но без помощта от КГБ те не биха е справили. Документи от 1971 година сочат, че ДС тогава не е разполагала със свои агенти в чужбина. В началото на 1980-те години Трети отдел на ДС, който е отговарял за Западна Европа, е бил останал почти без агенти. Никой друг не е знаел по-добре това от Големия брат в Москва. Затова е трудно да повярваме, че КГБ ще възложи именно на ДС ликвидирането на една от най-известните личности на планетата.Предположения, догадки и конспиративни теорииДнес се знае, че Агджа е действал сам. От разсекретени документи на ЦРУ и на германското външно разузнаване BND от 1980-те години става ясно, че западните тайни служби тогава не са знаели за никакъв съветско-български заговор. Самият Агджа посочи през 2013 г. иранския революционен водач Аятолах Хомейни като негов подстрекател да извърши атентата. Други теории го свързват с организацията \"Сиви вълци\". Има, разбира се, и други предположения, догадки и конспиративни теории. Но \"българската следа\" в атентата срещу папата си остава това, което винаги е била: един мит от времето на Студената война.", "date": "2017.12.10", "title": "Имало ли е 'българска следа'? Един мит на Студената война"}
{"url": "https://offnews.bg/politika/sotcialistki-ot-plovdiv-zovat-chuj-me-vizh-me-670932.html", "text": "Обединението на жените социалистки област Пловдив организира кръгла маса под надслов: „ЧУЙ МЕ! ВИЖ МЕ!”, която ще се проведе утре в парк хотел „Санкт Петербург”.Дискусията е заключителна част от проект, свързан с един от най-чувствителните и актуални за обществото ни въпроси - насилието над жени и деца. Проектът „Чуй ме, Виж ме!”, се реализира от Областния съвет на обединението на жените социалистки област Пловдив и цели да повиши осведомеността на обществото относно проблемите с насилие над деца и жени, последствията от него и начините да бъде осигурена адекватна подкрепа и грижа за пострадалите.В рамките на кампанията, до 1 декември в общините Сопот, Хисар, Марица, Стамболийски, Асеновград и Брезово в област Пловдив бяха възстановени и реновирани пешеходни пътеки, всяка от които с надпис Чуй ме! Виж ме!. Издадена бе информационна брошура, която бе разпространена в административни структури на местната власт, стопански обекти, козметични и фризьорски салони, както и сред граждани по време на акциите.Участие в дискусията ще вземат народните представители от „БСП за България” Теодора Халачева, член на Парламентарната комисия по въпросите на децата, младежта и спорта, Георги Търновалийски, зам.-председател на Комисията по бюджет и финанси на НС, представители на законодателната, изпълнителната и съдебната власт, на неправителствения сектор, учители и директори на училища, членове на ученически съвети, родители.", "date": "2017.12.10", "title": "Социалистки от Пловдив зоват: Чуй ме! Виж ме!"}
{"url": "https://offnews.bg/futbol/tcska-i-liteks-chestitiha-rozhdenia-den-na-grisha-ganchev-670931.html", "text": "Отборите на ЦСКА и Литекс честитиха 55-ия рожден ден на Гриша Ганчев. Бизнесменът от Ловеч издържаше дълги години Литекс, но пое любимия на сърцето си столичен ЦСКА, след като клубът беше докаран до много тежко финансово състояние от двете предишни ръководства.Ето какво пишат оранжевите на своя сайт:“Честит рожден ден на Гриша Ганчев!Футболен клуб Литекс Ловеч поздрави меценат №1 в българския спорт Гриша Ганчев по случай неговия 55-ти рожден ден. Отборът и целият спортно технически щаб пожелаваме на г-н Гриша Ганчев много здраве, късмет и успехи във всички начинания. Нека все така да обича и щедро да помага на родния спорт и футбол“, се казва в честитката на оранжевите до бизнесмена.По-рано днес и от ЦСКА поздравиха Гриша Ганчев за рождения му ден с доста по-лаконичен поздрав в официалния сайт, но за сметка на това придружено с видео послание, в което треньорът Стамен Белчев и водещи играчи отправят своите пожелания.", "date": "2017.12.10", "title": "ЦСКА и Литекс честитиха рождения ден на Гриша Ганчев"}
{"url": "https://offnews.bg/analizi-i-komentari/triabva-li-da-znaesh-s-kogo-spi-prezidentat-670938.html", "text": "Росен Плевнелиев предизвика не малко упреци заради публичната разгласа на връзката си със синоптичка от Нова телевизия. Логиката им беше следната: независимо че вече не е, след като е бил, той си остава президент, а един президент не трябва да занимава хората с личния си живот. Точно обратното е. Извън мандата си, той по би могъл да настоява на личната си неприкосновеност, но нейният праг, докато е държавен глава, по условие трябва да е силно занижен. Казано без задръжки, в обществен интерес е да се знае с кого спи президентът. И не само той, а всички политици, особено ако са на висок пост. Достъпът до личния им живот е част от публичната им роля.Работата е там, че публичната роля е именно роля (вид маска) – можеш да разбереш човекът зад нея колко добре я играе, но не и какъв е. Това става далеч по-ясно, когато го погледнеш „от близо”, в частните му отношения, без прикритието на професионалната изява, според общовалидни човешки категории като честен-безчестен, верен-разпътен, скромен-алчен, чувствителен-груб и пр.Правото на подобно надничане през ключалката на политиците идва от представителната демокрация – избираме ги, за да ни представляват и в този смисъл те сме ние, което скъсява дистанцията помежду ни, прави ги обозрими. Честата съпротива и оплаквания от тяхна страна обикновено е израз на стремежа им да се ползват от привилегиите на властта, без да понасят тежестта й, която най-общо се състои в това да нямаш тайни от избирателите си.Разбира се, правото на интерес към личния живот на политиците не трябва да се превръща в повод за медиен терор над тях. Но в това отношение те са много по-защитени, отколкото обикновените хора. Особено ако са жертва на лична драма и след тях тичат репортери, защото чуждото страдание добре се продава.Безспорен новинарски хит на седмицата бе арестуването в Киев на бившия грузински президент Михаил Саакашвили. Това стана след поредица от събития в жанра на политическия трилър като агитиране от покрива на собствения му жилищен блок срещу украинския президент Порошенко или измъкване с помощта на негови привърженици от полицейския автобус. Но не само тези последни дни, а цялата му биография е в същия жанр, изпълнена със зрелищни обрати и парадокси. Дотам, че сега той иска импийчмънт за довчерашния си най-голям закрилник Порошенко и е поддържан от проруски настроената част на украинското общество, въпреки че докато беше президент на Грузия наричаше Путин „джудже” и буквално вкара страната си във война с Русия.Как стана така?Независимо от конкретните перипетии драматургията и на неговия политически живот се създава от неотслабващото противопоставяне между Изтока и Запада, между Москва и Брюксел. И изборът, който трябва да направят бившите съветски сателити. По разбираеми исторически и културни причини за Украйна той е най-труден и затова там най-добре може да се види откъде идва трудността. От това, че евроатлантически настроените елити са не по-малко корумпирани и олигархични от проруските. Така се създава контекст, в който борбата с корупцията подсилва евроскептицизма и соцносталгията. А на Саакашвили не може да му се отрече, че е ветеран в тази борба. За една година успя да сведе корупцията в грузинската полиция и администрация почти до нула.Преформулирането на избора между Москва и Брюксел като избор между Москва и корупцията е една от най-големите манипулации, която предстои, ако ЕС не намери начин да наложи ефективни антикорупционни мерки в бившите соц държави. И в тази, които вече са, и в тези, които искат да влязат в него.", "date": "2017.12.10", "title": "Трябва ли да знаеш с кого спи президентът?"}
{"url": "https://offnews.bg/sviat/govoriteliat-na-bijtals-i-frank-sinatra-pochina-na-74-670929.html", "text": "Най-известният специалист по връзки с обществеността във Великобритания Макс Клифърд почина на 74 години в болница, съобщи Министерството на правосъдието. Негов говорител обяви, че той загубил съзнание в затвора, където се намира и е починал днес, 10 декември.През 2013 г. Клифърд бе осъден на 8 години затвор за сексуални посегателства над жени и момичета на възраст от 14 до 19 години в периода 1977 - 1984 година. Срещу него бяха подадени 11 жалби. Той бе осъден по 8 от тях. Клифърд бе категоричен, че обвиненията са изфабрикувани. Той беше съден в рамките на скандала с покойния водещ на Би Би Си Джими Савил.Клифърд е бил говорител на групи и знаменитости като \"Бийтълс\", Франк Синатра, Мохамед Али и Стивън Спилбърг.Предстои разследване на обстоятелствата около смъртта. Дъщеря му Луис Клифърд заяви, че баща ѝ е колабирал два пъти в затвора, преди да претърпи сърдечен удар в болницата. Първият припадък станал, докато мъжът чистил килията си. На следващия ден се случило отново. Казал, че е бил в безсъзнание няколко минути, въпреки че не бил съвсем сигурен точно колко. Медицинска сестра го прегледала и настояла да бъде преместен в болница. Там, късно в петък, той получил сърдечен удар.", "date": "2017.12.10", "title": "Говорителят на Бийтълс и Франк Синатра почина на 74"}
{"url": "https://offnews.bg/obshtestvo/godina-sled-tragediata-v-hitrino-horata-zhiveiat-v-ruini-sred-najloni-670907.html", "text": "Днес се навършва една година от трагедията в село Хитрино, Шумен. 7 души загинаха, а 29 бяха ранени, когато товарен влак дерайлира в района на гарата в селото и избухнаха цистерни с газ пропан-бутан. Взривната вълна засяга повече от 300 домакинства в селото. Къщи бяха сринати до основи, а на други бяха нанесени сериозни щети.Хитрино получи помощ от държавата, ЕС и дарения в общ размер на близо 33 млн. лв., включително с дарения с SMS-и. Няколко къщи са построени, но повече от половината - не.Година след трагедията, втора зима жителите живеят сред руини.Нашата къща въобще я няма, казва Стефка пред Нова тв. Тя живее в апартамент в Шумен с дъщеря си.Байсе също е с разрушена къща. Жената казва: \"В момента още съм на найлони. Нямам дограма, не могат да ми я сложат. Майсторите се уплашиха, казаха: \"Ако ги пипнем, смятайте, че стените ще паднат. Имам дете, което боледува от церебрална парализа, на инвалидна количка е, брат инвалид и майка на 80 години\".Казаха ми да си оправя документите с наследниците. Оправих ги. Занесох ги и чакам. Отидох, попитах. Първият отговор беше: \"Къщата ви е паднала от старост\", а преди взрива къщата си беше добре, най-малко 20 години щеше да изтърпи, допълва Байсе.Котките късат найлоните, а Байсе, и детето ѝ често боледуват, разболели се и от пневмония.Но не само къщите са проблем. Хората са ощетени и при разпределението на парите от помощи за оборудване в тях. Разминаване между правилата за определяне на категории за получаване на помощи (гласувани от Националния обществен съвет за управление на парите, събрани от кампанията в помощ на пострадалите) и реалното разпределение на парите от местния съвет в Хитрино констатира омбудсманът Мая Манолова при внезапна проверка по сигнали.Като съпредседател на Националния обществен съвет тя бе сезирана от местни жители с разрушени къщи, че са определени като втора и трета категория за парични обезщетения, а не като първа, както би трябвало.Хората в първа категория получават по 2 900 лв. за електроуреди и по 12 000 лв. за обзавеждане. Тези във втора - по 1 750 лв. за електроуреди и по 8 000 лв. за обзавеждане. На пострадалите с по-малки щети се дават по 1 250 лв. за електроуреди и по 1 000 за обзавеждане.На място омбудсманът видя, че семейства с унищожени къщи, които би трябвало да са в първа категория, са пренебрегнати. Разминаване бе открито и при средствата за многофамилни къщи. Пари са били отпускани само на едно от домакинствата в жилището, въпреки че по регламент, обезщетение трябва да получат семействата, обитаващи всеки етаж.По настояване на Манолова кметът на с. Хитрино Нуридин Исмаил свика извънредно заседание в общината на местния обществен съвет с цел преразглеждане на случаите. ", "date": "2017.12.10", "title": "Година след трагедията в Хитрино хората живеят в руини, сред найлони и отломки"}
{"url": "https://offnews.bg/obshtestvo/studeno-s-maksimalni-temperaturi-mezhdu-2-i-7-gradusa-dnes-670904.html", "text": "Времето днес ще е студено. През нощта над страната ще преминава студен фронт. От запад на изток ще има валежи от дъжд. С ориентирането на вятъра от запад-северозапад по високите полета на Западна България, в Предбалкана и Лудогорието дъждът ще премине в сняг. На места там ще се образува тънка снежна покривка.В източните райони през нощта вятърът ще е все още от юг и там сутрешните температури ще са най-високи.Сутринта валежите в повечето места ще спрат, най-късно в източните райони. През деня запад-северозападният вятър ще се усили, облачността от запад ще намалее, в по-голямата част от страната до слънчево. Температурите към 14 ч. ще са между 2° и 7°, ще продължат да се понижават.Атмосферното налягане ще се повишава и в края на деня вече ще е около средното за месец декември.След нощните валежи, още сутринта облачността над планините ще се разкъса до предимно слънчево време, най-късно в източните масиви. Ще духа силен запад-северозападен вятър. Максималната температура на височина 1200 метра ще е около 0°, а на 2000 метра – около минус 7°.Над Черноморието на места в сутрешните часове ще превалява дъжд. Около обяд валежите ще спрат, а по-късно и облачността ще се разкъса и намалее. Ще духа умерен и силен западен вятър, който привечер ще отслабне. Вълнението на морето ще е 3-4 бала, вечерта ще се успокои. Температурите ще се понижават, към 14 ч. ще са между 4° и 8°.В 16 области е обявен жълт код заради силен вятър. Кодът е в сила за областите Видин, Монтана, Враца, Плевен, Велико Търново, Търговище, Русе, Разград, Силистра, Шумен, Добрич, Варна, Сливен, Стара Загора, Пловдив, Пазарджик. В тези области през деня ще духа силен вятър от запад-северозапад със средна скорост до 14-17 m/s и пориви до 24 m/s.При жълтия код за силен вятър хората трябва да бъдат внимателни за летящи във въздуха предмети, като по тази причина са възможни локални нарушения на обичайните дейности на открито.В понеделник средната минимална температура ще е отрицателна - минус 2, а максималната ще достигне 9 градуса. До сряда тя ще се покачи до 13 градуса, а времето ще остане сухо. В четвъртък се очакват валежи и понижение на температурите, след което те отново ще тръгнат нагоре.", "date": "2017.12.10", "title": "Студено, с максимални температури между 2 и 7 градуса днес"}
{"url": "https://offnews.bg/obshtestvo/nov-grafik-za-dvizhenie-na-patnicheskite-vlakove-na-bdzh-ot-dnes-670910.html", "text": "Днес влиза в сила новият график за движение на влаковете на БДЖ-Пътнически превози, съобщи БДЖ. Той е съгласуван с общинските администрации по места и съобразен с отправени предложения.В повечето региони на страната се запазва досега действащият график за движение.През 2018 г. ще се запази обемът на превозите по договора с държавата за обществени превозни услуги. Превозът на пътници ще се извършва с общо 583 влака, от които: 18 международни бързи влака (като 4 от тях ще се движат само през летния сезон), 77 бързи влака (три, от които ще се движат само в работни дни), 143 пътнически влака и 345 крайградски пътнически влака.Предвидено е движението на влаковете в участъците с най-голям брой пътници в работните дни да се осъществява на по-чести интервали. В сутрешните часове влаковете по направлението Перник-София ще се движат на интервал от 20 минути, а в следобедните часове и вечер - на интервал от 40 минути.За направлението Лакатник-Своге-София в сутрешните часове влаковете ще се движат на интервал от 30 минути, а вечер в обратното направление движението ще се осъществява на всеки 60 минути.В участъка Пловдив-Асеновград ще бъде запазено досега действащото разписание и движение на влаковете на интервал от 60 минути.С влизането в сила на новото разписание се запазва ежедневното движение на директния международен влак от Истанбул за София, както и международната връзка София-Крайова, която се осъществява със сутрешния влак София-Видин и обедния Видин-София.През лятото, вкл. месеците от юни до октомври, се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин.За пътуващите по направлението София-Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ.По направлението София-Белград придвижването с директния влак ще се осъществява само в периода от 15.06.2018 г. до 17.09.2018 г.В графика са взети предвид и планираните по-мащабни ремонти по железопътната инфраструктура. Например за участъка Пловдив-Стара Загора са разработени разписания по алтернативни маршрути през гара Димитровград.", "date": "2017.12.10", "title": "Нов график за движение на пътническите влакове на БДЖ от днес"}
{"url": "https://offnews.bg/obshtestvo/snegorini-otnesoha-veloaleiata-na-bul-dondukov-670930.html", "text": "Невероятно, но факт! На чисто новия бул. \"Дондуков\" изобщо не му върви. След многото спекулации за некачествен ремонт на централния столичен булевард, той осъмна и без велоалея.Тя беше отнесена от снегорини.Някои от водачите на снегопочистващите машини са се престарали и заедно със снега са \"почистили\" гумените огражения за велоалеята.Фирмата, допуснала грешката, ще бъде глобена. Съоръжението ще бъде възстановено за нейна сметка.През цялата нощ 142 машини за сняг обикаляха София", "date": "2017.12.10", "title": "Снегорини отнесоха велоалеята на бул. Дондуков"}
{"url": "https://offnews.bg/obshtestvo/plevenskata-epopeia-shte-bade-presazdadena-sas-zvuk-i-svetlina-670906.html", "text": "За първи път Плевенската епопея ще бъде пресъздадена със звук и светлина. Спектакълът ще бъде представен тази вечер по идея на общината, когато е кулминацията на честванията за 140-та годишнина от Освобождението на града, предаде БНР.Светлинно-звуков спектакъл \"Падна Плевен! Ден велик!\" ще бъде представен на площад \"Възраждане\" в края на тържествената заря проверка на площад \"Възраждане\", в която ще участва и президентът Румен Радев.Ще бъдат представени трите щурма за Плевен, блокадата, падането на Плевен, обясни началникът на отдел \"Култура\" в общината Стефка Григорова. Над 110 осветителни тела са разположени за спектакъла в парковото пространство на параклис-мавзолей \"Свети Георги Победоносец\".На днешната дата през 1877 г, .след тримесечна обсада, руската армия успява да превземе окупирания от Осман паша Плевен. Битката е с решаващо значение за изхода от Руско-турската война (1877-1878 г.), тъй като от победата в това сражение зависи дали руските войски ще продължат по-нататъшното си настъпление в пределите на Османската империя. С падането на Плевен във войната настъпва прелом в ползана Русия.", "date": "2017.12.10", "title": "Плевенската епопея ще бъде пресъздадена със звук и светлина"}
{"url": "https://offnews.bg/izvan-terena/grigor-i-nikol-posreshtat-koleda-v-l-a-670912.html", "text": "Приятелката на на най-добрия ни тенисист Григор Димитров Никол Шерцингер разкри, че двамата ще прекарат Коледните празници заедно със семейството й в Лос Анджелис. Освен това певицата споделя и други любопитни факти от връзката си с Димитров.\"Идеалната вечер за нас се изразява в дълга разходка, която да завърши с прекрасна вечеря. Обичам хубавата храна. След това може да изгледаме и някоя романтична комедия, а накрая да си поговорим с чаша вино и хубава музика\", каза още Никол.Тя откровено признава, че преди да се запознае с него, не е разбирала нищо от тенис. Сега обаче нещата коренно са се променили и вече това е любимият спорт на певицата.\"Тенисът вече е любимият ми спорт. Преди да се запозная с Григор не знаех нищо за него. За пръв път гледах тенис по време на негов мач\", разкри Шерцингер пред списание Reveal.\"В момента основното ми желание е да правя музика. Независимо от всичко. Това ще е основното ми занимание през следващата година. Отворена съм за възможността за събиране с колежките от Pussycat Dolls. За момента няма нищо потвърдено, но има подобен вариант. Ще бъде наистина забавно, ако се случи\", завърши певицата.", "date": "2017.12.10", "title": "Григор и Никол посрещат Коледа в Л.А."}
{"url": "https://offnews.bg/futbol/panika-v-kerala-blastars-zaradi-kontuziata-na-berbatov-670914.html", "text": "Българският нападател Димитър Бербатов сериозно притесни треньорското ръководство и феновете на индийския Керала Бластърс, след като напусна контузен игра в четвъртия си мач от местното първенство - гостуването на ФК Гоа.Българинът беше принудително заменен още в петата минута. Впоследствие неговият отбор бе разгромен с 5:2. След мача треньорът на Керала Бластърс Рене Мюленстийн разкри, че Бербатов е получил мускулна травма на прасеца.\"Това със сигурност е много неприятно. Виждате колко е важен Димитър като катализатор на играта. Не знам колко дълго ще бъде извън игра. Скоро ще имаме точна информация. Със сигурност отсъствието му ще бъде голям проблем за нас.Всеки може да потвърди, че Бербатов започваше да се чувства все по-добре в новата си роля и по-задната си позиция. Ще трябва да видим как ще запълним отсъствието му през следващите мачове, ако не и за по-дълъг период“, допълни 53-годишният холандец.", "date": "2017.12.10", "title": "Паника в Керала Бластърс заради контузията на Бербатов"}
{"url": "https://offnews.bg/sviat/blizki-arabski-saiuznitci-se-obarnaha-sreshtu-sasht-zaradi-jerusalim-670908.html", "text": "След многочасово заседание в 3 ч. тази нощ Арабската лига обяви, че признаването на Йерусалим за столица на Израел може да въвлече Близкия Изток в \"насилие и хаос\" и призоваха американския президент Доналд Тръмп да се откаже от него, предадоха световните агенции.Изявлението идва от 22 страни след три дни на насилие и протести на Западния бряг и Ивицата Газа. Сред държавите има близки съюзници на САЩ, като Саудитска Арабия, ОАЕ и Йордания, отбелязва Би Би Си.Действието на Тръмп слага края на американския наутралитет по отношение на най-чувствителния въпрос в региона, смятат външните министри на страните от Арабската лига.Израел винаги е смятал Йерусалим за своя столица, докато палестинците твърдят, че Източен Йерусалим - окупиран от Израел през 1967 г. - е столицата на бъдещата им палестинска държава.За Тръмп решението изпълнява едно от предизборните му обещания и е \"нищо повече от разпознаване на реалността\".Но то среща ожесточена съпротива.Според Арабската лига това е опасно нарушение на международното право, няма юридическа тежест и е невалидно. То лишава САЩ от ролята на \"спонсор и посредник\" в близкоизточния мирен процес, подкопава усилията за постигане на мир, задълбочава напрежението и ще разпали гняв, който заплашва да тласне региона на ръба на пропаст от насилие, хаос и кръвопролитие, заявиха министрите в 3,00 ч. тази нощ след многочасово заседание в Кайро.Министрите призоваха международната общност да признае палестинска държава със столица Източен Ерусалим, поискаха резолюция на Съвета за сигурност, която да провъзгласи, че решението на Тръмп нарушава международното право и няма юридическа сила. Резолюцията съдържа остра реторика, но е бедна откъм съществени действия, отбелязва Асошиейтед прес. В нея липсват наказателни мерки, като бойкот на американски продукти или прекъсване или понижаване на нивото на връзките с Вашингтон. Арабски дипломати заявиха неофициално, че някои страни членки искали текстът да включва наказателни мерки срещу всяка страна, която последва примера на САЩ и признае Ерусалим за израелска столица, но това според източниците било сметнато за прекалено радикално от умерените арабски страни и в крайна сметка отпаднало.", "date": "2017.12.10", "title": "Близки арабски съюзници се обърнаха срещу САЩ заради Йерусалим"}
{"url": "https://offnews.bg/sviat/transplantiraha-pobeditelia-ot-evrovizia-salvador-sobral-disha-s-novo-670913.html", "text": "Победителят от песенния конкурс Евровизия Салвадор Собрал претърпя трансплантация на сърце и се възстановява в болница, предаде Би Би Си.Португалският изпълнител е бил трансплантиран в болница \"Санта Круз\" в португалската столица Лисабон. Тежката операция 27-годишния пациент е минала добре.Собрал, който от години страда от сърдечно заболяване, спечели тазгодишното състезание с лиричната песен \"Amar Pelos Dois\" (\"Любов за двама ни\") и така за пръв път Португалия зае първото място.\"Операцията мина добре\", каза хирургът Мигел Абескасис, цитиран от португалския \"Publico daily\".\"Той беше подготвен много добре. Той е млад човек, който разбира трудностите на такъв тип процедура.\"Възстановяването му ще отнеме много време, но ако всичко върви добре, Собрал ще има напълно нормален живот в бъдеще.Певецът ще трябваше да чака няколко месеца подходящ донор. През септември той реши да слезе от сцената заради здравословното си състояние.Баладата на Собрал го превърна в национален герой в Португалия. Той я описа като \"емоционална песен с красиво послание и хармония - неща, които хората не слушат в днешно време\".Ето и изпълнението му на Евровизия:", "date": "2017.12.10", "title": "Трансплантираха победителя от Евровизия, Салвадор Собрал диша с ново сърце"}
{"url": "https://offnews.bg/futbol/ibrahimovich-i-pogba-zagriaha-za-derbito-s-dzhagi-670916.html", "text": "Две от звездите на Манчестър Юнайтед Златан Ибрахимович и Пол Погба демонстрираха добро настроение преди днешното дерби срещу Сити от поредния кръг в английската Премиър лийг.Двамата поиграха джаги с приятели, като бяха от един отбор. Резултатът не е известен, но Погба сe пошегува с навика на Златан да нарича себе си лъв.\"Лъвовете също играят джаги\", написа французинът, който преди да отиде на \"Олд Трафорд\" риташе за италианския Ювентус.Златан често говори за себе си именно като за лъв. В отговор на въпрос как така бързо се е възстановил след травмата от пролетта, той отговори \"Лъвовете не се възстановяват като обикновените хора\".Същият израз той употреби и когато бе помолен да сравни себе си с останалите нападатели в английския елит. \"Лъвовете не се сравняват с хора\", каза тогава Ибра.Погба може да продължи да играе джаги, тъй като пропуска мача със Сити поради наказание. Двубоят по програма трябва да започне от 18,30 часа на \"Олд Трафорд\", но има риск да бъде отложен поради снеговалеж.", "date": "2017.12.10", "title": "Ибрахимович и Погба загряха за дербито с джаги"}
{"url": "https://offnews.bg/ot-vas/ot-vas-burniat-viatar-izkarti-stalb-v-sofia-tazi-nosht-670909.html", "text": "Бурните ветрове в София тази нощ буквално \"изкъртиха\" стълб, който  застраши минувачи и паркирани автомобили, алармира читателят ни Никола Пейков в имейл до OFFNews.Мястото е кръстовището между ул. \"Костенски водопад\" и ул. \"Силиврия\" в ж.к. \"Гоце Делчев\".Подадохме сигнал на тел. 112, откъдето ни помолиха да останем на място, но повече от 30 минути не пристигна никой - нито полиция, нито пожарна, нито Гражданска защита, пише Никола.Накрая стълбът паднал. За щастие, няма пострадали.\"В дупката имаше натрупала се вода, което показва, че проблемът е започнал още при последните дъждове седмица по-рано\", пише още той и коментира, че това е \"безхаберие\", което можеше да завърши с жертви.В общината има и подаден сигнал по случая.", "date": "2017.12.10", "title": "От вас: Бурният вятър изкърти стълб в София тази нощ"}
{"url": "https://offnews.bg/obshtestvo/grazhdani-na-elin-pelin-na-protest-zaradi-opasen-nadlez-g-n-borisov-670911.html", "text": "Десетки граждани излязоха на протест днес заради застрашаващата живота на пътуващите организация на движението през надлеза в Елин Пелин.Хората се събраха към 10 ч. преди началото на моста.Какъв е проблемът?Елин Пелин е на няколко километра от София, с все повече складови и производствени бази. Надлезът над железопътния път обаче е сериозен проблем. Изграден преди 1989 г., той не е проектиран за толкова голям трафик и толкова тежки превозни средства. След репортажи и предавания за проблема агенция \"Пътна инфраструктура\" пуска търг за рехабилитация и укрепване на надлеза. Хората обаче настояват за нов, защото сегашният не издържа натоварванията, на които е подложен. Ремонтът приключи преди около година.\"Радостта на всички ни бе кратка, още след първите 6 месеца по надлеза започнаха да се получават напуквания в асфалтовата настилка, а към днешна дата зеят кратери между всички фуги\", споделя Ангел Славчев, гражданин на Елин Пелин.По съоръжението има и развити болтове, и висящи уплътнения. Всичко това говори за некачествено изпълнение или за факта, че съоръжението не издържа на тези натоварвания, на които е подложено, коментира той.Хората правят подписка, внасят я в АПИ, срещат се с кметове, представители на АПИ и фирмата изпълнител и получават обещания за ограничители на скоростта, камери и ремонти.Днес, три месеца по-късно, почти нищо от това не е свършено, казва той и дава пример - фирмата замаза две-три дупки, а зеят повече от 10.Гражданите на община Елин Пелин настояват за: незабавни мерки относно организирането на трафика по надлеза в с. Гара Елин Пелин; ограничаване на скоростта по него; забрана за преминаване на автомобили с тегло над 10 тона; незабавна ревизия на съоръжението и отстраняване на неговите проблеми.\"Настояваме за всичко това, защото сме силно обезпокоени за живота и състоянието на хората, които живеят в района и под надлеза - техните къщи са напукани от вибрациите, а тътенът от преминаващия 40-тонен ТИР през дупките е сравним с бомбардировка. Хората са изключително притеснени за живота си\", обяснява Ангел.Много международни шофьори използват този път за връзка между двете магистрали, а складовите бази в района на всички големи хранителни вериги в страната ни доутежняват проблемите.Хората се обръщат и към властимащите със следното послание:", "date": "2017.12.10", "title": "Граждани на Елин Пелин на протест заради опасен надлез: Г-н Борисов, гордеете се с новите пътища. Бихте ли живели тук?"}
{"url": "https://offnews.bg/zdrave/pirogov-otnovo-izliza-na-protest-670935.html", "text": "Утре лекарите, медицинските сестри и санитарите от Института за спешна помощ \"Пирогов\" за пети пореден ден ще протестират пред входа на болницата. Те обвиняват ръководството в лошо управление и искат оставката на изпълнителния директор проф. Асен Балтов.Мениджмънтът отрича обвиненията и твърди, че медицинският персонал й уронва авторитета.Протестиращите твърдят, че в последния месец заплатите им са намалени. От ръководството уточниха,че всъщност не са успели да изплатят допълнителното материално стимулиране на служителите, защото трябвало да покрият дългове към доставчици.", "date": "2017.12.10", "title": "Пирогов отново излиза на протест"}
{"url": "https://offnews.bg/sviat/prodadoha-germansko-selo-za-140-000-evro-670917.html", "text": "Германско село беше продадено за 140 000 евро, пише Deutsche Welle.Наддаването за източногерманското селце Алвине, Бранденбург се проведе вчера в Берлин, като тръгна от цена 125 000 евро.Купувачът е анонимен.Пътят на Алвине и девет порутени жилищни сгради, в които живеят 15-ина души, също бяха част от покупката.\"Победителят в наддаването иска да направи нещо добро с това имущество - за благоденствието на хората, които живеят там\", се казва в съобщение на аукционната къща.", "date": "2017.12.10", "title": "Продадоха германско село за 140 000 евро"}
{"url": "https://offnews.bg/futbol/itcata-bez-zadrazhki-niakoj-den-i-ronaldo-mozhe-da-postigne-neshto-670934.html", "text": "Родната футболна гордост Христо Стоичков блесна с поредно твърде непремерено изказване. Този път на мушката на носителя на „Златната топка” за 1994 г. попадна португалският гений Кристиано Роналдо, който в четвъртък триумфира за пети път с най-голямото лично отличие в света на футбола.Според Стоичков играчът на „Реал Мадрид” не е толкова достоен за наградата, колкото Лео Меси. Аржентинецът също е петкратен носител на „Златната топка”.Списъкът от крайни и непремерени изказвания на родния футболист е твърде дълъг за изброяване. За последно Стоичков заформи ювелирен междудържавен скандал критикувайки вицепремиера на испания и обвинявайки я във франкизъм. Обвинение, заради което Сорая Саенс де Сантамария обеща съдебен процес срещу голмайстора на световното първенство в САЩ през 1994 г. ", "date": "2017.12.10", "title": "Ицата без задръжки: Някой ден и Роналдо може да постигне нещо"}
