{"url": "https://offnews.bg/kultura/pusnaha-biletite-za-novia-fest-na-tconko-tconev-vizhte-vsichki-grupi-670852.html", "text": "Билетите за новия рок фестивал, организиран от Цонко Цонев край Варна, вече са в продажба в мрежата на .Събитието ще бъде на 25-ти и 26-ти май и ще се проведе в парка , на 25 километра южно от Варна. Фестивалът ще има концертни дати през цялото лято.17 лева струва еднодневният пропуск, 25 лева ще ви излезе билетът за двата дни на първия фестивал.Групите, които ще видим на първия Хепи Ленд:", "date": "2017.12.08", "title": "Пуснаха билетите за новия фест на Цонко Цонев (вижте всички групи)"}
{"url": "https://offnews.bg/politika/prezidentat-nalozhi-veto-na-moratoruma-za-novi-lekarstva-670856.html", "text": "Президентът Румен Радев наложи вето на мораториума за заплащане на нови дейности и лекарства от страна на Здравната каса през 2018 г. Мораториумът беше въведен със законопроекта за бюджета на НЗОК за следващата година. \"Президентът счита, че се създава различно третиране на здравноосигурените лица през 2018 г. и се засяга основно конституционно право, гарантиращо на гражданите достъпна медицинска помощ. Лимитираният финансов ресурс за здраве налага оптимизиране на разпределението, разходването и контрола на наличните средства. Това обаче не може да е за сметка на конституционните права на гражданите и социалната справедливост\", обявиха от прессекретариата на държавния глава.Заедно с бюджета на Касата депутатите приеха предложението НЗОК да не плаща нови лекарства през 2018 г.Срещу промяната се обявиха депутатите от опозицията, а пациенти излязоха на протест. Мораториумът за лекарствата засяга 15 нови медикамента, които се очакваше да бъдат включени през 2018 година за заплащане от Касата.Омбудсманът Мая Манолова също обяви, че ще сезира Конституционния съд за решението.С приетия мораториум се нарушават правото на достъп до медицинска помощ и равенството между гражданите, гарантирани от Конституцията. Текстовете влизат в противоречие и с редица международни актове, по които България е страна, обяснява в мотивите си за налагане на вето Румен Радев. \"Здравето на хората е публично благо и цел на националната здравна политика и то има приоритет пред икономическите съображения за ефективност на здравните грижи и минимизиране на разходите. Ресурсът, с който държавата разполага, по правило е ограничен. Лимитираният финансов ресурс за здраве налага оптимизиране на разпределението, разходването и контрола на наличните средства за провеждането на здравната политика, но констатираното засягане на основното право на здравно осигуряване внася дисбаланс и в социалната справедливост\", посочва още в мотивите си президентът и допълва, че възприетият от текстовете подход \"отнема същностен компонент от социалния характер на държавата и противоречи на принципа за социална справедливост\".Здравното министерство: Ветото е в ущърб на интересите на пациентаСлед новината за наложеното вето министерството на здравеопазването излезе с позиция. В нея се казва:", "date": "2017.12.08", "title": "Президентът наложи вето на мораторума за нови лекарства"}
{"url": "https://offnews.bg/kultura/chujte-novata-pesen-na-lisa-dzherard-i-misteriata-na-balgarskite-glaso-670855.html", "text": "Първият сингъл от предстоящия нов албум на \"Мистерията на българските гласове\" със заглавие \"Pora Sotunda\" излиза официално на музикалния пазар в целия свят днес. Той е с участието на изключителната Лиса Джерард от дуото Dead can dance. Сингълът се издава в ограничено количество – в 7 инчов винилов формат (вече наличен и на българския пазар,) от които ще бъдат разпространени само 1,000 бройки в света (в България те ще са 50).Ще се разпространява и цифрово във всички дигитални платформи. Песента \"Pora Sotunda\" е изключително нежна и лирична.Тя е първият официално издаден студиен запис на “Мистерията на българските гласове” след повече от 20-годишна пауза и е елегантен предшественик на очаквания нов албум. В нея красиво се преплитат гласовете на хора и Лиса. От Б страна на сингъла звучи песента “Ганка”, която е хорова и ни връща към корените и традициите на световноизвестният състав. Меломани и ценители могат да се насладят и на въздействащ, магичен, черно-бял видео клип заснет към песента \"Pora Sotunda\", който също има своята световна премиера днес. Видеото е дело на режисьорът Иван Москов и е снимано в България, а част от кадрите са направени в едно напълно обезлюдено село в Родопите - Дядовци. Главният герой във видеото не е актьор или звезда, а уличен художник.\"По време на снимките целия екип се чувствахме като в някаква магия – всичко просто се случваше и сякаш някой ни направляваше от горе\", споделя вълнението си режисьорът Иван Москов. А композиторът Петър Дундаков добавя: \"Мисля, че този проект се превърна в истинска Мистерия на гласовете, носи невероятна енергия и сила и сякаш надскача невидими граници\".Новият албум на \"Мистерията на българските гласове\" е плод на почти двегодишна работа на хорът, продуцентският екип и всички останали участници. Специален гост в него е австралийката Лиса Джерард, така и като композитор и изпълнител на филмова музика.През 2000 г. тя печели \"Златен глобус\" за музиката към филма \"Гладиатор\", създадена съвместно с композитора Ханс Цимер. В албума участват още световният шампион по бийтбокс – SkilleR и немският перкусионист Дейвид Кукерман. С неповторимо присъствие са и българските музиканти: Петър Миланов - китара, Христина Белева - гъдулка, Костадин Генчев – кавал и Димитър Карамфилов – контрабас. Новият албум на \"Мистерията на българските гласове\" се очаква да излезе през пролетта на 2018 г. Съвместните изпълнения на хора и Лиса Джерард бяха представени за първи път пред българска публика по-рано тази година с два изключителни концерта в София и Пловдив.", "date": "2017.12.08", "title": "Чуйте новата песен на Лиса Джерард и Мистерията на българските гласове (видео)"}
{"url": "https://offnews.bg/politika/stanishev-mozhem-da-vlezem-v-shengen-do-kraia-na-evropredsedatelstvot-670858.html", "text": "В следващите година, две, три Европа ще бъде различна. Тя ще се преформатира. Важно е България да е в ядрото, а не да бъде изтласкана в периферията. Това означава членство в Шенген, стартиране на подготовка за членство в Еврозоната, активно участие в засилената обща европейска отбрана и сигурност, заяви президентът на ПЕС Сергей Станишев пред журналисти в София.По негова инициатива на 13 декември - по време на пленарната сесия на Европейския парламент в Старсбург - ще се проведе дебат на тема членството на България, Румъния и Хърватия в Шенген.Доволен съм от този успех, защото това е последната възможност преди българското председателство да се отправи много ясно политическо послание от Европарламента към Европейския съвет и към страните членки по отношение на приемането на тези три държави в Шенген, каза Станишев.Надявам се този дебат да е коз в ръцете на правителството на България в разговорите с тези страни, които още оказват съпротива, или са скептични за членството ни в Шенген. Много бих искал да видя през следващата година, в края на българското председателство, и трите страни – България, Румъния и Хърватия, като членове на Шенгенското пространство. Хърватия все още е по пътя на изпълняване на критериите, но се очаква в края на нашето председателство да ги е покрила. Това ще бъде важен политически успех за нашите страни, за целия ЕС и за гражданите, заяви президентът на ПЕС.България и Румъния изпълниха критериите за членство още през 2011 г. Оттогава, вече 6 години, по чисто конюнктурни вътрешнополитически съображения на една или друга държава се отлага решение на Европейския съвет, което е скандал, само по себе си. Това е пример на поведение, което подкопава доверието на гражданите в ЕС. Доволен съм, че получих единодушна подкрепа за тази инициатива, каза Станишев.", "date": "2017.12.08", "title": "Станишев: Можем да влезем в Шенген до края на европредседателството ни"}
{"url": "https://offnews.bg/obshtestvo/rumen-radev-i-detcata-na-balgarskata-koleda-ukrasiha-kolednata-elha-670857.html", "text": "Президентът Румен Радев, неговата съпруга Десислава Радева и децата, подпомогнати от благотворителната инициатива „Българската Коледа“, украсиха коледната елха на „Дондуков“ 2.„Коледата ни зарежда с много доброта. Дава ни много вяра и надежда, носи ни мечти. Мечти във всяко едно детско сърце. Най-искрено Ви пожелавам да бъдете здрави и още по-добри, да имате усмивки по лицата си, които да сияят както елхата, която украсихте“, заяви държавният глава , приветствайки децата, техните родители и лекарите от детски клиники, които присъстваха на церемонията.Участие в коледното тържество взеха актьорите Юлиан Вергов, Владимир Пенев, Владимир Карамазов, Слава Рачева и малките изпълнители на вокална група \"Бон-Бон\".Всеки, който желае да помогне на инициативата \"Българската Коледа\", може да го стори, като изпрати есемес на номер 1117 или се обади на тел. 09001117. С всяко обаждане или есемес дарявате 1 лв.За всички останали начини за дарение натиснете .", "date": "2017.12.08", "title": "Румен Радев и децата на 'Българската Коледа' украсиха коледната елха в Президентството"}
{"url": "https://offnews.bg/futbol/otborat-na-zhadnoto-potopi-cherno-more-670861.html", "text": "Воденият от Николай Митов - Жадното отбор на Септември (София) завърши годината с успех, след като победи с 2:1 Черно море в среща от 20-ия кръг на Първа професионална лига.Головете за домакините заби Мартин Тошев. Единственото попадение за гостите от Варна пък реализира ветерана Георги Илиев. Домакините откриха резултата в 35-ата минута, когато Иван Тилев изведе Мартин Тошев, а опитният нападател преодоля стража на “моряците” и реализира за 1:0.Втората част започна перфектно за гостите от Варна. При една контраатака за Черно море Георги Илиев с далечен удар прати топката в левия долен ъгъл на вратата на Янко Георгиев за 1:1. Отговорът на Септември не закъсня.Първо Мартин Тошев, а после и Борис Галчев стреляха, но бранителят Илиас Хасани на два пъти изби малко пред голлинията.В 67-ата минута играчите на Николай Митов стигнаха до втори гол. В негов автор отново се превърна Мартин Тошев. Той засече с глава центриране на Иван Тилев.", "date": "2017.12.08", "title": "Отборът на Жадното потопи Черно море"}
{"url": "https://offnews.bg/politika/srabskiat-premier-arestat-na-balgarskite-lekari-v-bosilegrad-ne-e-pol-670864.html", "text": "За сръбския премиер Ана Бърнабич арестът на българските лекари в Босилеград не е \"политически въпрос\", стана ясно от нейно интервю пред БНТ.На 10 ноември трима лекари от Първа МБАЛ - София заради медицински прегледи, които извършваха в Босилеград по покана на Културно-информационния център на българите.Не разглеждам този инцидент на политическо ниво. Става дума за пропуски в лицензите и разрешителните на лекарите да извършват прегледи – и да преглеждат на предвидените за това места. Това е административен въпрос, остана си на местно ниво. Срещу лекарите не са повдигнати никакви обвинения. Просто заради качеството на живот и сигурността на гражданите е важно всички процедури да се спазват, особено в медицината. Така че не разглеждам този въпрос като политически и затова не е и повдиган на политическо ниво, заяви Бърнабич.В Сърбия българското национално малцинство е много важно. Изпитваме голямо уважение към всички малцинства и имаме институционални механизми за сътрудничество с официалните малцинства, едни от най-добрите в Европа. Малцинствата могат да участват в политическия, в обществения живот, имат право на свое образование, на информиране и администрация на своите езици. Гордея се с подхода на Сърбия. И винаги сме отворени за диалог, ако има необходимост да се придвижи нещо, каза още сръбският премиер.Бърнабич твърди, че приветства подобряването на отношенията между България и Македония:\"Ние приветстваме това. И приветстваме всички конструктивни договорености между страните от региона, които доказват, че можем да разговаряме. Че можем да се договаряме без външна помощ, че имаме общи проекти, че даваме положителни сигнали. От това всяка страна поотделно ще има свои конкретни ползи.\" - заяви тя.", "date": "2017.12.08", "title": "Сръбският премиер: Арестът на българските лекари в Босилеград не е политически въпрос"}
{"url": "https://offnews.bg/politika/ot-vanshno-ne-privikali-turskia-poslanik-toj-sam-minal-ottam-670854.html", "text": "От Министерството на външните работи обявиха, че не са привиквали турския посланик д-р Хасан Улусой, след като турският президент Реджеп Тайип Ердоган поиска ревизия на Лозанския договор от 1923 г., а посланикът е дошъл сам в министерството на опознавателна среща. Това обявиха пред OFFNews от министерството. По-рано днес от ведомството изпратиха позиция за възобновяването на въпроса за ревизия на Лозанския договор, като в нея посочиха, че днес е проведена среща с турския посланик Улусой, на която е обсъдено продължаване на пътя на диалога, \"основан на европейските ценности и принципи в интерес на мира и сигурността в региона\". По-късно обаче от МВнР уточниха, че Хасан Улусой е дошъл в министерството на опознавателна среща, което случайно станало на фона на изявлението на Ердоган, двете страни са се възползвали от случая и са обсъдили и този въпрос. Вчера Ердоган поиска ревизия на договора, който урежда въпроса за границите с Гърция и България. Липсата на реакция от страна на българските власти предизвика възмущението на лидера на \"Да, България\" Христо Иванов, който повдигна публично въпроса. ", "date": "2017.12.08", "title": "От Външно не привикали турския посланик, той сам минал оттам"}
{"url": "https://offnews.bg/temida/spetcprokuraturata-nikoga-ne-e-konfiskuvala-bitkojni-670844.html", "text": "По дела в спецпрокуратурата до този момент няма иззети биткойни. Това заяви днес на брифинг ръководителят на спецпрокуратурата Иван Гешев. За да бъде иззета криптовалута трябва да има престъпление, което се е разплащало с криптовалута. За сега такова няма.Гешев отрече информацията, че са конфискувани 200 000 биткойни на стойност 3 млрд. долара през май тази година по време на акцията в Агенция \"Митници\", когато хакери пробиха системата на агенцията.\"Няма иззети биткойни. Към момента делото е в специализираната прокуратура, разследва се от изследовател. Назначени са експертизи, компютърни и всякакви други, включително и такива, които ще бъдат изготвени в САЩ. И след изготвянето на експертизите имам уверението на прокурорите, че в максимално кратък срок ще бъдат конкретизирани обвиненията и ще бъде внесен обвинителен акт в специализиран наказателен съд\", каза Гешев, цитиран от БНТ.Гешев каза още, че търговията с криптовалута не е престъпление и към този момент не могат да разследват случаи с търговия с биткойни.", "date": "2017.12.08", "title": "Спецпрокуратурата никога не е конфискувала биткойни"}
{"url": "https://offnews.bg/112/razbiha-narkogrupa-v-tarnovo-nalagala-monopol-po-osobeno-brutalen-nac-670862.html", "text": "ГДБОП неутрализира наркогрупа във Велико Търново, която е налагала монопол над дилърите по особено брутален начин.Полицейската операция е проведена вчера на територията на града. В нея са участвали служители на ГДБОП, ОДМВР – Велико Търново, дирекция „Жандармерия“ и служители от бюрото по защита към главния прокурор.Досъдебното производство е образувано в началото на септември, съобщи ръководителят на Специализираната прокуратура Иван Гешев.Служителите на ГДБОП са започнали работа преди това. Неутрализирана е организирана престъпна група, занимавала се с наркотици, която по особено брутален начин е налагала монопол на дилърите. Проверени са 23 адреса, на четири от тях са открити и иззети наркотични вещества – марихуана, метаамфетамин и пико. Намерена е и подвижна лаборатория за производство на пико. Назначени са експертизи за установяването на количеството им. В хода на акцията са задържани 15 участници в престъпната схема. Ръководителят на групата и неговият заместник са с криминални регистрации в полицията. Това е най-сериозната група, занимавала се с този тип дейност, на територията на Велико Търново, а може би и на региона, коментира още прокурор Гешев.", "date": "2017.12.08", "title": "Разбиха наркогрупа в Търново, налагала монопол по особено брутален начин (видео)"}
{"url": "https://offnews.bg/temida/sadat-razporedi-proverka-na-referenduma-za-mladost-670848.html", "text": "Подписката за провеждане на блокирания от Столичен общински съвет референдум срещу презастрояването в квартал „Младост”, ще бъде ревизирана, съобщиха от инициативния комитет \"За Зелен Младост\".Състав на Административен съд София-град разпореди двама експерти да проверят 6403 подписа на граждани, които бяха посочени като некоректни от ГД „ГРАО”. По искане на адв. Радан Кънев, който се съгласи безвъзмездно да брани правата на гражданите на „Младост”, ГРАО трябва да предостави точен списък с посочените като некоректни записи. Единият експерт, който ще проверява списъците, е специалист по информатика и е посочен от кантората, наета от СОС, срещу ИК „За Зелен Младост”. Второто вещо лице трябва да бъде експерт по статистика и ще бъде посочено в 10-дневен срок.Следващото заседание по делото бе насрочено за 9 февруари 2018г. от 13:30 часа. ", "date": "2017.12.08", "title": "Съдът разпореди проверка на референдума за Младост"}
{"url": "https://offnews.bg/112/mazhat-kojto-kara-v-nasreshtnoto-na-hemus-tvardi-che-se-e-obarkal-670859.html", "text": "Разкрит е шофьорът, който бев лентата за насрещно движение на автомагистрала „Хемус“. Той е 52-годишен мъж от врачанското село Три кладенци. За опасното нарушение ще бъде глобен с 1000 лева.Нарушителят има и неплатени глоби в размер на 130 лева, поради което му е отнета шофьорската книжка, съобщават от пресцентъра на МВР.Пред bTV 52-годишният мъж каза, че е карал в насрещното, защото се е объркал и изплашил.От полицията призовават хората, които станат свидетели на подобни нарушения, да подават своевременни сигнали.Важно е те да съдържат информация за мястото на нарушението, както и забелязани детайли, които биха помогнали за бързото идентифициране на превозното средство.", "date": "2017.12.08", "title": "Мъжът, който кара в насрещното на 'Хемус', твърди, че се е объркал и изплашил"}
{"url": "https://offnews.bg/politika/razdadoha-nagradite-inovatcii-v-politikata-670849.html", "text": "Първите по рода си награди „Иновации в политиката“ бяха раздадени на изискана церемония в кметството на Виена. Организаторите им, поставили си амбициозната цел да открият проекти, които променят живота на европейските граждани, отличиха политици от 15 държави.  Те се състезаваха с още 587 иновативни проекта от цяла Европа на първи етап и преминаха на финален, където се съревноваваха с едва 90 – десетте проекта, получили най-висок резултат във всяка от деветте категории - Цивилизация, Демокрация, Човешки права, Свобода, Работни места, Екология, Общност, Просперитет, Качество на живот.„Международните награди „Иновации в политиката“ се провеждат за първи път, а България е една от двете страни от Източна Европа, част от мащабната инициатива. Тя цели да идентифицира и отличи различните и смели практики в политическата сфера, които обединяват хората и създават устойчива среда. За мен ключовата дума тук е устойчив. Защото именно зад нея прозира желанието на един политик да промени средата трайно, да остави следа след себе си, дори да улесни работата за тези, които ще се трудят след него. Не веднъж и два пъти сме ставали свидетели на случаи, в които неумението на един политик да погледне отвъд своя собствен мандат е проваляло похвални инициативи, с потенциал за разгръщане и надграждане. Горд съм, че имахме трима български представители на финал, които доказаха точно противното – че са млади и космополитни хора с дръзки идеи и широк хоризонт на политическите си действия. Всичко това, естествено, е подплатено и с отлична реализация на проектите им – това е оценката, която получиха сред стотици други проекти, и която ги изпрати и на финал“, коментира успеха на българските представили Александър Дурчев, представител за България на Института за иновации в политиката.Инициативата „Иновации в политиката“ стартира през пролетта на 2017 г., наградите са в 9 категории: Цивилизация, Демокрация, Човешки права, Свобода, Работни места, Екология, Общност, Просперитет, Качество на живот. Победителите бяха определени от жури, съставено от 1000 европейски граждани, избрани на случаен принцип. Чрез онлайн система то избра победителите по шест критерия - иновации, създаване на мостове, изграждане на доверие, участие, устойчивост и финансова жизнеспособност.", "date": "2017.12.08", "title": "Раздадоха наградите Иновации в политиката"}
{"url": "https://offnews.bg/zimni/domrachova-otreche-biorndalen-da-j-e-i-trenior-osven-saprug-670863.html", "text": "Беларуската състезателка Даря Домрачова записа първа победа, след като стана майка през октомври м.г. Тя спечели спринта на 7.5 километра от Световната купа по биатлон в австрийския зимен център Хохфилцен.31-годишната Домрачова преодоля трасето за 22:40.2 минути и повали всичките 10 мишени. Така тя записа 29-а победа в кариерата си за Световната купа.\"Много съм щастлива от този успех. Дълго време не съм се качвала на подиума и се радвам, че днес стрелбата ми се получи. В ски бягането няма граници, ще трябва да се работи още много. Според мен въпросът с Русия и олимпиадата е решен. Сега спортистите, които ще участват трябва да намерят правилната мотивация\", каза Домрачова. Тя отхвърли спекулациите, че съпругът й Оле Ейнар Бьорндален изпълнява и ролята на треньор.\"О, та той все още е активен спортист и си има собствени цели. Работя с други треньори\", коментира Домрачова.Втора на 22.1 секунди с една грешка в стрелбата в Хохфилцен завърши двукратната олимпийска шампионка в дисциплината Анастасия Кузмина (Словакия).Доротеа Вирер (Италия) финишира трета с пасив от 30.6 секунди и с 9 от 10 свалени мишени.Българките останаха извън първите 60 и не се класираха за утрешното преследване. Емилия Йорданова е 68-а с два пропуска и на 2:57.0 минути след победителката Домрачова. Стефани Попова завърши 86-а без грешка в стрелбата и пасив от 3:37.7 минути, а Десислава Стоянова е 90-а от 102 финиширали с четири грешки и изоставане от 3:52.6 минути.В класирането за Световната купа след четири старта начело е Жюстин Бреза (Франция) със 160 точки, следвана от Денизе Херман със 151 точки и Синьове Солемдал (Норвегия) със 145 точки.", "date": "2017.12.08", "title": "Домрачова отрече Бьорндален да й е и треньор, освен съпруг"}
{"url": "https://offnews.bg/sviat/edin-ubit-i-200-raneni-palestintci-v-denia-na-gneva-video-670837.html", "text": "Хиляди излязоха и днес на протест срещу решението на американския президент Доналд Тръмп да обяви Йерусалим за столица на Израел. След края на молитвите в джамията Ал Акса в Йерусалим богомолци стигнаха до вратите на Стария град, като скандираха \"Йерусалим е наш, Йерусалим е нашата столица\" и \"Нямаме нужда от празни приказки, имаме нужда от камъни и автомати Калашников\".Стигна се до сблъсъци между палестинци и израелски полицаи. Един човек е загинал, а поне 200 са ранени, съобщи AFP, позовавайки се на здравните власти.Убитият е 30-годишният Мохамад ал Масри, съобщи кореспондентът на Times of Israel, позовавайки се на палестинското здравно министерство.Палестинските власти съобщиха първоначално и за втори загинал, но след това оттеглиха тази информация. Те уточниха, че втори мъж е прострелян в главата и е още жив, но \"състоянието му е безнадеждно\".Във Витлеем маскирани младежи запалиха гуми и замеряха с камъни израелските войници, които отговориха със сълзотворен газ.Протести се проведоха и в Рамала, където бяха задържани няколко души. Около 40 палестинци пострадаха при сблъсъци с израелски войници в арабското село Кусра недалеч от Наблус.Хиляди се включиха в протестите в столицата на Йордания Аман. В шествието се включиха депутати и членове на политически партии. Хиляди протестираха в Истанбул и други градове на Турция, като скандираша \"Израел е убиец, САЩ - негови покровители\". Тръмп обяви в сряда Йерусалим за столица на Израел, с което предизвика възмущение и протести в Йерусалим и Витлеем, както и в Йордания, Египет, Индия, Афганистан, Пакистан, Турция, съобщиха информационните агенции, цитирани от БТА.Протестиращите гориха американски и израелски знамена и плакати с лицето на Тръмп. Над 100 души бяха ранени при вчерашните протести, като сред тях е имало и такива с огнестрелни рани, съобщиха от Червения полумесец. След решението на Тръмп Ал Каида призова за атаки срещу САЩ. По повод обявяването на Йерусалим за столица на Израел от страна на САЩ Съветът за сигурност се събира на извънредно заседание.", "date": "2017.12.08", "title": "Един убит и 200 ранени палестинци в 'Деня на гнева' (видео)"}
{"url": "https://offnews.bg/ikonomika/doklad-niama-zamarsiavane-s-rutenij-106-v-iuzhen-ural-670847.html", "text": "Анализ на руските регулаторни отговори отхвърли възможността Производствено обединение „Маяк“, което е част от корпорацията \"Росатом\", да е източникът на замърсяване с рутений-106.Във връзка със съобщението на официалния сайт на Росгидромет на информация за откриването на територията и в атмосферата на Южен Урал на радионуклида рутений-106, по инициатива на генералния директор на руската корпорация „Росатом“ бе създадена специална междуведомствена комисия. В периода от 29 ноември до 1 декември 2017 г. специалисти от „Росатом“, Института за безопасно развитие на атомната енергетика на Руската академия на науките (ИБРАЕ РАН), както и работна група от Федералната медико-биологическа агенция (ФМБА) на Русия проведоха допълнителна проверка на състоянието на радиационната обстановка на обектите на ФГУП „ПО „Маяк“ и радиационния мониторинг, организиран в предприятието. Комисията анализира бази данни от системите за радиационен мониторинг на ФГУП „ПО „Маяк“. Бяха взети и изследвани проби от почвата за определяне на повърхностно попадане на радионуклиди, бяха направени контролни измервания на мощността на дозите на гама-излъчванията и плътността на потока от бета частици в местността и близките пунктове Аргаяш, Метлино, Новогорний, Худайбердинск, в които Росгидромет на 25 септември - 1 октомври 2017 г. регистрира повишено съдържание на рутений-106. Подборът и измерванията на пробите се извършваха паралелно в лабораториите на ФГУП „ПО „Маяк“ и Междурегионалното управление № 71 на ФМБА на Русия (гр. Озьорск) с участието на членовете на комисията.Измерванията на контролните проби не показаха наличие на рутений-106 (нивото на замърсяване на почвата с рутений-106 е по-ниско от минимално откриваемото), мощността на дозите на гама излъчването и плътността на потока на бета частиците съответстват на естествения фон.Комисията не е открила нарушения в работата на системите за радиационен мониторинг на „ПО „Маяк“.По-рано фиксираните стойности на обемната активност на рутений-106 в пробите на аерозолите, съобщени от Росгидромет, са били в отделни населени пунктове на Южен Урал между 100 – 10000 пъти по-ниски от допустимата му за населението средногодишна обемна активност, установена от нормите за радиационна безопасност (НРБ-99/2009). Според резултатите от непрестанния радиационен контрол в предприятията и АЕЦ, разположени в Европа и Южен Урал, концентрацията на рутений-106 в разглеждания времеви период не са превишавали една хилядна от допустимия за населението стандарт.Тези стойности не превишават и практически съвпадат със стойностите, фиксирани едновременно в този период в Европа. По данни на МААЕ от 13.10.2017 г. обемните концентрации на рутений-106, регистрирани във въздуха на европейски страни, са се намирали в диапазона от десетки микробекерела на кубичен метър (µBq/m3) до десетки милибекерела на кубичен метър (mBq/m3). Най-голямата стойност от 145 mBq/m3 са регистрирани на 30.09.2017 г. в Букурещ, Румъния. Предизвиква безпокойство отсъствието на информация, разкриваща причините за аномално високите стойности на рутений-106 в Румъния.Членовете на комисията са съгласни с позицията на МААЕ, че изпускането на засечения рутений-106 не може да е свързано с дейността на АЕЦ, защото в АЕЦ, в следствие на процеса на делене на урана, рутений-106 като продукт на деленето, присъства изключително в смеси с други изотопи като рутений-103, цезий-137, стронций-90 и много други, които не са били засечени.Освен това „чист“ рутений-106 и препарати, които го съдържат, като правило не се произвеждат от отработено ядрено гориво. Малки концентрации на рутений-106 в смеси от продукти на деление правят процеса по извличането му от отработеното ядрено гориво и последващото изработване на препарати изключително трудоемко и скъпоструващо.От гореизложеното следва, че източник на изпускането не могат да бъдат предприятия, които се занимават с преработката на отработено ядрено гориво, защото, както и в случая с АЕЦ, рутений-106 не може да постъпи във въздуха без посочените по-горе продукти на делене, чиято активност обикновено е по-голяма, отколкото активността на рутения.Отделно, трябва да се подчертае, че ПО „Маяк“ не произвежда „чист“ рутений-106.В Русия „чистият“ рутений-106 за медицински цели се получава чрез облъчване на специални мишени във високопоточни ядрени реактори с последващо отделяне с радиохимични методи. Максималната активност на получаемите партиди от препаратите не превишават няколко десетки мили кюри (milliCi), а максималната сумарна активност на медицинския рутений-106, произвеждан в Русия за една година не надвишава 1 кюри.Съответно, медицинските институти също не могат да бъдат считани за източник на изпускане, заради много ниското ниво на радиоактивност на рутений-106, който те използват.През октомври 2017 г. френският Институт за радиологична защита и ядрена безопасност (IRSN) и германският Федерален офис за радиационна защита (BfS) публикуваха резултатите от компютърно симулирано моделиране за идентификация на потенциални региони на местонахождението на източника на излъчване на рутений-106 на базата на измервания на проби от въздуха в Европа. В информациите се посочваше, че предполагаемият източник може да се намира на територията на Руската федерация между Волга и Урал. В прессъобщението на IRSN от 09.11.2017 г. се съобщаваше, че според изчисленията на специалистите от института активността на рутений-106 на мястото на изхвърляне трябва да е била от 100 to 300 TBq (от 2700 до 8100 Ci).Членовете на комисията са съгласни с извода за нивото на активност на предполагаемия източник. По изчисленията на ИБРАЕ РАН, ако източникът на изпускане на „чистия“ рутений-106 се е намирал между Волга и Урал, както е заявено от IRSN, активността на изхвърления в атмосферата „чист“ рутений-106 трябва да е била от порядъка на хиляди кюри.На основата на това комисията може да направи следните изводи:Ако „аварийните изпускания“ с такава активност са се случили в ПО „Маяк“, то попадането на рутений-106 в почвата в град Озьорск и другите близки населени пунктове би било съществено по-високо, отколкото в Европа. Тези попадания биха били регистрирани от комисията по време на подбора и измерванията на пробите в периода на работа й. Попадане в почвата би могло да бъде проследено и днес. Това задължително биха открили и надзорните органи: ФМБА на Русия, Роспотребнадзор, Росгидромет. Това не се наблюдава.Според оценката на комисията ако „аварийните изпускания“ на такава активност са се случили в ПО „Маяк“, то показанията на автоматизираните системи за контрол на технологичните процеси и радиационните параметри биха били десетки и стотици пъти по-високи. Мощността на дозите на гама излъчването би се увеличила в помещенията на инсталациите, особено в местата, където минават вентилационните тръби. Автоматизираните системи за радиационен контрол на работните места на персонала задължително биха показали превишаване на контролните нива, би заработила и съответната сигнализация и информацията за тези факти би била достъпна за голямо количество хора, работещи в предприятието. Да се скрие такава ситуация е невъзможно. Персоналът на ФГУП ПО „Маяк“ и жителите на град Озьорск научават, че на предприятието се приписва голяма авария от средствата за масова информация.Освен това, членовете на комисията са съгласни със специалистите от IRSN, че при авария, подобна на тази, която са изчислили, трябва да настъпи евакуация на населението на град Озьорск. Ако в такива случаи не се провежда евакуация или тя се забавя, то задължително се открива постъпване, в този случай на рутений-106, в организма на персонала на предприятието. В организма на 250 сътрудници на ПО „Маяк“, в това число и на работещите в Радиохимическия завод, преминали през контрола на спектрометър през октомври-ноември 2017 г., не са открити никакви следи от рутений-106. Изследването е проведено от специалистите от Южно-уралския институт за биофизика на ФМБА на Русия. Този институт е единствената независима в страната организация, която е акредитирана в областта „Индивидуална дозиметрия на лица от персонала и населението“.Според резултатите от мониторинга, предоставен от Росгидромет, обемната активност на рутений-106 (десетки mBq/m3) в Южен Урал практически съвпада със стойностите, измерени в Европа. При това, особеност на ситуацията е отсъствието на участъци с повишен радиационен фон между Южен Урал и Източна Европа, които неизбежно биха се образували ако източникът на излъчване бе разположен на повърхността или близо до повърхността в Южен Урал.Отчитайки, че тези територии се намират на разстояние повече от 2500 км, може да се предположи наличието на друг източник на изхвърляне, който е външен по отношение на упоменатите територии. Такъв източник може да бъде изгарянето в атмосферата на изкуствен спътник (или негова част), на борда на който се е намирал източник на рутений-106 с висока сумарна активност.", "date": "2017.12.08", "title": "Доклад: Няма замърсяване с рутений-106 в Южен Урал"}
{"url": "https://offnews.bg/obshtestvo/muzikautor-balgaria-gubi-mnogo-poveche-ot-19-hil-evro-na-den-ot-nesp-670843.html", "text": "Сдружението за колективно управление на авторски права \"Музикаутор\" определи като \"тревожна\"  на ден заради неспазване на регламенти в областта на авторското право и сродните му права.\"Трябва да подчертаем, че загубите на България от ниската защита на интелектуалната собственост дори надхвърлят размера на санкциите от ЕК\", казват от Музикаутор в съобщение до медиите.Техните думи потвърждават с:► Присъствието на България в негативния Списък 301 на Търговския представител на САЩ за пета поредна година – важен показател за инвестиционния климат в страната ни;► Осем пъти по-ниските приходи от авторски възнаграждения в България спрямо държавите в Европа по данни на Международната конфедерация на дружествата на композитори и автори (на глава от населението годишно: България – 0,67 евро, Европа – 5,65 евро);► Последните позиции на България в Международния индекс за правото на собственост – IPRI (средно ниво на защита на авторските права: България – 4,00/10, ЕС и ЕИП – 6,33/10; България е на 30-то място от 31 държави);► Според Световната организация за интелектуална собственост липсва разбиране в България за интелектуалната собственост като икономически ресурс;Музикаутор алармира, че вместо да работят в посока защита на интелектуалната собственост и въпреки наличието на готов проектозакон, българските институции допускат налагането на санкции от ЕК и задълбочават проблема.Още в края на 2015 г. в синхрон с европейските разпоредби бе разработен проект на закон, който да транспонира Директива 2014/26/ЕС. Законопроектът бе съгласуван от работна група към Министерство на културата, включваща над 30 представители на всички заинтересовани страни в сферата – обществен сектор, браншови организации на ползвателите, организации на правоносителите, институции и т.н.Законопроектът бе внесен в Министерски съвет, който от своя страна го предложи на Народното събрание на 25 март 2016 г. Впоследствие бе одобрен с пълно единодушие от водещата Комисия по културата и медиите и от Комисията по европейските въпроси и контрол на европейските фондове. Въпреки това законопроектът бе стопиран от Комисията по правни въпроси.За организацията на композитори и автори Музикаутор това е още едно доказателство за липсата на стратегии и политики за защита на интелектуалната собственост, въпреки негативните индекси и класации, в които България присъства от години.", "date": "2017.12.08", "title": "Музикаутор: България губи много повече от 19 хил. евро на ден от неспазването на авторско право"}
{"url": "https://offnews.bg/sviat/putin-uvolni-shefa-na-kriminalistite-v-ruskoto-mvr-otkradnal-80-mln-670850.html", "text": "Руският президент Владимир Путин освободи от длъжност началника на криминалистите в руското вътрешно министерство ген. Пьотр Гришин. Гришин, неговият заместник Олег Мазура и бизнесменът Сергей Нарутов са обвинени в това, че са си присвоили държавни пари в особено големи размери при закупуването на оборудване за регионалните криминологии. Според обвинението тримата са си присвоили 80 млн. рубли (около 1 144 737 евро). Гришин и Мазура са арестувани. Предстои арестът и на бизнесмена. ", "date": "2017.12.08", "title": "Путин уволни шефа на криминалистите в руското МВР, откраднал 80 млн. рубли"}
{"url": "https://offnews.bg/kultura/reviu-zashto-da-zhivee-balgaria-e-brilianten-film-670845.html", "text": "Гледахте ли го? Заболя ли ви? Тревожно ли ви е? Ледената буца в гърдите стопи ли се или напира да излезе през очите ви? Или намерихте легитимация на най-съкровените си мисли и съмнения? Страх ли ви е? Горчи ли от толкова много безкомпромисна истина? Ако не сте го гледали, побързайте и не пропускайте, защото този филм трябва да се гледа от всички.Този филм хваща за гърлото. Здраво! И въздишките излизат трудно. Той няма да ви остави да скучаете и няма да си тръгнете равнодушни от залата. В него ще разпознаете някого. Ако не себе си, то приятеля, колегата, роднината, с когото така и не намирате допирни точки по темата за национализма…или дори детето си. Между другото, знаете ли къде ходи детето ви вечер и с кого се събира?  А на какво ги учат в училище, знаете ли?Филмът е брилянтен! Фино, интелектуално упражнение, в което зрителят трябва да намери идеята на автора, минавайки през сцени и идеи, от които кръвта замръзва. В лентата има за всекиго по нещо. В този филм има много истински националисти. Те ще намерят легитимация на идеите си и ще сгрешат. Защото не за това става въпрос.Малцинствата ще се изплашат и с право, защото каузата на крайния национализъм у нас отдавна не е за подценяване. Политиците ще намерят много поводи да се упражняват на струните на човешките страхове, които този филм изпъва до крайност. (Не)етническите партии ще намерят перфектен повод да кажат на избирателите си „Виждате ли, за това става въпрос. За това имате нужда от нас”. Филмът не е и за това. Крайно критични интелектуалци ще го отхвърлят в притесненията си как ще въздействат кадрите на малцинствата. И няма да са прави, защото малцинствата имат право да видят истината от първо лице. Защото ги засяга пряко и няма да я разберат от ежедневните информационни емисии на най-масовите телевизии.„Да живее България” е писък. Той крещи и казва „Опомнете се!”. Време е да си дадем сметка кога изпуснахме момента и позволихме патриотизма да бъде приравняван с първичен национализъм. И това е процес, който тече в училищата на децата ни. Кога проспахме момента, в който преподаватели със съмнителен житейски фундамент застанаха до най-скъпите ни и започнаха безкритично да им вменяват изкривените си ценности? Кога проспахме момента, в който ние самите започнахме да вярваме на система, която превръща децата ни в потенциални насилници? Къде бяхме когато улицата започна да формира в тях манталитета на разделението и отхвърлянето на различния само защото той е малцинство? Дали не приехме по-лесния път на омразата, като потвърждение за собствената ни недостатъчност да произведем качествена среда?Филмът е идентификатор, лакмус. Ако не сте били наясно със себе си, след прожекцията ще знаете дали сте от страната на нормалността или се определяте като краен националист. Той няма да ви остави неутрални. Защото в тази игра неутрални няма. Ако изберете тази позиция, рискувате да ви застигне съдбата на немския протестантски пастор Мартин Нимьолер, който докато се чудел дали да протестира при депортацията на комунисти, цигани и евреи, дошъл и неговия ред… И вече нямало кой да се противопостави, защото всички били в лагерите на смъртта. Защото крайният национализъм завършва точно така. Филма го казва, не аз.„Който има уши, нека да слуша” би могло да бъде едно от подзаглавията . Много от кадрите ще бъдат разчетени неправилно. Някои от тях вече са. Всеки кадър би могъл да бъде подлаган на дискусия и всеки от тях е парче от големия пъзел, който много ясно макар и трудно ни показва позицията на автора. Не я налага. Дори е нужно много старателно да гледате между отделните кадри, така както четете между редовете, за да разберете, че Адела Пеева не е неутрална, въпреки чисто човешките си декларации. Сглобеният пъзел ни казва: „Хора имаме ужасен проблем с непредвидими последици, който си създадохме сами. Нека да се хванем и сами да го коригираме и да върнем децата си в нормалността. Преди да поставят идеологията над всичко свято – дом, родители, съседи, приятели. Тогава става необратимо и ужасно страшно.”Във филма има много малко патриотизъм, почти никакъв. И това е предмет на упреци. А трябва ли патриотизмът да бъде предмет на идеологеми? Трябва ли да го насаждаме или е редно да го възпитаваме? Нужно ли е да скандираме или трябва да го упражняваме? Защото това е разликата между патриотизъм и национализъм, идеологията. Тя е тази, която обръща нещата наопаки и ни обърква, а ние го позволяваме. Няма други виновни. Защото патриотизма би трябвало да се упражнява по подразбиране, като необходимо и неотменимо условие за съжителство. Той не се пропагандира, а се толерира по дефиниция. Патриотизмът е добър съсед в нужда, национализмът пали чергата на съседа. Първият отваря врата на дома си, втория затваря вратата на лагера зад гърба ти. Единия те кани в църквата си, другия подпалва синагогата ти. Патриотизмът уважава собствеността ти и правото да я умножаваш, национализмъ я национализира за себе си. Списъкът с разлики може да продължава. Вие преценете кое има нужда да бъде показвано във филмите и кое се нарича нормалност.Не е ли основният въпрос защо позволихме децата ни да се идентифицират с омразата, гнева и ксенофобията? Защото без тях каузата на национализма е невъзможно осъществима. Кой ги отхвърли, кой ги уплаши, кой не им показа достатъчно любов, кой не повярва в силите им и в личността им, кой не беше достатъчно добър пример за тях, кой пропусна покрай ушите си първите симптоми на агресията? Показахме ли им що е милосърдие, търпение, що е дом и семейство. Показахме ли им истината, показахме ли им Бога? Познаваме ли го? Какво е това, което търсиха у нас, но го намериха в лозунгите на лидерите зад микрофоните?Практичния поглед към филма предполага да си дадем сметка за някои неща, както и да си зададем много въпроси.Редно е да си дадем сметка, че като част от обединена Европа сме подложени на масиран националистически натиск през последните десетина години. Като част от една противоречива и геополитически апетитна територия, каквато са Балканите, сме подложени на такива атаки от край време, особено в контекста на близостта си до Империята на злото.Редно е да си дадем сметка, че явлението национализъм далеч не се изчерпва с показни ритуали и демонстрации, а има много конкретни и добре обмислени цели. Нито една от тях не е в полза на националния интерес, въпреки декларациите на националистите. Редно е да знаем, че изкуството на националистическата кауза е десетилетия наред развивано и обогатявано идеологически в социалните лаборатории на най-мощния репресивен апарат на изток от Европа. Нужно е да знаем, че неговата цел е да разделя, подчинява, владее и експлоатира крехките ни национални ресурси. И тази игра съвсем не е безобидна. Защото е атакувано бъдещето ни, децата ни. Редно е да се запитаме какво е общото между Босна, Валония, Каталония, Брекзит, Шотландия, Крим, Донецк, бежанския поток към Европа? Кой спуска идеологията? Кой финансира процесите? Кой стои зад гърба на политици като Найджъл Фарадж , Карлес Пучдемон и Мари Льо Пен? Казват, че парите не миришат. А не миришат ли на природен газ? Или на шистов? Къде е голямата роля на всеки „малък” българин в тези процеси?Редно е да си дадем сметка, че ние избираме политиците, които ни управляват и ни вкарват в тежки заблуди като политиките на неизбежност и вечност,(„За тиранията”, Тимъти Снайдър) според които нищо от миналото не може да се повтори и историята има само един ход, напред към либерална демокрация. Те ни убеждават, че няма как колелото на живота да се завърти назад и да преживеем отново Холокоста и националсоциализма, но дали е така всъщност.Или безкритично ги насърчаваме да ни казват нещата, които бихме искали да чуем? Това е и идеята на друг неспокоен ум на нашето съвремие. Хърватската журналистка Славенка Дракулич в размислите си за геноцида в Сребреница поставя остро ударение върху личната отговорност на всеки гражданин на размирния балкански регион за най-голямото клане в историята след Втората световна война.Защото когато всеки упражнява избирателното си право и е част от едно общество, което негласно одобрява или премълчава ксенофобията, тогава е меко казано неморално да обвиняваме неколцина за преките жертви. Защото както казва полският историк и философ Лешек Колавски „Това, че сте били излъгани, не е оправдание в политиката”.А в днешно време всичко е политика. Особено маршируващите хора с униформи, факли и мегафони, които склоняват други хора към нетърпимост на различните.Тепърва, тепърва ще се говори за този филм!", "date": "2017.12.08", "title": "Ревю: Защо 'Да живее България' e брилянтен филм"}
{"url": "https://offnews.bg/sviat/putin-na-poseshtenie-v-turtcia-na-11-dekemvri-670846.html", "text": "Руският президент Владимир Путин ще бъде на посещение в Турция на 11 декември, съобщиха от Кремъл, цитирани от РИА Новости. Путин ще се срещне с турския си колега Реджеп Тайип Ердоган.Очаква се двамата да обсъдят редица международни въпроси, в това число ситуацията в Сирия и в Близкия изток. Путин и Ердоган ще обсъдят още отношенията между Русия и Турция и преди всичко съвместните проекти в сферата на енергетиката, се отбелязва в съобщението. Двамата разговаряха по телефона снощи, за да обсъдят ситуацията в Близкия изток, след като американският президент Доналд Тръмп обяви Йерусалим за столица на Израел. От Кремъл не съобщиха подробности за разговора. ", "date": "2017.12.08", "title": "Путин на посещение в Турция на 11 декември"}
{"url": "https://offnews.bg/politika/pravitelstvoto-shte-remontira-vsichki-stari-kazarmi-670840.html", "text": "Премиерът Бойко Борисов и вицепремиерът и военен министър Красимир Каракачанов са обсъдили днес на среща казуса с поддръжката на транспортните самолети \"Спартан\", премиерът е поискал и ремонт на казармите. Това обясни пред журналисти в парламента Каракачанов като подчерта, че в армията има не малко проблеми и не малка част са свързани с пари, съобщава БНТ.Темата за самолетите \"Спартан\" е една от темите, която коментирахме, тъй като всяко едно техническо средство, в случая \"Спартан\"- ите, също имат своя ресурс, след което трябва да се направи договор за тяхната поддръжка /сегашният договор за поддръжка е изтекъл по-рано тази година и все още не е подписан нов - бел.реп./. Премиерът е настоял да се намери решение, да се отиде към сключване на договор. Разговори вече сме водили, има определени виждания по офертата, разясни военният министър.Каракачанов определи като \"интересен\" въпросът за включване на \"Рафал\" към изтребителите, за които да отправим оферта за закупуване, но с изричното уточнение, че ще го отнесе към ВВС. Въпросът обаче е до пари, тъй като френските изтребители са много скъпи за нас - около 100 млн. евро единият. Други изтребители са на половин цена, допълни вицепремиерът.По принцип аз смятам, че писмата трябва да бъдат изпратени до максимален брой фирми и държави, но да има по-голямо съревнование, отсега мога да ви кажа, че някои от самолетите са изключително скъпи, не са по нашите възможности посочи той.Борисов държал още следващата година да се отделят необходимите средства за ремонт на казармите. МО, по думите на Каракачанов, разполага само с част от парите. Министърът разясни също, че средното увеличение на заплатите на военнослужещите от догодина ще е средно с 10-11 процента.", "date": "2017.12.08", "title": "Правителството ще ремонтира всички стари казарми"}
{"url": "https://offnews.bg/politika/bsp-sofia-protiv-kevr-da-vdigne-tcenata-na-vodata-670841.html", "text": "БСП - София категорично се противопоставя на намерението на Комисията за енергийно и водно регулиране (КЕВР) да повиши цената на водата в София за втори път тази година и го смята за необосновано и неприемливо. Както е известно, в началото на 2017-а беше реализирано увеличение с 18%. Сега КЕВР е готова да подкрепи искането на концесионера \"Софийска вода\" за ново повишение с над 9%. БСП – София досега последователно е отстоявала становището, че концесията на \"Софийска вода\" в този вид е неизгодна за столичани. Съгласно европейското законодателство достъпът до вода не е услуга, а е основно право. Откакто водоснабдяването е отдадено на концесия цената на водата се увеличи 7 пъти, без реално да е подобрено качеството на услугата, без да е достигнато очакваното намаление на загубите и столицата да е изцяло водоснабдена и канализирана. Надлъгването трябва да спре!, се казва в позиция на БСП-София. Според Закона за регулиране на водоснабдителните и канализационните услуги (ЗРВКУ) при предоставянето на тази услуга следва да се спазва принципа за всеобщ достъп и социална поносимост. Тази социална поносимост е налице тогава, когато определената база минимално потребление на един човек в размер на 2,8 куб. м на месец, не надхвърля 2,5% от средния месечен доход на едно домакинство. Според данни на Института за икономически изследвания на БАН, при най-бедните слоеве и хората с увреждания и пенсионерите цената на услугата достига до 11,74% от доходите им. При такава ножица от допустимост 2,5% и реално заплащани стойности между 7-10% ние, от БСП - София не можем да останем безучастни. Защото тук не следва да са водещи само пазарните и търговските принципи, а трябва да бъде отчитана и социалната справедливост, която винаги е била основа на политиката на нашата партия, твърдят още столичните социалисти. Многократно сме настоявали за прекратяването на договора за концесия със \"Софийска вода\", освен това проведохме и референдум, но мнозинството на ГЕРБ в Столичния общински съвет не подкрепи искането ни. Миналата година предложихме компенсаторни механизми и формиране на \"Фонд за водни помощи\" за подкрепа на социално слабите лица и домакинства и за хората с увреждания, които са изрядни клиенти, защото те са най-потърпевши от постоянното увеличаване на цената на водата. Настояваме при предстоящите промени в концесионния договор между Столична община и \"Софийска вода\" определящи показатели да бъдат количеството на инвестициите, намаляването на загубите и повишаването на качеството на водата, се казва още в позицията на БСП-София. ", "date": "2017.12.08", "title": "БСП-София против КЕВР да вдигне цената на водата"}
{"url": "https://offnews.bg/sviat/al-kaida-prizova-za-ataka-sreshtu-sasht-sled-reshenieto-za-jerusalim-670826.html", "text": "Терористичната мрежа Ал Каида призова последователите си по света да атакуват САЩ, техните съюзници и Израел в отговор на решението на американския президент Доналд Тръмп да признае Йерусалим за столица на Израел. Ал Каида отправи призива в изявление, разпространено от нейната медия \"Ас Сахаб\" на арабски и английски език.Организацията призова за джихад и определи Америка като съвременен \"фараон\", който потиска мюсюлманите, съобщи Асошиейтед прес, цитирана от БТА.Терористичната мрежа заяви, че \"най-сигурният и най-бърз начин за противопоставяне на агресията на фараона на нашата епоха - Америка, е джихад в името на Аллах, като се вземат на прицел жизненоважните интереси на САЩ и техните ционистки и кръстоносни съюзници навсякъде\".Подобни изявления направиха и клонове на Ал Каида, включително Ал Каида в ислямския Магреб и Ал Каида на Арабския полуостров.Тръмп обяви в сряда, че признава Йерусалим за столица на Израел. Посолството на САЩ в Израел ще бъде преместено от Тел Авив в Йерусалим до три години. Изявлението на Тръмп беше последвано от критики от международните лидери и от протести на палестинци и мюсюлмани. При сблъсъци с полицията на Западния бряг и в Ивицата Газа пострадаха над 100 палестинци. ", "date": "2017.12.08", "title": "Ал Каида призова за атака срещу САЩ след решението за Йерусалим"}
{"url": "https://offnews.bg/evropa/es-ne-kazva-tcenata-na-razvoda-s-velikobritania-670823.html", "text": "Европейската комисия отказа днес да посочи сумата, която Лондон ще дължи на ЕС при оттеглянето си от Общността.Никога не съм цитирал числа, няма да го направя и днес, заяви на пресконференция главният преговарящ на ЕС Мишел Барние, цитиран от БТА.Беше важно задълженията на Великобритания да залегнат в споразумението, което постигнахме днес. Въпросът не е политически, но не можем да направим точно изчисление - сумата на разходите ще се променя в идните години, поясни той.Барние коментира, че преговорите не са завършили положително заради направени отстъпки. Въпреки това в отговор на въпрос по които точки на споразумението ЕС се е съобразил с виждането на Великобритания, той посочи искането на Лондон да не поема разходите по , които сега са в британската столица.Главният преговорящ добави, че съгласно споразумението британските съдии ще трябва да прилагат взетите досега решения на Съда на ЕС, а в следващите осем години ще могат да се допитват до Европейския съд за становище. Барние призна, че ЕС е настоявал този срок да бъде по-дълъг от осем години, но е отстъпил.По въпроса с бъдещите отношения Великобритания-ЕС в областта на търговията той изрази мнение, че вероятно ще бъде сключено . По неговите думи търговските преговори с Лондон ще бъдат по-трудни от досегашните. Барние поясни, че четирите свободи на ЕС (на движение на хора, стоки, капитали и услуги) няма да подлежат на предоговаряне.Не трябва да подценяваме трудностите, които предстоят. Необходими са ни въображение и чувство за отговорност. Днес е повратен момент, коментира Барние. Той отбеляза, че следващата седмица постигнатата сделка ще бъде оценена от Европейския парламент и Европейския съвет. ", "date": "2017.12.08", "title": "ЕС не казва цената на развода с Великобритания"}
{"url": "https://offnews.bg/drugi/holandskoto-derbi-aiaks-psv-priako-po-mtel-sport-1-v-nedelnia-sled-670824.html", "text": "Голямото холандско дерби между Аякс и ПСВ Айндховен е основен акцент в уикенд програмата на Двубоят е от 17:45 часа в неделя и ще се предава пряко по Mtel Sport 2. И този сезон, в духа на традицията на Де Класикер, сблъсъкът ще има пряко отношение към разпределението на челните позиции в Ередивизи. ПСВ Айндховен е във феноменална форма като тимът има 13 победи от 14 мача и убедително води в класирането. Аякс пък е основният съперник на „филипсите”, въпреки че изостава на цели 10 точки. Домакините от Амстердам се надяват на победа в неделя, която да спре устрема на ПСВ и да завърже борбата за титлата.По-рано в неделния ден, от 15:30 часа, е голямото московско дерби между отборите на Ивелин Попов и Георги Миланов – Спартак и ЦСКА. Грандовете от руската столица са съседи в класирането, а трите точки са с цената на минимум трето място в класирането след края на първия полусезон.За съжаление на българските фенове Георги Миланов е със сериозна контузия и е аут за ЦСКА, но пък Ивелин Попов има своите шансове да започне като титуляр за домакините от Спартак. Мачът ще се излъчва пряко поДимитър Бербатов и неговият Керала Бластърс все още преследват първата си победа от началото на шампионата в индийската Суперлига, а в IV кръг за първи път през сезона отборът ще играе като гост.Бербо и съотборниците му ще пътуват за град Гоа, където ще се изправят срещу едноименния тим, който се представя силно от началото на сезона и има две победи в три мача. Двубоят може да се проследи пряко по Mtel Sport 1 в събота от 16:30 часа.ще следи на живо поредната галавечер на UFC. За първи път в историята на UFC централното събитие на седмицата ще се проведе в град Фресно, Калифорния. В основния двубой един срещу друг ще излязат две местни момчета – Къб Суонсън и Брайън Ортега. Суонсън, който е №4 в ранглистата на категория „перо”, не крие амбициите си да достигне до мечтаната битка за титла в UFC, докато Ортега не познава вкуса на поражението в кариерата си досега.Събитието ще се излъчи пряко на 10 декември от 05:00 часа сутринта по Mtel Sport 2, като внимание заслужава и срещата в средна категория между Маркъс Андерс и Маркос Перес. И двамата имат по 9 победи и нито една загуба в своята професионална кариера.", "date": "2017.12.08", "title": "Холандското дерби Аякс – ПСВ пряко по Mtel Sport 1 в неделния следобед"}
{"url": "https://offnews.bg/politika/novi-relsi-i-tramvai-po-tcar-boris-iii-i-alabin-obnoviavat-zapaden-pa-670819.html", "text": "Милиард и 433 милиона е бюджетът на столицата за 2018 г. Най-важният обект остава метрото, продължава строителството на третия лъч, за което се предвижда инвестиция от 327 млн. лв. Това обяви столичният кмет Йорданка Фандъкова, която представи бюджет 2018 на СО заедно със зам.-кмета по финанси Дончо Барбалов. Догодина с европейски средства ще започне и обновяването на ул. \"Граф Игнатиев\" и пл. \"Славейков\" за 13,3 млн. лв. Там ще се подменят канализация, трамвайни линии, настилки, ще се засадят дървета и ще се постави ново осветление.Фонтанът на площада ще бъде възстановен, пазарът за книги остава, но като място на букинисти, а не тържище за книги в кашони от банани, обясни Фандъкова.   За подмяна на трамвайни линии и покупка на нови мотриси са заложени 35,5 млн. лв. С част от тях ще се обнови изцяло трасето на трамваите по линия 5 - по бул. \"Цар Борис III\" и ул. \"Алабин\".Предвижда се доставка на 142 автобуса на природен газ за градския транспорт и 20 електробуса. 6 млн. лв. са заделени за ново улично осветление, а 10 млн. лв. за отчуждаване на терени в кварталите\"Манастирски ливади\", \"Витоша ВЕЦ-Симеоново\", \"Кръстова вада\" и \"Малинова долина\". Над 32,2 млн. лв. се планират за образователна инфраструктура. Повече от 13 млн. лв. от тях са застроителство на 8 детски градини и довършване на 3 други нови сгради.11,7 млн. лв. са заложени за поддръжка на паркове и градини - за ремонт на Западния парк, изгражданена парк \"Въртопо\" в \"Младост\" и входа на Южния парк откъм бул. \"Гоце Делчев\".Догодина Направление Архитектура трябва да стартира конкурсите за площад \"Света Неделя\", за централната зона на жълтите павета, за възстановяване на Войнишкия мемориал пред НДК и за строителството на бившата топлоцентрала на НДК в Южния парк, която да се превърне в Център за изкуство и култура. 420 000 лева са предвидени за ремонт на филиала на Кукления театър. ", "date": "2017.12.08", "title": "Нови релси и трамваи по Цар Борис III и Алабин, обновяват Западен парк"}
{"url": "https://offnews.bg/112/zhena-zagina-zaradi-selfi-na-vitinia-670842.html", "text": "40-годишна жена падна и загина в района на виадукт “Витиня”.Инцидентът е станал на 35-и километър на автомагистрала “Хемус” в посока Варна.Жената е правила опит за селфи, уточняват от МВР.Сигналът за инцидента е подаден малко след 14 часа.Полицията извърши оглед на мястото на злополуката.", "date": "2017.12.08", "title": "Жена загина заради селфи на \"Витиня\""}
{"url": "https://offnews.bg/zimni/lindzi-von-podkrepi-sanktciite-sreshtu-rusia-670830.html", "text": "Прочутата американска алпийка Линдзи Вон подкрепи решението на Международния олимпийски комитет да изхвърли Русия от участие на олимпиадата в Пьончан догодина заради институционализирана употреба на допинг.МОК разреши чистите от допинг руски спортисти да вземат участие на игрите, но под неутрален флаг и без държавна символика, включително прозвучаването на химна при награждаванията.\"Това, което са направили руснаците, е недопустимо. Не трябва да се допуска повторение на подобна история. Дори да има и капка истина в допинговата история с Русия, то МОК постъпи повече от правилно, като ги отстрани от игрите.Очевидно е, че не всички руски спортисти са употребявали допинг, но те имат възможност да участват под неутрален флаг, така че всичко е честно. Лично мен тази история не ме изненада. Някои хора са били готови на всичко, за да печелят медали.Такива лица просто не искат да следват правилата, но сега получиха урок\", коментира Вон, която не може да бъде обвинена в антируски настроения.Тя има отрицателна позиция и спрямо президента на САЩ Доналд Тръмп и отсега обяви, че няма да посети приема за олимпийците след Пьончан 2018.Заради напрежението със Северна Корея, самото участие на САЩ не е на 100 процента сигурно.", "date": "2017.12.08", "title": "Линдзи Вон подкрепи санкциите срещу Русия"}
{"url": "https://offnews.bg/kultura/lednikova-epoha-izlozhba-pokazva-izcheznalite-zhivotni-ot-tajnstvenia-670821.html", "text": "Мамути, съблезъби тигри, космати носорози, гигантски птици и още други са част от \"Ледникова епоха\" - вълнуваща и образователна изложба за растенията и животните от последната ледникова епоха на Земята. Експозицията e ситуирана в Софарма Бизнес Тауърс в София и отвори врати за посетители на 7-ми декември.В \"Ледникова епоха\" посетителите ще имат възможност да разгледат 22 животински интерактивни макета на бозайници с научно точни движения, оцветяване, звуци и козина. Всяко животно, част от експозицията се движи и издава звуци.Експозицията е снабдена с интерактивен панел, който включва археологическо поле за посетителите, в което могат да се разходят и да открият гигантски скелет на праисторическо животно.Освен представители от \"Ледникова епоха\", посетителите ще могат да разгледат и макети на динозаври в реалните им размери. Тази изложба предлага уникална и вълнуваща разходка през ледниковата епоха за семейства и посетители от всички възрасти.Експозицията гостува за първи път в България в Морската градина в гр. Бургас и бе посетена от над 10 000 души. Гостувала е и в повечето страни по света като Южна Америка, Холандия, Италия, Унгария, Румъния, Кипър, Гърция, Сингапур, Тайланд и много други, и над 6 млн. души са видели на живо макетите от \"Ледникова епоха\".В рамките на изложбата ще се има също 3D кино за деца, както и детски кът, в който малчуганите ще могат да оцветяват животните от праисторическата епоха.", "date": "2017.12.08", "title": "Ледникова епоха: Изложба показва изчезналите животни от тайнствения период"}
{"url": "https://offnews.bg/sviat/premierat-na-polsha-beata-shidlo-podade-ostavka-670825.html", "text": "Премиерът на Полша Беата Шидло е подала оставка в четвъртък вечерта, а управляващата партия \"Право и справедливост\" (ПиС) издига за поста кандидатурата на вицепремиера и министър на финансите Матеуш Моравецки, предадоха информационните агенции.\"Шидло внесе оставката си в политическия съвет на партията и тя бе приета. Политическият съвет издигна за поста кандидатурата на вицепремиера Матеуш Моравецки\", съобщил прессекретарят на ПиС Беата Мазурек.Политическият съвет освен това е решил, че Шидло \"ще заема важна длъжност в полското правителство\".Гласуването на кандидатурата на Моравецки и кабинета му ще се състои в долната камара на парламента на 12 декември, съобщи полската държавна агенция ПАП, цитирана от БТА. Други промени в правителството не се предвиждат.Според критици смяната на премиера е опит за отклоняване на вниманието преди утрешното гласуване на закони, които биха дали на управляващата партия значително влияние върху съдебната система на Полша, отбелязва Асошиейтед прес.В същото време най-голямата опозиционна партия в Полша - \"Гражданска платформа\", коментира, че премиерът Беата Шидло не е взела самостоятелно решението да подаде оставка, а това се е случило по волята на лидера на управляващата партия \"Право и справедливост\" Ярослав Качински. Лидерът на \"Гражданска платформа\" Гжегож Схетина посочи, че подобни действия унижават вече бившия министър-председател.На 24 ноември \"Гражданска платформа\" поиска оставка на правителството на Шидло заради Похода за независимост във Варшава, който бе съпроводен с расистки, антисемитски и ксенофобски лозунги. Опозицията смята, че отговорни за тази акция са властите. Вчера полският Сейм не подкрепи вота на недоверие към правителството, тъй като притежаващата мнозинство партия \"Право и справедливост\" блокира инициативата.", "date": "2017.12.08", "title": "Премиерът на Полша Беата Шидло подаде оставка"}
{"url": "https://offnews.bg/obshtestvo/1-3-ot-balgarite-bez-internet-u-doma-bil-skap-i-bezinteresen-670775.html", "text": "Домакинствата с достъп до интернет у нас са се увеличили над три пъти и половина за 10 години (2007-2017). Въпреки това близо 1/3 от хората нямат такъв и обясняват, че \"нямат нужда от него (не е полезен, интересен и др.)\", че им липсват нужните знания и умения, че оборудването е скъпо.Това показват резултатите от изследване през 2017 г. на Националния статистически институт за използването на информационно-комуникационни технологии (ИКТ) в домакинствата и от лицата.В 67.3% от домовете има интернет (при 19% през 2007 г.), в 63% - компютър, лаптоп или таблет (23.3% през 2007 г.). Най-висок е делът по първия показател в Югозападния и Южния централен район - 70.5% и 70.4%. Най-нисък е в Северозападна България (57.8%).Движещата сила са децата - 87.2% от домакинствата с деца използват глобалната мрежа, в останалите процентът е 62%.От 32.2% без достъп до интернет у дома 53.6% обясняват, че им липсват знания и умения, за да работят в мрежата, 48.8% опонират по друг начин: нямам нужда от него, не е полезен, нито интересен, казват те. Близо 30% от тези 32.2% казват, че оборудването им е скъпо.През 2017 г. 58.8% от хората между 16 и 74 г. използва компютър всяка седмица - всекидневно или поне веднъж на 7 дни.Най-активните потребители на компютри и интернет са на възраст между 16 и 24 г. С увеличаването на възрастта намаляват желанието и необходимостта от присъствие в глобалната мрежа - 16.3% от хората между 65 и 74 г. сърфират редовно, а 15.7% използват компютър в ежедневието.Мъжете са по-активни от жените - 59.7% от мъжете използват компютри, а 63.0% - интернет, докато при жените относителните дялове са съответно 58.0 и 60.8%.Значителна е разликата на висшистите и останалите. 89.8% от хората с висше образование използват компютър в ежедневието си и 90.2% сърфират редовно в глобалната мрежа. Едва 27.7 и 32.0% от хората с основно или по-ниско образование се възползват от възможностите на компютрите и интернет.Най-често пред компютъра са учащите (95.6%), а 97.8% сърфират редовно.За редовните интернет потребители мрежата е средство за общуване - 97.4% използват мрежата за телефонни или видеоразговори, участие в социални мрежи, изпращане/получаване на е-поща или споделяне на собствено създадено съдържание (текст, снимки, музика, видео) в уебсайт.Най-популярната социална мрежа у нас е Facebook, като 38.5% от редовните интернет потребители проверяват акаунта си по няколко пъти на ден. 87% четат онлайн вестници, новини, списания, търсят информация за здравето, за стоки или услуги. 13% публикуват мнения по обществени или политически въпроси в сайтове, участват в онлайн анкети или гласувания или търсят и кандидатстват за работа.През годината 12.1% са наели жилище от друго частно лице чрез специализирани платформи за споделено настаняване като Airbnb или чрез социални мрежи. Намаляват хората, които се възползват чрез мрежата от споделеното пътуване - 3.9%.20.7% са търсили онлайн съдействие или информация от държавната администрация.44.3% от потребителите могат да копират или преместват файлове или папки, а 27.9% - да работят със софтуер за обработка на текст. 19.9% се справят с инсталиране на софтуер или приложения, 15% умеят да правят презентации. Само 1.2% са посочили, че могат да пишат програмен код на език за програмиране.17.7% пазаруват онлайн, често те са между 16 и 34 г. Най-често се купуват дрехи и спортни артикули. Купуват се и стоки за дома. Почти 3/4 никога не са пазарували по интернет.", "date": "2017.12.08", "title": "1/3 от българите без интернет у дома - бил скъп и безинтересен"}
{"url": "https://offnews.bg/analizi-i-komentari/galap-balgarite-sa-po-spokojni-za-rabotata-i-parite-si-670829.html", "text": "Песимизмът за икономиката остава, но намалява в последните години. През 2017 г. очакванията икономиката да се влоши от нива трайно над 40% плавно спаднаха на нива под и около 30%. Неутралните очаквания са около и под 40%, а позитивните се колебаят между 10 и 15%. Това показват данните, базирани на традиционния ежемесечен „Политически и икономически индекс на „Галъп интернешънъл“ – независимото от външно финансиране изследване с десетки индикатори, което тече всеки месец вече четвърт век. В края на 2017 г. 39% очакват икономиката да остане в същото положение. 30% - да се влоши и 14% - да се подобри. Останалите се колебаят или не могат да преценят. Материалното положение на домакинствата По отношение на очакванията за материалното положение на семействата през 2017 г. положителните нагласи, като че ли също показват малко по-високи стойности в сравнение с предходните няколко години и останаха трайно над 10%, след като в предходното десетилетие рядко бяха преминавали тази психологическа граница. Негативните очаквания за личните пари се движеха около и над 20% - едни от най-ниските нива за периода от няколко години. С най-високи стойности, близо под 50%, останаха очакванията материалното положение на семействата да остане без промяна. В края на годината 45% очакват материалното положение на семейството им да остане същото, 24% - да се влоши, а 13% - да се подобри. Останалите не могат да отговорят. Т.нар. Индекс на материалните очаквания на „Галъп интернешънъл“ се намира в една от най-високите си точки от години насам. Индексът заема стойности от 1 до -1 и в последните две години тенденцията е да остава на нива максимално близки под 0.Очаквания за безработица2017 г. донесе и исторически ниски очаквания за безработица. Очакванията тя да се повиши останаха трайно на нива под и около 30%, а над 40% вече смятат, че тя ще остане същата. Малко над 10% през годината смятаха, че безработицата ще намалее.В края на годината 41% очакват безработицата да остава същата, 30% - да се увеличава и 11% - да намалява. Останалите се колебаят.Очаквания за ценитеВ началото на зимата минимални са дяловете на българите, които очакват спад в цените. Малко над 20% очакват цените да останат същите, а над 65% - да се повишат. През пролетта на 2017 г. дойде скок в очакванията за повишение на цените на основните стоки, защото беше анонсирано предстоящо повишение на цени на комунални услуги. По-късно този ефект беше притъпен.В последните седмици на годината 67% очакват в идните месеци цените да растат, 22% - да останат същите, а 1% - да намалеят. Политическите фактори влияеха сериозно на икономическите очаквания. Изборите през 2009 г., довели на власт изключително популярния в онзи момент Бойко Борисов, имаха видимо успокояващо въздействие и негативните очаквания за икономиката за месеци спаднаха от около 60% до около 30%, макар това да бе моментен ефект. По-късно се натрупаха негативни очаквания.Протестите в началото 2013 г., които доведоха до слизане от власт на тогавашното правителство на Борисов, явно повишаваха усещането за добра перспектива за промяна и това бе свързана с аналогичен моментен спад на тревогата – отново от нива около 60% до нива около 30%. Именно краищата на двата мандата – през пролетта на 2009 г. и края на 2012 г. се оказваха и двата момента на най-сериозен икономически песимизъм в новия век. Това личеше във всички показатели. Кратковремeнният успокояващ ефект в първите месеци на 2013 г. беше последван от ръст на негативните очаквания за икономиката до нива над 40% на фона на започналата нова вълна протести – този път срещу кабинета, ръководен от Пламен Орешарски. В първата половина на 2014 г. протестите утихнаха и нивата на отрицателни очаквания за икономиката на страната останаха за известно време по-ниски - близо до 30%. Това бе и относително по-спокоен период в политически план и това се отрази на всички показатели за масовите възприятия за икономиката.С проблемите в банковия сектор и падането на правителството на Орешарски в средата на 2014 г. обаче започна ръст на негативните оценки. С идването на власт на новото правителство на Бойко Борисов (втори управленски мандат за Борисов) в края на 2014 г., започна да се усеща облекчение в политическите нагласи и това явно повлия и на икономическите. Растящият във втората половина на 2014 г. негативизъм не продължи ръста си и през 2015 г., настъпи известна стабилизация. Очакванията за влошаване на икономиката останаха трайно над 40%. През втората половина на 2015 г. и през 2016 г. започнаха да спадат, за да стигнат до днешните нива.През по-голямата част от тези няколко години очакванията за подобряване на икономиката по традиция останаха около и под 15% с отделни пикови моменти около смени във властта. По-трайно близки и надминаващи 20%, тези очаквания бяха само в първата фаза от годините на първия мандат на Борисов.По традиция очакванията за материалното положение на собственото семейство останаха по-благоприятни в сравнение с общите икономически очаквания. Вероятно, общополитическият скептицизъм (донякъде инерционен) не влияеше толкова тук. Но и тук се откриваше въздействието на смените във властта, макар то да не повтаряше буквално очакванията за общото икономическо положение.Ролята на кратковременните политически фактори личеше ясно дори в очакванията за цените и безработицата. Те отчетливо спаднаха около изборите и смените във властта през 2009 и 2013 г.В годините назад личеше постепенен и „стъпаловиден“ спад в очакванията за безработицата. Световната икономическа криза през 2008 г. рязко повиши очакванията за безработица у нас. Между 2008 и 2010 г. очакванията за безработица се задържаха на чувствителни нива, но дори и тук изборите през 2009 г. имаха моментно „обезболяващо“ въздействие. По традиция преобладаващите очаквания в последните години бяха за повишаване на цените на основните стоки.В следващите години нивата на песимизъм за ценните започнаха да се колебаят около 60%, а по-късно – между 60% и 70%. Неутралните бяха между 20 и 30%, а постепенно трайно се установиха около 20%. Онези, които очакваха намаляване на цените вече не клоняха към нула, а се колебаеха около 5%. През 2016 г. обаче като че ли тези очаквания спаднаха. По същото време обаче леко намаляха и негативните очаквания, а се покачиха неутралните.", "date": "2017.12.08", "title": "Галъп: Българите са по-спокойни за работата и парите си"}
{"url": "https://offnews.bg/obshtestvo/stolichno-uchilishte-vavede-onlajn-kuponi-za-hrana-670827.html", "text": "Софийското 119 училище \"Акад. Михаил Арнаудов\" улесни родители и ученици, като въведе електронна система за купоните в столовата.Вместо да се редят на опашка за купони всяка седмица, както е в повечето школа, родителите могат да платят купоните онлайн и да заредят магнитната карта на децата си. Чрез електронната система те избират менюто за обяд и проверяват дали детето се е хранило. Ако някой желае да се откаже от хранене за деня, може да го направи отново през системата и да ползва купона в някой от следващите дни. Важат и досегашните хартиени купони.Подобна електронна система за хранене е въведена за пръв път в българско училище. Тя е възприета много добре от родители и ученици и вече половината от възпитаниците на 119-то училище я използват.", "date": "2017.12.08", "title": "Столично училище въведе онлайн купони за храна"}
{"url": "https://offnews.bg/ikonomika/energo-pro-li-shte-kupi-biznesa-na-chez-u-nas-670828.html", "text": "Чешката компания \"Енерго Про\", която е доставчик на ток в Североизточна България, е най-вероятният бъдещ собственик на електроразпределителния бизнес на най-голямото енерго у нас - ЧЕЗ, което обслужва Западна и Централна България. Това твърдят източници на OFFNews.На 30 ноември 2017 г. Енерго Про а.с. приключи корпоративна облигационна емисия на стойност 370 милиона евро гарантирани необезпечени еврооблигации с падеж 7 декември 2022 г., 4% фиксиран купон и с емисионна доходност от 4%, търгувани на Ирландската фондова борса.Сумата на еврооблигациите съвпада с очакваната цена за продажба на електроразпределителния бизнес на ЧЕЗ, за който Енерго Про е една от допуснатите компании до финалния етап на наддаването. Днес от Москва дойде друга любопитна новина, свързана с предстоящата сделка.Бившата банка на СИВ, която в момента носи името Международната инвестиционна банка, обяви че е действала като институционален инвеститор заедно с Черноморската банка за търговия и развитие като при първичното предлагане на ценните книжа на \"Енерго Про\", развиваща дейност в Чехия и България.  От базираната в руската столица банка посочват, че постъпленията от емисията ще бъдат насочени към подобряване на енергийната инфраструктура в държави-членки на банката. В МИБ България е вторият по големина съсобственик след Русия, а Чехия също е акционер от времената преди рухването на Желязната завеса.Преди малко повече от месец ЧЕЗ продаде един от най-сериозните си активи у нас - ТЕЦ \"Варна\". За негов купувач бе избрана варненската компания \"Сигда\" ООД като цената на сделката не бе обявена.Това дружество е собственост на бившия министър на транспорта, съобщенията и информационните технологии в правителството на Пламен Орешарски Данаил Папазов. В компанията той е съдружник с дъщеря си Ивелина Папазова, а синът му Станислав Папазов е съуправител.На миналогодишните президентски избори Папазов бе кандидат за вицепрезидент в тандем именно с Орешарски, а двойката им получи подкрепата на ДПС.ТЕЦ Варна, който е с мощност от 1260 мегавата, не работи от 2015 г. заради неизпълнени екоизисквания.", "date": "2017.12.08", "title": "Енерго Про ли ще купи бизнеса на ЧЕЗ у нас"}
{"url": "https://offnews.bg/analizi-i-komentari/bitkojn-kak-zakonat-tretira-sdelkite-s-virtualnata-valuta-670832.html", "text": "Биткойн или bitcoin е виртуална криптовалута. Какво трябва да знаем за правната страна на въпроса, обяснява Никола Пенчев, автор на сайта .Каква е позицията на държавните органи спрямо биткойн?Факт е, че държавните органи не се чувстват достатъчно уверени, за да тълкуват правното положение на виртуалните валути. Към момента съществува единствено становище на НАП, в което се разглеждат доходите от продажба на bitcoin.НАП казва, че когато продавам биткойн, т.е. обръщам я в левове, дължа данък общ доход върху печалбата, която съм реализирал. Как се определя тази печалба?Да кажем, че съм закупил 5 биткойна за общата сума от 5000 лв. През годината съм продал 3 от тях за общата сума от 4000 лв. и 2 за общата сума от 1500 лв. От първата сделка съм спечелил 1000 лв., а от втората съм загубил 500 лв. Като тегля чертата, в края на годината от сделки с биткойн съм спечелил общо 500 лв. Това е моят доход от сделките.Доходът от сделки с bitcoin се определя на годишна база. Той представлява разликата между сумата, за която съм продал своите биткойни през дадена календарна година и сумата, за която съм ги придобил. Може да не бъде печалба, ами загуба, в който случай не дължа данък.Данъкът е стандартният данък общ доход, а именно 10%. Декларирам го с годишната си данъчна декларация като доход от продажба на финансови активи.Когато не купувам и продавам биткойни в лично качество, ами чрез фирма, по отношение на нея се прилагат правилата за корпоративен данък, т.е. данък печалба. Сметките обаче до голяма степен са същите.Важно ли е с кои точно биткойни съм извършил сделките?Знам, че bitcoin не е точно като обикновените валути. При лева, еврото, долара и т.н. всяка банкнота има свой уникален сериен номер. При bitcoin са важни транзакциите. Когато прехвърля на някой друг свои биткойни, аз съм ги придобил чрез точно определена транзакция. Важна ли е стойността, която съм заплатил конкретно за тази транзакция?Звучи сложно, затова ще опитам с един пример. Закупил съм един биткойн за сумата от 500 лв. Друг пък съм закупил за сумата от 1000 лв. След време продавам един биткойн за 750 лв. В случая печалба от 250 лв. ли съм реализирал или загуба от 250 лв.?Законът казва, че, ако не мога да определя кой биткойн точно продавам, взимам средната цена за придобиване. В случая тя е 750 лв. Тъй като обаче всяка транзакция на bitcoin е част от верига, аз мога да определя точно кой съм продал като проследя поредицата от транзакции, свързани с продажната сделка. Ако за целта е използван биткойнът, получен от покупката за 500 лв., съм реализирал печалба. Ако обаче е използван другия биткойн, реализирал съм загуба.Дължи ли се ДДС при сделки с bitcoin?Тук не говорим за сделки, при които купувам стоки и услуги с биткойн, а за случаи, при които биткойн е предмет на сделката. Да кажем, че моята фирма, която е регистрирана по Закона за ДДС, се занимава именно с покупко-продажба на виртуалната валута.Всички знаят, че когато се продават стоки и услуги от фирма, регистрирана по ЗДДС, се начислява ДДС. Така ли е обаче и при биткойн? Валутата стока ли е или нещо друго? В горния абзац казахме, че НАП третира bitcoin като финансов актив. Това означава, че ако фирмата ми продава биткойни на трети лица, тя ще дължи ДДС.Горното твърдение звучи логично, но е невярно. Въпросът е решен от Съда на Европейския съюз през октомври 2015 г. Съдът е сезиран точно с въпроса за облагането на сделките с биткойн с ДДС. Тълкува се европейската директива, която разглежда въпроса с данък добавена стойност. С решението си Съдът постановява, че сделките, при които се купува или продава bitcoin, са освободени от ДДС.България, като част от Европейския съюз, е длъжна да приема и изпълнява решенията на Съда на ЕС. В следствие на това сделките с биткойн в България не се облагат с ДДС.НакраткоКогато купувам или продавам биткойн, дължа данък общ доход, а ако сделката е извършена от фирма, тя дължи корпоративен данък;За да изчисля дължимия данък, е важно да проследя по веригата от транзакции, дали реално съм отчел печалба или загуба;Когато купувам биткойн в ЕС, не дължа ДДС. Когато пък фирмата ми продава биткойн, тя също не начислява ДДС на купувача.", "date": "2017.12.08", "title": "Биткойн: как законът третира сделките с виртуалната валута?"}
{"url": "https://offnews.bg/zimni/furkad-trupa-avans-za-svetovnata-kupa-670835.html", "text": "Френският биатлонист Мартен Фуркад продължава да трупа аванс на върха в класирането за Световната купа.Шесткратният носител на Кристалния глобус завърши втори в спринта на 10 км в Хохфилцен, Австрия, и вече има 216 точки. Това беше 119-о класиране на подиума за Фуркад, който се превръща в истинска легенда в този спорт.Втори върви норвежецът Йоханес Бьо, който спечели състезанието, със 178 точки, а трети е словенецът Яков Фак със 162.Бьо завърши за 24.18,4 минути без грешка в стрелбата.Фуркад също не сбърка, но беше по-бавен на огневия рубеж, и в крайна сметка финишира на 12,1 секунди зад Бьо. Фак пък завърши на 35,4 секунди за Бьо, като също не сбърка в стрелбата.От българите най-челно класиране записа Михаил Клечеров, който завърши на 67-о място с време 27.09,03 минути, изоставане от близо три минути от победителя и с безгрешна стрелба.Владимир Илиев е позиция зад него с изоставане от 2.52,6 минути от Фуркад и три грешки на рубежа. Антон Синапов е 86-и, а Димитър Герджиков не стартира. Проблемите с окото на Красимир Анев също не му позволиха да застане на старта.", "date": "2017.12.08", "title": "Фуркад трупа аванс за Световната купа"}
{"url": "https://offnews.bg/ikonomika/bulgargaz-iska-3-poskapvane-na-gaza-dogodina-670838.html", "text": "\"Булгаргаз\" предлага природният газ да поскъпне с близо 3% от Нова година.Ако енергийният регулатор се съгласи с това, през първото тримесечие на следващата година 1000 кубически метра газ ще струват 353 лева. Тази цена е без тарифите за достъп, пренос, акциз и ДДС, съобщава БНР.В сравнение с утвърдената за четвърто тримесечие на тази година цена, предложената за утвърждаване цена за първото тримесечие на 2018 г. се изменя:- увеличение с 2,83 % или 9,71 лв./хм3;- увеличение с 3,91 % или 1,26 лв./MWh.Тарифите са две – за количество и за енергия, заради изискванията на Европейската комисия.", "date": "2017.12.08", "title": "\"Булгаргаз\" иска 3% поскъпване на газа догодина"}
{"url": "https://offnews.bg/politika/vanshno-privika-turskia-poslanik-sled-poiskanoto-ot-erdogan-prekroiava-670836.html", "text": "Министерството на външните работи е привикало посланика на Турция в България д-р Хасан Улусой днес - ден, след като турският президент поиска ревизия на Лозанския договор от 1923 г., става ясно от съобщение на Фейсбук страницата на МВнР. Това стана на съвместна пресконференция с гръцкия му колега Прокопис Павлопулос, който моментално отговори ясно и категорично срещу искането.\"Република България винаги се е придържала към принципите на международното право, Устава на ООН и принципите на Заключителния акт от Хелзинки от 1975 г. Всяка ревизия на международни договори може да се извършава само по взаимно съгласие между страните в съответствие с международноправните норми. Надяваме се, че нашите съседи ще продължат по пътя на диалога, основан на европейските ценности и принципи в интерес на мира и сигурността в региона, което бе обсъдено днес на среща с посланика на Република Турция в МВнР\", се казва в съобщението.От Външно министерство подчертават, че \"България смята, че дискусия по мирни договори и съществуващи граници не е от полза за международната общност и стабилността в региона\"..В същото време Обединените патриоти осъдиха изказванията на турския президент. Според Красимир Каракачанов всяко изявление за промяна на международни договори е повод за притеснение. \"Едни подобни неща не трябва да ги пропускаме и да се правим, че не ги виждам\", каза военният министър пред журналисти. Според него няма политическа партия в България, която може да се съгласи, че някой може да претендира за промени на границата с отпадане на международни договори, които гарантират суверенитета на която и да е държава.Пред телевизия Bulgaria ON AIR вицепремиерът Валери Симеонов определи изявлението на Ердоган като провокация. \"Това е провокация от страна на турския държавен глава. Нормално е Гърция да реагира, тъй като именно тя е засегнатата в случая страна. България също ще излезе със своето становище. В подобни ситуации обаче не е хубаво да се бърза, за да може всяко едно решение да бъде добре обмислено\", каза Симеонов.", "date": "2017.12.08", "title": "Външно привика турския посланик след поисканото от Ердоган прекрояване на границите"}
{"url": "https://offnews.bg/tehnologii/umna-kashta-veche-mozhe-da-upravliavame-doma-si-ot-telefona-670822.html", "text": "Някога да управляваме всичките си домашни уреди от разстояние изглеждаше като сценарий от фантастичен филм. Сега това е напълно възможно благодарение на иновативните умове, които се стремят да усвоят целия потенциал на технологиите.Такива са и момчетата от МClimate - екип от млади български експерти, които са ядрото на стартиращата едноименна компания, привлякла вниманието на Европейския съюз. Те разработват устройства, които се включват към климатика, бойлера, радиатора и всички ел. уреди, а чрез специално приложение за смарт устройства се управляват от дистанция. Независимо дали сме в другата стая на апартамента или на другия край на света - винаги имаме достъп до управление и получаване на актуална информация за състоянието на нашите домашни уреди. Така компанията превръща домовете в умни, а продуктите им оптимизират начина на работа на всичко вкъщи.Как работятУстройствата на МClimate се свързват с домашните уреди, а след това и към локалната интернет мрежа. Чрез приложението на компанията те се инсталират в специалния софтуер, който позволява да се управляват през смартфон. Единственото условие е просто - да не спираме безжичния интернет вкъщи.Устройствата Меlissa и Vicky се поставят на климатика и радиатора, а чрез приложението избираме кога да се включат и каква да бъде температурата. Vicky се монтира на радиатора и използва местоположението на смартфона, за да нагласи нужната температура вкъщи. Когато усети, че сме далеч, тя намалява температурата на радиатора и я увеличава, когато разбере, че сме на път към дома. От компанията обещават, че по този начин умният им софтуер може да спести до 25% от сметките за електричество. Bobbie се свързва с бойлера и го задейства преди да се приберем у дома, вместо да топли вода цял ден. Приложението също така има опция да \"заучава\" кога се прибираме и само' да задейства уреда.Устройството SmartPlug пък дава възможност да включваме и изключваме всеки ел. уред, включен в \"умния контакт\". Само с натискането на един бутон лампи, ел. печки и захранващи устройства започват да работят.Основател на компанията е Любомир Янчев - едва на 22 години. В 12-ти клас той създава проект за умен домашен асистент, който да му спести досадното чудене спрял ли е климатика, изключил ли е бойлера. Проектът му печели първо място на състезанието „Млади таланти“, а с това поставя началото на MClimate. С годините събира и екип, а стартъпът печели финансиране. Част от парите идват от Европейския съюз и неговия фонд за рисков капитал Еleven, които много харесват идеята на Янчев.Споделя, че \"номерът\" е не да създаваш умни домашни устройства, а да намериш начин да направиш вече съществуващите смарт. Сега компанията има 4 офиса - в София, в Бергамо, Италия, в Барселона, Испания, и в Ню Делхи, Индия. С времето се оказва, че е една от най-бързо развиващите се стартиращи компании в България. В момента екипът е от 20 души, а всички програмисти на MClimate са българи.Въпреки това не у нас е най-добрият пазар за продуктите на компанията. Едни от най-добрите си продажби те реализират в скандинавските страни, където технологиите вече са широко навлезли в ежедневието на хората. В момента компанията се е насочила и към решения за сигурност като датчици за движение, дим, течове, отворени врати и прозорци, а със сигурност ще разработват още полезни устройства. Компанията е в началния си стадий, но дава заявки за силно развитие и кой знае - може би една от най-големите фирми за иновативни продукти да се окаже българска.", "date": "2017.12.08", "title": "Умна къща: Вече може да управляваме дома си от телефона"}
{"url": "https://offnews.bg/ot-vas/pokazno-v-nasreshtnoto-na-avarijki-i-v-lentata-za-izprevarvane-vide-670803.html", "text": "Поредният случай на шофьор, който кара в насрещното движение на магистрала, беше разпространено в социалните мрежи. От кадрите става ясно, че автомобилът с врачанска регистрация се движи в лентата за изпреварване, но в обратната посока. Шофьорът очевидно е наясно, че извършва опасно нарушение, тъй като е пуснал аварийните светлини, а на места дори намалява скоростта, за да предотврати сблъсък с насрещно движещи се автомобили.", "date": "2017.12.08", "title": "Показно: в насрещното, на аварийки и в лентата за изпреварване (видео)"}
{"url": "https://offnews.bg/nashite-avtori/vsintca-li-sia-vozvisihme-670801.html", "text": "Моят приятел доктор Георгиев почти всеки ден използва скалпела си във Велинградската болница, за да ремонтира телата човешки, а в свободното си време чете. Много чете. Предимно историческа литература. Затова понякога, като не ми е ясно нещо, му звъня и говорим. Питам го това така ли е, онова онака ли е, той търпеливо ми отговаря, понеже ми е приятел и, предполагам, се радва да е от полза не само върху операционната маса. И прочетох някъде из всепоглъщащия интернет, че е ходил на кино и е гледал „Възвишение“. Остана ли някой, който не го е гледал? Преди седмица жена ми вика хайде купувай билети да ходим и ние, все пак толкова хвалби за български филм не се чуват всеки ден. И така, настанихме се в залата, тя се понапълни, надойдоха хората с кофите пуканки и се почна отново онова хипнотизиращо хрупане, все едно мозъците им не възприемат историята, ако ченетата им не дъвчат…Изгледахме филма. В момента, в който тръгнаха буквите накрая, жена ми изръкопляска. Единствена в целия салон. Викам ù недей пляска, щото го няма нито режисьорът, нито актьорите, не сме на театър… Мърморко досаден ставам. Но това беше нейната спонтанна реакция. Не знам дали не станах и прекалено претенциозен за филми или понеже обичам повече арт киното, но на мен не ми се ръкопляскаше. Ще призная, че никога преди не бях гледал толкова изпипан, премерен и зрелищен български филм. Последната сцена на битката продължи цели 18 минути, това е рекорд за нашето кино. И не тежеше, напротив, всичко си беше на мястото. Несъмнено за филма ще се изпишат десетки статии във възхвала и всички до една ще бъдат заслужени. Моето мнение не е опит да помрача тази слава, нито израз на мърморещото ми настроение. Не търся кусури самоцелно. Не правя кинокритика. Само си разсъждавам на тема кино, литература и ценности.Здрасти, док, казвам по телефона, забелязах, че филмът ти е допаднал, та исках да те питам нещо. Говорихме си два пъти един след друг, общо над 40 минути. Хареса ли ти как са изобразили Левски, питам го. Мнението му удивително съвпадна с това на жена ми, без да са си го споделяли един на друг, дословно съвпадение – образът на Левски е толкова личен за всеки българин, че всяко едно различно изобразяване от това би наранило нечии чувства. Това е единственият безболезнен начин той да бъде показан във филм. Не знам дали да се съглася с тях. За мен тази сцена беше прекалено хладна и дистанцирана. Човекът, който не беше назован пряко Левски, а се представи като негов пълномощник, за да се прикрие от тях, а и от зрителите, им подаде ръка за здрависване и после на раздяла на двамата комити твърде безсърдечно. Може би така е трябвало, може би е исторически оправдано, спазвали са се мерки за сигурност, излишна емоционалност не е била необходима. Съгласен съм. Няма да споря. Безличният Левски със сигурност няма да предизвика ничие недоволство. Затова, да речем така, доволен съм и аз.Но има и една друга реплика преди този момент, която оставя място за съмнение. Един от комитите казва, че дейни хора са нужни на „револуцията“, а не разни попове и интелигенти, каквито най-често вербува Левски.Тук е проявен сблъсъкът между двете направления в нашето националноосвободително движение. От едната страна са привържениците на еволюцията, на постепенния и обмислен безкръвен преход, от другата са революционерите. Първите са планували някой ден България и Турция да заживеят във федеративна обща държава. Вторите са призовавали за незабавна война, за всеобщо въстание. В това въстание, в което загиват около 30 хиляди българи, се ражда Свободата на българския дух. „Възвишение“ е най-добрият филм за Априлското въстание и трябва да бъде гледан от всички младежи днес. Отделните интерпретации за вината на един или друг за неуспеха на „револуцията“ са ненатрапливи.Две реплики обаче бяха като катран в кацата с меда и отровиха възприятията ми. Един от комитите, заекващ, заяви, че „в манастирите няма монаси, а има манафи“, а главният герой Гичо рече „какво са се разписали всички като хилендарски содомисти“. Та нали ако не беше хилендарският монах, такива като Гичо нямаше да съществуват. Какви са били комитите в по-голямата си част – тогавашните бандити, мутри. Могат ли те да организират освободително движение без хората на книгата? И без хората на вярата? И могат ли тия разбойници изобщо да осъзнаят, че разликата между поробители и поробени е основно тая – разликата между мюсюлманската култура и християнската? Харесах филма като кинематографичен продукт, но никога няма да простя нито на Русков, нито на Виктор Божинов тия две злобни изцепки на героите, колкото и исторически оправдани да са. Средновековните и възрожденски монаси са съхранили паметта българска, която в основата си е православна. Ей тая истина все повече се потиска и премълчава. Двете реплики са напълно излишни и стоят като кръпки. Може би трябва да звучат смешно, но на мен ми звучат обидно. Жалко заяждане с монасите... Всяка нощ, докато М. Русков и В. Божинов кротко спинкат, монасите бдят от 3 часа и измолват от Бога целия свят. Дори тях двамата. Бях в Хилендар, познавам Атон, ако Русков и Божинов бяха отишли до там, преди да се развихрят, навярно във филма щеше да прозвучи и друго едно настроение, което би придало повече правда.Не е филм, който ще ме просълзи. Не е филм, който бих гледал втори път. Ето тук се разминавам и с моя приятел лекаря, и с моята любима жена. Въпрос на вкус, все пак.И въпреки че още дядо Славейков казва, че „не сме народ, а мърша“ и същото това настроение да завладява обществото от 19 век, та го държи и дори до днес, няма как да се съглася с едно от посланията на „Възвишение“ − да си българин не е народност, а болест. Няма нужда. В повече ми идват самообвиненията, това любимо самобичуване, което практикуваме все още. Може би затова не осъждам предателството на Асенчо. Не го оправдавам. Но и не го съдя. Много по-противен ми е онзи образ на тежкия котленски чорбаджия. Защото точно такива тежкари познавам и днес. Те си въобразяват, че знаят как стават нещата. Те живеят с усещането, че ги контролират. О, колко ми е противен този техен лаконичен и мрачен, темерутски стил… Пред очите ми е конкретен образ. Едно към едно.", "date": "2017.12.08", "title": "Всинца ли ся возвисихме?"}
{"url": "https://offnews.bg/politika/erdogan-poiska-prekroiavane-na-granitcite-zashto-vanshno-malchi-pita-670808.html", "text": "Защо българският премиер и Министерство на външните работи мълчат за поредната заявка на Ердоган за прекрояване на границите в региона?Въпросът отправи публично лидерът на \"Да, България\" Христо Иванов чрез Фейсбук страницата си, след като вчера турският президент Реджеп Тайип Ердоган, който в Атина, на съвместна пресконференция с гръцкия си колега Прокопис Павлопулос, поиска ревизиране на Лозанския договор (24 юли 1923). Договорът урежда множество въпроси, включително границите на новата Турска република с Гърция и с България, статутът на Проливите. Източна Тракия и град Смирна (днешен Измир) са присъдени на Турция.От Атина Ердоган заяви, че \"все още съществуват някои детайли по отношение на Лоназанския договор, които не са разбрани напълно добре.\" Той твърди, че мюсюлманите в Западна Тракия все още нямат правото да избират своя главен мюфтия.Изявлението му моментално бе посрещнато остро от Павропулос. \"Лозанският договор определя територията и суверенитета на Гърция и ЕС и този договор за нас не подлежи на предоговаряне. В него няма празноти, не се нуждае от ревизия, нито пък от актуализация. Той е валиден, така както е подписан, и в този документ няма място за \"сиви зони\", нито пък за регулации по малцинствени въпроси, отговори гръцкият президент Прокопис Павлопулос. В Гърция има религиозно мюсюлманско малцинство и неговите права са напълно спазени, добави Павлопулос.Продължава обаче да няма официална българска заявка на поредната заявка на Ердоган за прекрояване на границите в региона, обръща внимание Христо Иванов.\"Вярно, че фейсбукът на премиера не е негов, а и той всъщност е външен министър, но все пак. Иначе, България поема председателството на ЕС и се гласи да стане лидер на Балканите... Корупцията изяде суверенитета\", пише той.Националният ни интерес изисква да отстояваме международното право и принципа за ненарушимост на границите срещу мераците за въвеждане на правото на силния в региона - било в Крим, било в Тракия и Егея, припомня той и по повод искането на Ердоган допълва:\"Затова е толкова опасно, когато премиер и президент се заиграват с премахването на санкциите спрямо Путиновия режим преди международното право да е възстановено в Украйна. Затова сервилното отношение спрямо Ердоган не е шега. Затова е толкова важен въпросът дали премиер и други висши държавни и политически ръководители не са в положение на зависимост от режимите в Анкара и Москва (например през схемите около \"Булгартабак\" и АЕЦ \"Белене\"). Затова рискът от корупционното проникване е първостепенен за националната и европейска сигурност\".", "date": "2017.12.08", "title": "Ердоган поиска прекрояване на границите. Защо Външно мълчи, пита Христо Иванов"}
{"url": "https://offnews.bg/sviat/karvavi-ubijstva-sas-samurajski-mech-v-hram-v-tokio-670809.html", "text": "Трима души намериха смъртта си в кърваво убийство в шинтоистки храм в Токио, вероятно извършено със самурайски меч, съобщават местни медии.Смята се, че извършителят е убил сестра си, която била духовно лице в храма, на слизане от колата ѝ. Ранен е шофьорът ѝ. Убиецът отнел живота и на друга жена, а после - своя собствен. На мястото на престъпленията, в храма Томиока Хачимангу, е открит окървавен самурайски меч.Според местни медии става въпрос за дългогодишна вражда между убиеца, който също е свещеник, и неговата сестра. Преди години мъжът бил главен свещеник в същия храм, като наследил мястото от баща си. През 2001 г. обаче бил уволнен, а баща му поел отново длъжността, като назначил сестрата за свой заместник. ", "date": "2017.12.08", "title": "Кървави убийства със самурайски меч в храм в Токио"}
{"url": "https://offnews.bg/sviat/merkel-i-shultc-siadat-da-pregovariat-za-shiroka-koalitcia-670799.html", "text": "Лидерите на Християндемократическия съюз (ХДС), на Християнсоциалния съюз (ХСС) и на Германската социалдемократическа партия (ГСДП) ще се съберат в сряда, 13 декември, в Берлин, за да обсъдят възможно създаване на \"широка коалиция\", предаде ДПА.В предварителните консултации ще участват канцлерът и лидер на ХДС Ангела Меркел, председателят на ГСДП Мартин Шулц, лидерът на ХСС Хорст Зеехофер и ръководителите на парламентарните групи на партиите в Бундестага - Фолкер Каудер, Андреа Налес и Александър Добринт.Според ДПА страните ще набележат график на бъдещите срещи.Германия е на прага на остра политическа криза, след като миналия месец се провалиха коалиционните преговори между блока ХДС/ХСС и Свободната демократическа партия и Съюз 90/Зелени.Възможните варианти сега са създаване на широка коалиция, каквато управляваше страната в периода 2005-2009 г. и 2013-2017 г., съставяне на правителство на малцинството или предсрочни избори, посочва БТА.", "date": "2017.12.08", "title": "Меркел и Шулц сядат да преговарят за широка коалиция"}
{"url": "https://offnews.bg/futbol/mari-stoilov-napuska-astana-670800.html", "text": "Треньорът на Астана Станимир Стоилов обяви, че няма да продължи работа в клуба.Късно снощи шампионът на Казахстан постигна поредния си голям успех под негово ръководство, след като победи с 1:0 Славия (Прага) като гост и така си осигури второто място в група \"А\" и класиране на 1/16-финал в Лига Европа. Веднага след срещата обаче стана ясно, че Мъри няма да води отбора в тази фаза.\"Не получих предложение за нов договор, така че Астана продължава напред без мен. Не знам дали ще поема националния отбор на Казахстан, тъй като не съм получил подобно предложение.Тези момчета постигнаха много и могат да играят на 1/16-финала и без нови попълнения\", заяви Стоилов веднага след мача.Българинът пое Астана на 23 юни 2014 година и постигна най-големите успехи в историята на този клуб. С него той спечели 4 поредни години шампионската титла на Казахстан и вкара отбора в групите на Шампионската лига през сезон 2015-16 година и в групите на Лига Европа през настоящата кампания.", "date": "2017.12.08", "title": "Мъри Стоилов напуска Астана"}
{"url": "https://offnews.bg/futbol/ludogoretc-mozhe-da-dovede-milan-v-balgaria-670802.html", "text": "Шампионът Лудогорец се класира за 1/16-финалите от турнира Лига Европа, след като завърши втори в група С, а победител стана Брага.Тимът от Разград можеше и да излезе победител, но удар към празна врата в края на влезе, тъй като не му достигна сила. Така \"орлите\" ще бъдат в урната на непоставените и ще срещнат някой от победителите в групите на Лига Европа, плюс четирите най-високо класирани тимове от третите в групите на Шампионска лига.Възможните съперници са повече от опасни, като сред тях личат имената на колоси като Атлетико (Мадрид), Милан, Лацио, Арсенал, Зенит и Атлетик (Билбао). Имената им не стряскат разградчани, които си пожелаха именно европейски гранд за съперник.Жребият за 1/16-финалите в Лига Европа ще бъде изтеглен в понеделник от 14 часа.Потенциалните съперници на Лудогорец: ЦСКА (Москва), Атлетико (Мадрид), РБ Лайпциг, Спортинг (Лисабон), Виляреал, Динамо (Киев), Милан, Лацио, Аталанта, Локомотив (Москва), Aрсенал, Виктория Пилзен, Атлетик (Билбао), Зенит и Залцбург.Ето с тези съперници Лудогорец се размина: Спартак (Москва), Наполи, Селтик, Борусия (Дортмунд), Астана, Партизан, АЕК, Лион, ФК Копенхаген, Стяуа, Цървена звезда, Йостерсунд, Ница, Реал Сосиедад и Олимпик (Марсилия).", "date": "2017.12.08", "title": "Лудогорец може да доведе Милан в България"}
{"url": "https://offnews.bg/kultura/vizhte-ofitcialnia-trejlar-na-dzhurasik-sviat-padnaloto-kralstvo-vid-670811.html", "text": "Universal Pictures пусна официалния трейлър на един от най-очакваните филми през 2018 г. „Jurassic World: Fallen Kingdom” (\"Джурасик свят: Падналото кралство\"). Лентата е продължение на филма на Джурасик Свят от 2015 г. и е петата част от поредицата \" Джурасик парк\". Колин Тревъроу и Дерек Конъли отново са сценаристи, а режисьор е Хуан Антонио Байона.В главните роли ще видим Крис Прат, Брайс Далас Хауърд и Джеф Голдблум.Премиерата на филма ще е на 22 юни.", "date": "2017.12.08", "title": "Вижте официалния трейлър на Джурасик свят: Падналото кралство (видео)"}
{"url": "https://offnews.bg/obshtestvo/kzp-s-dezhurni-ekipi-za-studentski-signali-na-praznika-670812.html", "text": "Комисията за защита на потребителите (КЗП) ще има дежурни екипи за 8 декември и ще работи по сигнали на студентите, съобщи председателят ѝ Димитър Маргаритов по БНТ и призова празнуващите да не се примиряват с нередности, а да се обаждат.„Нашата цел беше да извършим проверки преди Студентския празник, за да предпазим младите хора от това да попаднат на оферта за своята почивка, която не отговаря на изискванията на закона и най-вече те да останат разочаровани, когато платят за такава. Надявам се, че сме успели да изчистим максимално пазара в навечерието на празника и като превенция тези проверки да са оказали своя ефект“, посочи Маргаритов.По думите му е имало няколко случая, в които при предлагането на пакети или в обяви във висши училища е била спестена информация за допълнителни разходи, които трябва да се направят на място. Инспекторите са взели необходимите мерки нарушенията да бъдат отстранени. Той добави, че очаква сигнали по-скоро след началото на празника и припомни, че в предишни години е било именно така. Тогава оплакванията основно са били, че при настаняването разпределението на гостите не е било съгласно договорено, за студени стаи и др. Маргаритов призова консумацията на алкохол да бъде умерена и ако студентите ще пият, да не шофират.", "date": "2017.12.08", "title": "КЗП с дежурни екипи за студентски сигнали на празника"}
{"url": "https://offnews.bg/evropa/probiv-v-pregovorite-za-brekzit-sled-ranna-sutreshna-sreshta-iunker-me-670807.html", "text": "За сериозен напредък в преговорите за брекзит между ЕС и Великобритания съобщи тази сутрин Европейската комисия, след като в 8 ч председателят на ЕК Жан-Клод Юнкер се срещна с британският премиер Тереза Мей.Постигнат е значителен прогрес по сделката, обяви Комисията минута след приключването на срещата.В резултат ЕК препоръча на европейския съвет да приеме, че по  първия етап от преговорите е постигнат достатъчен напредък (съгласно процедурата по член 50 от Лисабонския договор). Този напредък е по всяка от трите приоритетни области — правата на гражданите, диалогът относно Ирландия/Северна Ирландия и финансовото споразумение.Юнкер увери, че житейският избор на гражданите на ЕС, живеещи в Обединеното кралство, ще бъде защитен. Правата на гражданите на ЕС, живеещи в Обединеното кралство, и на гражданите на Обединеното кралство, живеещи в ЕС-27, ще останат непроменени след излизането на Обединеното кралство от ЕС. Освен това Комисията е гарантирала, че всички административни процедури ще бъдат лесни и евтини за гражданите на ЕС в Обединеното кралство.Що се отнася до финансовото споразумение, Обединеното кралство е приело, че ангажиментите, поети от ЕС-28, ще бъдат изпълнени от ЕС-28, включително Обединеното кралство, съобщи пресцентърът на ЕК.По въпроса за границата между Ирландия и Северна Ирландия Обединеното кралство признава уникалната ситуация на остров Ирландия и е поело съществени ангажименти за избягване на въвеждането на „твърда“ граница.Сега Европейският съвет (член 50) трябва да реши на заседанието, което ще се проведе на 15 декември 2017 г., дали е постигнат достатъчен напредък, позволяващ преминаване на преговорите към втората фаза.", "date": "2017.12.08", "title": "Пробив в преговорите за Брекзит след ранна сутрешна среща Юнкер-Мей"}
{"url": "https://offnews.bg/obshtestvo/remont-i-katastrofa-zatrudniavat-trafika-na-trakia-670813.html", "text": "Заради ремонт до 21 декември е затворен участък от магистрала \"Тракия\".Затворено е платното в посока София между 190-тия и 195-тия километър, движението е двупосочно в платното за Бургас. По време на ремонта ще бъде преасфалтиран 500-метров участък между пътните възел \"Чирпан\" и \"Стара Загора\".Работи се по половин километър, което налага между 190 и 195 километър движението да бъде двупосочно в платното за Бургас.Подменя се асфалтът и хоризонталната маркировка, за да се прецени доколко тази технология за обновяване е подходяща и дълготрайна.Междувременно заради катастрофа е ограничено движението по магистралата. Временно движението е в една лента при км 177 в посока Бургас, съобщават от Агенция \"Пътна инфраструктура\". Шофьорите да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2017.12.08", "title": "Ремонт и катастрофа затрудняват трафика на Тракия"}
{"url": "https://offnews.bg/ikonomika/bivoli-pita-zashto-darzhavata-malchi-za-naj-goliamata-konfiskuvana-p-670814.html", "text": "Българските власти са задържали най-голямата в световен мащаб конфискувана пратка биткойни през май 2017 година, съобщи сайтът \"Биволь\" в свое разследване. Става въпрос за 213 519 биткойни, които към днешна дата биха стрували над 3 милиарда долара. Обстоятелствата около тази операция обаче остават неясни, както и съдбата на самата конфискувана криптовалута.Авторите на материала се позовават на . Според него на 19 май т.г. българските власти успешно са приключили съвместно разследване под името \"Пратка/Вирус\" в областта на киберпрестъпленията. Разследването е било заради намеса в компютърната система на митниците с цел избягване на митнически такси. Разбита е организирана престъпна група от българи, които действали със съдействието на хора от Македония, Гърция, Румъния и Сърбия. С помощта на корумпирани митничари компютри били заразени с вирус, позволяващ от разстояние да се променя информацията за преминаващи товари. Те били отчитани погрешно като вече проверени.Били са претърсени над 100 адреса, заподозрени и превозни средства, допълва съобщението на SELEC. Конфискувани са пари, техника, банкови документи и др. и са били арестувани 23-ма души, сред които петима митничари. Смята се,ч е щетите от престъпната схема са ощетили хазната с над 10 млн. лева само за 2015 г. Иззети са били и виртуални портфейли с общо 213 519 биткойна, като тогава един биткойн се е търгувал за 2354 щатски долара, а към днешна дата цената му минава 15 000 долара. Авторите на схемата са предпочитали да съхраняват и инвестират средствата в криптовалута, която е трудна за проследяване.Съобщението завършва с информация, че тече производство срещу извършителите, 8 от които са с постоянна мярка за арест.Екипът на \"Биволь\" е изпратил до МВР и прокуратурата запитване за подробности около операцията, за това къде и как се съхраняват биткойните и запитване дали властите разполагат и с ключ за виртуалните портфейли. Това е важно, тъй като без този ключ криптовалутата е неизползваема. В края на ноември редакцията на \"Бивоъ\" получава отказ за предоставяне на тази информация заради течащото производство.От сайта изразяват опасения, че огромното количество биткойни може да изчезне в неизвестна посока:", "date": "2017.12.08", "title": "'Биволь' пита защо държавата мълчи за най-голямата конфискувана пратка биткойни в историята"}
{"url": "https://offnews.bg/sviat/nad-200-000-dushi-sa-evakuirani-zaradi-gorski-pozhari-v-kalifornia-vi-670815.html", "text": "Над 200 000 души са евакуирани заради големи горски пожари в южната част на американския щат Калифорния. Най-големият пожар е в окръг Вентура, където губернаторът на Калифорния Джери Браун обяви извънредно положение.Пламъците са се разпрострели на площ от над 380 кв. км. Борба с огъня водят над 2500 пожарникари, съобщиха световните агенции, цитирани от БТА.Пожар бушува и в окръг Лос Анджелис, където засегнатата площ достига около 50 кв. км.Над 250 училища са затворени като превантивна мярка. 439 жилищни и други сгради са унищожени от горските пожари северно от Лос Анджелис.Снимка: AFPОгнища са се появили и в пределите на града. Кметът Ерик Гарсети съобщи, че напълно са унищожени четири сгради, а на други 12 са нанесени щети. Огънят е овладян на 20 процента.Ситуацията се усложнява от силния вятър, чийто пориви достигат 33 м/сек. Около 23 000 жилищни сгради и предприятия са без ток в Южна Калифорния. ", "date": "2017.12.08", "title": "Над 200 000 души са евакуирани заради горски пожари в Калифорния (видео)"}
{"url": "https://offnews.bg/ikonomika/zapochna-startiraneto-na-chetvarti-energoblok-na-rostovskata-aetc-670816.html", "text": "На 6 декември 2017 г. в 19:53 ч. специалистите от експлоатационните служби на Ростовската АЕЦ (филиал на „Концерн Росенергоатом“) успешно заредиха в реактора на Четвърти енергоблок първите топлоотделящи сборки, съобщиха от компанията. Общо в реакторната зона ще бъдат заредени 163 горивни касети. С тази операция се поставя началото на физическото стартиране на новоизградения енергоблок. Физическото пускане на енергоблока предшества дейностите по подготовката на Четвърти енергоблок на Ростовската АЕЦ с реактор тип ВВЕР-1000 за енергийно стартиране и начало на изработване на електроенергия. В процеса на физическото пускане се определят характеристиките на активната зона, необходими при експлоатацията на реактора. Програмата на етапа е разчетена за 25 дни с въвеждане на реактора на минимално контролируемо ниво на мощност.На пусковите операции присъстваха губернаторът на Ростовска област Василий Голубьов, ръководителят на електроенергийното подразделение на „Росатом“ – генералният директор на „Концерн Росенергоатом“ Андрей Петров и ръководителят на инженеринговото подразделение на „Росатом“ - президентът на Групата компании ASE, която е генерален проектант и основен изпълнител на изграждането на енергоблоковете на Ростовската АЕЦ, Валерий Лимаренко.Според Андрей Петров, опитът при строителството на атомни обекти, реализиран в най-южната руска АЕЦ, е наистина уникален.Валерий Лимаренко заяви, че своевременното излизане на етап на физическо стартиране на Четвърти енергоблок свидетелства за това, че инженеринговото подразделение последователно изпълнява своите задължения по въвеждането на нови мощности.Четвърти енергоблок е последният построен енергоблок на Ростовската АЕЦ и фактически завършва легендарната серия на енергоблокове с реактори тип ВВЕР-1000. Основната характеристика на реакторите от този тип, в които са реализирани най-съвременните подходи за осигуряване на безопасност, основани на принципа на дълбоката многобариерна защита, е висшата степен на надеждност.След завършването на етапа на физическо пускане на Четвърти енергоблок започва решаващият стадии от пусковите операции - енергийното стартиране и началото на подаването на електроенергия към потребителите.", "date": "2017.12.08", "title": "Започна стартирането на Четвърти енергоблок на Ростовската АЕЦ"}
{"url": "https://offnews.bg/tehnologii/koledno-predlozhenie-ot-vivacom-zhivotat-e-mnogo-po-lesen-s-htc-u11-l-670817.html", "text": "За тези, които обичат животът да е лесен и всичко да се случва бързо, VIVACOM и HTC имат специално коледно предложение – HTC U11 Life.U11 Life разполага с иновативната и уникална за бранда HTC технология - Edge Sense. Рамката на модела е чувствителна на натиск и предлага персонализирано задаване на бърз достъп до редица функции само с лек натиск на рамката. Камерата също може да работи с технологията Edge Sense, което значително улеснява селфи снимките, направени с една ръка. При това може да снимате навсякъде, защото моделът е с IP67 сертификат – удобно устойчив на външни влияния.HTC U11 Life е първият модел на бранда, който използва платформата Android One и се предлага директно с Android 8.0. Android One предлага на потребителя чисто Android изживяване, което е напълно лишено от всички затормозяващи устройството и излишни приложения. GOOGLE и HTC гарантират на всеки потребител и ежемесечни ъпдейти на сигурността в продължение на две години, което прави U11 Life сигурен и надежден. Това със сигурност означава, че операционната система Android ще бъде винаги актуална.За доброто представяне на модела се грижи осемядрен Qualcomm Snapdgragon 630 процесор на 2.2 GHz, а вградената му памет е 32/3GB ROM /RAM. HTC U11 Life също така е оборудван с 5.2” FHD Super LCD дисплей, а любителите на хубавите снимки могат да запечатат всеки ценен момент с изключителните 16MP предна и задна камери, които разполагат с функцията Boost HDR, осигуряваща добри снимки при слаба или силна осветеност. Освен това основната камера също така притежава автофокус и сензор за лицево разпознаване (AF+PDAF).С VIVACOM HTC U11 Life се превръща в идеалния коледен подарък само за 21,90 на месец в комбинация с план Smart U.", "date": "2017.12.08", "title": "Коледно предложение от VIVACOM: Животът е много по-лесен с HTC U11 life"}
{"url": "https://offnews.bg/obshtestvo/v-chasti-ot-tcentara-liulin-i-vladaia-niama-da-imat-voda-670737.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради изграждане на сградно водопроводно отклонение на ул. „Пиротска“, Център, се налага спиране на водоподаването от 10:00 до 18:00 часа на ул. „Брегалница“ от ул. „Пиротска“ до бул. „Тодор Александров“. Разкриване на уличен водопровод на ул. „Арх. Георги Ненов“, жк. „Люлин“ център, налага спиране на водоподаването от 10:30 до 18:30 часа на ул. „Арх. Георги Ненов“ от бул. „Панчо Владигеров“ до ул. „Добри Немиров“, ул. 389, бл. 778, бл. 788, бл. 789 и бл. 796.Подмяна на спирателен кран на ул. „Маргаритка“, с. Владая, налага спиране на водоподаването от 10:00 до 16:00 часа на ул. „Маргаритка“, ул. „Боев рид“, ул. „Китен“, ул. „Войнишко въстание“ – от №2 до № 40. ", "date": "2017.12.08", "title": "В части от центъра, Люлин и Владая няма да имат вода"}
{"url": "https://offnews.bg/obshtestvo/koj-razreshi-uchebnik-za-vi-klas-da-savetva-mazhete-da-biat-zhenite-670774.html", "text": "Кой носи отговорност за това в училищата да бъде допуснат учебник за шестокласници с цитат, според който мъжът може да бие жената? След , OFFNews отправи запитване до Министерството на образованието, за да разбере кои са 7-та оценители на съдържанието на проектите по предмета, препоръчали одобрението на учебника на министъра на образованието.След отказа, който получихме през ноември, изискахме имената им по Закона за достъп до обществена информация. Ето кои са специалистите, оценявали проектите за VI клас по история:Юра КонстантиноваМалина ТодороваНадежда СтойковаПенка ИвановаРадка МанчеваТодорка Зенгинова-ХристоваЯнка КрачуноваСпоред отговора на МОН до OFFNews \"при одобряването на цитирания учебник нито един от оценителите не е установил наличие на текстове, допускащи дискриминация, основана на пол, раса, народност, етническа принадлежност, религия, образование, увреждане, произход, убеждения, обществено положение и имуществено състояние, както и всякакви други признаци, установени в закон или в международен договор, по който Република България е страна\", следователно и няма да бъде редактиран, изтеглен, нито пък ще има негативни последствия за някой от оценявалите го.Според МОН \"съдържанието на всеки учебник е в резултат на творческа дейност на автор или авторски колектив, определен от издателство\" и \"всеки авторски колектив подбира самостоятелно и по своя преценка и допълнителните ресурси, чрез които се онагледява учебното съдържание, за да съответства на очакваните резултати в учебната програма\".", "date": "2017.12.08", "title": "Кой разреши учебник за VI клас да съветва мъжете да бият жените"}
{"url": "https://offnews.bg/obshtestvo/mvr-na-krak-zaradi-studentskia-praznik-670794.html", "text": "МВР започва засилен контрол в навечерието на студентския празник.Ще се провеждат съвместни проверки в зимните курорти на ски патрули и полицейски служители, които да следят как се спазва общественият ред. Заради празника градският транспорт в София ще работи цяла нощ. На Витоша ще бъде съсредоточена повече високопроходима техника, за да се осигури безопасно и по-бързо придвижване. Районът на югозападна България е традиционно най-предпочитаният за отбелязване на студентския празник. Във връзка с това от Пътна полиция предприемат нужните мерки за обезопасяване на движението, което се очаква да е натоварено, а от Агенцията по безопасност на храните правят проверки по ресторанти и хотели за качеството на предлаганите храни, съобщава БНТ.Според статистиката над 243 000 са студентите тази година у нас в различните форми на обучение.За всички, които тръгват на път днес, от АПИ предупреждават, че до 17 ч. движението за Варна по АМ „Хемус\" между 30-ти и34-ти км, в района на тунел „Витиня\", ще се осъществява в изпреварващата лента.От вътрешното министерство публикуваха серия от  за безопасно преминаване на празника. Освен, че ще бъдат мобилизирани допълнителни екипи, от МВР предупреждават да не се шофира след употреба на алкохол или наркотични вещества: ", "date": "2017.12.08", "title": "МВР на крак заради студентския празник"}
{"url": "https://offnews.bg/sviat/vseki-vtori-viarva-v-izvanzemnite-v-rusia-veche-gi-chakat-670798.html", "text": "Близо 50 процента от хората вярват в съществуването на извънземен живот и искат да установят контакт с него. Това показва проучване в 24 държави, което според авторите обяснява донякъде популярността на сагата \"Междузвездни войни\" 40 години след излизането на първия филм от поредицата, съобщава Ройтерс.В навечерието на премиерата на \"Междузвездни войни: Последните джедаи\", изследователи публикуваха резултатите от проучване, което показва, че 47 процента от над 26 000 анкетирани вярват \"в съществуването на разумни извънземни цивилизации във вселената\".Още повече - 61 процента, отговарят с \"да\" на въпрос дали вярват в съществуването на \"някаква форма на живот на други планети\".Грубо една четвърт от анкетираните смятат, че освен на Земята, на друго място няма разумни същества, съобщиха изследователите от \"Глосалитис\".Сред онези, които вярват, че не сме сами във вселената, 60 процента казват, че трябва да потърсим контакт с извънземните.Това не е първата анкета, която проучва отношението на хората към извънземния живот, отбелязва Ройтерс. Изследвания в Германия, Великобритания и САЩ също достигат до подобни изводи, но авторите на настоящото проучване посочват, че то е по-мащабно.Анкетите са направени на 15 езика между декември 2015 г. и февруари 2016 г. в държави, които представляват 62 процента от населението в света и 80 процента от световната икономика.Най-много вярващи в извънземни цивилизации има в Русия - 68 процента. Веднага след това се нареждат Мексико и Китай, докато холандците са сред скептиците с 28 на сто.", "date": "2017.12.08", "title": "Всеки втори вярва в извънземните. В Русия вече ги чакат"}
{"url": "https://offnews.bg/112/arestuvaha-dvama-za-poboia-v-gimnaziata-po-mehanoelektrotehnika-670806.html", "text": "Полицията в София е задържала двама младежи, които нахлуха в сградата на професионалната гимназия по механоелектротехника в сряда, съобщи БНР.Двете момчета са на 18 години, единият е криминално проявен - за хулиганство. И двамата са тренирали бокс. По-късно от МВР уточниха, че единият от тях е на 15 години.Според властите районният инспектор е пристигнал само минута, след като сигналът бил подаден в полицията, тъй като приемната му е в непосредствена близост училището. Когато пристигнал обаче, момчетата вече били избягали. По случая е образувано досъдебно производство по чл. 325 от НК - хулиганство, което се наказва с до две години затвор.Една от версиите, по които работи полицията, е конфликт заради момиче.„Едва ли охранител може да спре млади момчета с палки. Ние не можем да спрем децата на входа, но можем да предпазим тези, които са вътре”, каза пред Нова тв психологът Младен Владимиров.„Представете си, ако този проблем се беше случил извън училището. Най-вероятно боят щеше да бъде много по-тежък, а можеше да има и други пострадали”, добави той.В училището предстоят родителски срещи, на които ще се говори за агресията сред децата и как могат да помогнат родителите.", "date": "2017.12.08", "title": "Арестуваха двама за побоя в гимназията по механоелектротехника"}
{"url": "https://offnews.bg/sviat/tramp-v-tuitar-izpalnih-obeshtanieto-si-drugite-ne-video-670796.html", "text": "Американският президент Доналд Тръмп написа в Туитър, че решението да обяви Йерусалим за столица на Израел е част от предизборните обещания, които е дал. \"Изпълних обещанието от предизборната кампания - другите не\", написа в социалната мрежа Тръмп.Той публикува и видео с изказвания на трима негови предшественици - Бил Клинтън, Джордж Буш и Барак Обама, които заявяват, че Йерусалим ще бъде официалната столица на Израел. ", "date": "2017.12.08", "title": "Тръмп в Туитър: Изпълних обещанието си, другите - не (видео)"}
{"url": "https://offnews.bg/obshtestvo/meditci-ot-pirogov-otnovo-na-protest-670795.html", "text": "Четвърти ден лекари, медицински сестри и санитари излизат на протест пред входа на болницата. Те обвиняват ръководството в лошо управление и искат оставката му.От ръководството отрекоха обвиненията и излязоха с декларация, че се уронва авторитетът на болницата, припомня БНТ.Протестиращите твърдят, че в последния месец заплатите им са намалени. От ръководството уточниха,че всъщност не са успели да изплатят допълнителното материално стимулиране на служителите, защото трябвало да покрият дългове към доставчици.", "date": "2017.12.08", "title": "Медици от Пирогов отново на протест"}
{"url": "https://offnews.bg/sviat/savetat-za-sigurnost-se-sreshta-izvanredno-zaradi-reshenieto-na-tramp-670797.html", "text": "Съветът за сигурност се събира на извънредно заседание днес заради едностранното признаване от САЩ на Йерусалим за столица на Израел. Днес предстоят дипломатически преговори, срещи и демонстрации в различни места по света.ООН настоява, че разногласията за статута на Йерусалим трябва да се решат посредством преки преговори между израелците и палестинците.В заседанието чрез видеоконферентна връзка ще се включи и пратеникът на ООН в Близкия изток Николай Младенов, който, по думите на заместник-говорителя на ООН, е „водещият експерт на място“. Срещата ще се проведе на фона на нарастващо напрежение, информации от региона за вандализъм и пострадали при сблъсъци, както и призиви арабският свят да прекрати участието си в преговорите за мир до момента, в който президентът Доналд Тръмп оттегли своята прокламация.В същото време от Вашингтон настояват, че няма промяна в плановете на вицепрезидента Майк Пенс за пътуване в Близкия изток по-късно този месец. Уверението идва след като високопоставен представител на Палестинската автономия, цитиран от АП, заяви, че няма да се срещне с Пенс.От Белия дом заявиха, че визитата и срещата с палестинския лидер Махмуд Абас не е отменена и всяко решение за оттегляне от тази среща ще бъде „непродуктивно“.Администрацията на президента отговаря на критиките с уверението, че Тръмп е на прав път. Държавният секретар Рекс Тилърсън каза, че прокламацията е просто отражение на реалността. Тилърсън допълни, че САЩ биха застанали зад решението, което включва две държави, „ако това е желанието на двете страни“ в конфликта. Той каза още, че окончателният статут на Йерусалим трябва да се определи от израелците и палестинците.Към момента американското външно министерство е ограничило пътуването на държавни служители в Йерусалим и Западния бряг и предупреждава гражданите да избягват места с много хора.Израелската армия съобщи тази нощ, че е ударила две позиции в Газа. Преди това ракети бяха изстреляни от Газа, след вълна от гняв в палестинските територии.От Министерството на външните работи и посолството ни в Тел Авив препоръчват да се избягват пътувания до Йерусалим и Витлеем, както и в Палестинските територии. Предупреждението идва заради очаквани демонстрации.", "date": "2017.12.08", "title": "Съветът за сигурност се среща извънредно заради решението на Тръмп за Йерусалим"}
