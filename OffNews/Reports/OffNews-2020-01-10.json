{"url": "https://offnews.bg/politika/v-kardzhali-mestnite-danatci-i-taksi-zadminaha-tezi-v-golemite-gradove-719165.html", "text": "По размер на обновените налози областният град вече задмина София, Пловдив, Варна и Бургас, в това няма никаква мотивация и логика, заяви днес управителят на Кърджали Никола Чанев.Пред журналисти той подчерта, че ще обжалва в Административния съд решенията на общинските съвети от края на декември миналата година, с които драстично се увеличават местните данъци и такси, и таксата за битовите отпадъци. Само две от общо 7-те общини в областта - Ардино и Черноочене, не са повишили данъчната тежест за гражданите.В общините Момчилград, Кирково и Крумовград поскъпва такса „смет“, в Джебел се вдигат местните данъци и такси. А община Кърджали е единствената, която увеличава местните данъци и такси, и таксата за битовите отпадъци с промени в две различни наредби, посочи Чанев.Областният управител представи справки за местните налози в четирите най-големи града в България – София, Пловдив, Варна и Бургас. От тях става ясно, че данъкоплатците в Кърджали ще плащат по-високи данъци от София, Пловдив и Бургас и наравно с Варна.Така средно по около 150 лева повече ще трябва да задели всяко семейство в Кърджали за имотните данъци и сметосъбирането след приетото решение на общинските съветници.Според Чанев, който е бивш високопоставен служител на НАП, тези увеличения, освен че са изключително сериозни по своята тежест, са и крайно немотивирани. Той припомни, че преди 2 години след обжалване заложеното поскъпване бе отменено, но сега „за поредна година кметът Хасан Азис иска да навакса това, което пропусна през двете години, като увеличи местните данъци и такси в изключително голям размер“.Областният управител уточни, че законодателят не му дава възможност да решава размера на местните данъци и такси съгласно това, което смята за правилно или грешно, но има право на контрол по законосъобразността. Жалбите срещу решенията на общините Момчилград и Кирково вече са внесени, тези срещу останалите три се подготвят и през следващата седмица ще постъпят в Административния съд.„В община Кърджали липсва каквато и да е адекватна мотивировка. Не звучи сериозно да увеличиш данъците и таксите с внушението, че това ще ти позволи да правиш повече инвестиции. Община Кърджали разполага с бюджет от 63 млн. лева за 2019 г. Това е изключително голяма сума. Пари има, няма компетентност. И това е нещо, което се набива в очи по време вече на тези 16 години управление на ДПС, начело с кмета Хасан Азис. Нямаме една поне направена сметка като хората. Действа се по модела – не ни стигат парите, нека държавата ни даде, а когато се отпуснат средства, те все не са достатъчни, защото някой не е направил правилната количествено-стойностна сметка“, коментира Чанев.Той посочи още, че Кърджали няма изградено депо за отпадъци, а от 2012 г. не плаща и задължителните санкции за това. „Шестнадесет години едно и също мнозинство с един и същи кмет държи местната власт в Кърджали, резултатите са видими“, допълни Никола Чанев.Запитан кое наложи 10-процентовото поскъпване на цената на питейната вода, което е и най-голямото в страната, той посочи, че през тази година предстои цялостната подмяна на магистралния водопровод. Проектът е втори етап от Водния цикъл.", "date": "2020.01.10", "title": "В Кърджали местните данъци и такси задминаха тези в големите градове"}
{"url": "https://offnews.bg/ikonomika/telelink-110-mln-leva-prihodi-i-8-2-mln-leva-netna-pechalba-za-201-719170.html", "text": "Телелинк Бизнес Сървисис Груп АД завършва финансовата 2019 г. с консолидирани приходи от 110.1 млн. лв., като въпреки отбелязания в този показател спад от 5% спрямо предходната 2018 г., отчита значително нарастване на печалбите през разглеждания период, сочат предварителните данни на дружеството. Според тях консолидираната печалба преди данъци, лихви и амортизации (ППДЛА, EBITDA) нараства с 18%, достигайки 11.6 млн. лв. при съответен марж от 10.5%, а финансовият резултат (нетната печалба) се увеличава със 7%, достигайки 8.2 млн. лв. при марж от 7.4%.Според Житиянов основен фактор за по-високата относителна рентабилност и значителния ръст на печалбите независимо от по-ниските приходи през 2019 г. са ръстът и по-големият относителен дял на по-високо рентабилните продажби на групата във и от България, както и на решенията с по-висока добавена стойност като цяло.Към 31.12.2019 г. консолидираният финансов дълг на групата, формиран от задължения по получени лихвоносни заеми и договори за финансов лизинг, възлиза на 6.4 млн. лв., а консолидираните парични средства и еквиваленти – на 2.1 млн. лв. Формираният на тази база консолидиран нетен финансов дълг (разлика между финансов дълг и парични средства и парични еквиваленти) на Групата към същата дата възлиза на 4.3 млн. лв.Съгласно устава си, компанията възнамерява да разпределя под формата на дивиденти най-малко 50% от подлежащата на разпределяне нетна печалба за изминалата финансова година или първо полугодие на текущата година. Ръководството на Телелинк Бизнес Сървисис Груп АД очаква да предложи междинен дивидент за 2020 г. в размер на 4 млн. лв.На 28.11.2019 г. Комисията за финансов надзор одобри проспект за допускане до търговия на регулиран пазар на емисия акции на дружеството, а на 23.12. 2019 г. одобри и допълнение към проспекта. Емисията е с размер 12 500 000 лв., разпределена в 12 500 000 обикновени безналични акции с право на глас и номинална стойност 1 лев всяка.Мажоритарният собственик, Любомир Минчев, е определил минимална цена, по която продаващите настоящи акционери ще могат да предлагат акции на дружеството, от 7.60 лв. за брой. Допълнително, настоящите акционери на дружеството са подписали споразумение за забрана за разпореждане с акции (lockup agreement), определящо каква част от притежаваните от тях акции ще може да бъде предложена за продажба до края на 2020 г.Съгласно споразумението, настоящите акционери имат правото да продадат на БФБ до 30% (3 750 000 броя) от съществуващите акции на дружеството през този период. В това число мажоритарният собственик Любомир Минчев ще има правото да продаде до 23.825% (2 978 126 броя акции), а Спас Шопов и Иво Евгениев – до 3.0875% (385 937 броя акции) всеки. Минчев ще има правото и да допълни със свои акции предлагането до общо 30%, ако и доколкото г-н Шопов и г-н Евгениев не предложат изцяло горепосочените свои акции. Всеки от останалите четирима настоящи акционери, притежаващи по 1% от съществуващите акции, няма да имат правото да продават акции в рамките на посочения период. Със същото споразумение, мажоритарният акционер Любомир Минчев се ангажира да запази не по-малко от 6 375 000 акции, представляващи 51% от капитала на Дружеството, до края на 2021 г.Очаква се акциите на Телелинк Бизнес Сървисис Груп АД да започнат да се търгуват на Българска фондова борса (БФБ) до края на януари 2020 г.Посочените в настоящата публикация данни са предварителни, неодитирани и отразяват наличната финансова информация и оценки на ръководството към 10.01.2019 г. В този смисъл е възможно те да се различават от аналогичните показатели, съдържащи се или изчислени въз основа информацията, включена в последващите, неодитирани и одитирани финансови отчети на Телелинк Бизнес Сървисис Груп АД на индивидуална и консолидирана основа, които дружеството следва да оповести съгласно приложимата нормативна уредба за отчетност и разкриване на информация на публични дружества, приети за търговия на Българска фондова борса.", "date": "2020.01.10", "title": "Телелинк - 110 млн. лева приходи и 8.2 млн. лева нетна печалба за 2019 г."}
{"url": "https://offnews.bg/tenis/ispania-e-posledniat-polufinalist-v-atp-cup-719169.html", "text": "Испания победи Белгия с 2:1 и се присъедини към полуфиналистите на тенис турнира ATP Cup. Световният номер 1 Рафаел Надал и Пабло Кареньо Буста осъществиха пълен обрат над Сандер Жил и Йоран Флийген при двойките и след 6:7(7), 7:5, 10-7 се поздравиха с успеха.Преди това в сблъсъка на вторите ракети Роберто Баутиста Агут даде преднина на иберийците, след като надви Копеянс с 6:1, 6:4. Давид Гофен победи Рафаел Надал с 6:4, 7:6 (3) и по този начин изравни резултата в дуела между Белгия и Испания – 1:1.В решителната среща на двойки обаче Надал и Кареньо Буста намериха верния ритъм и пратиха тима си в битка за място на финала.Така испанците ще се изправят срещу домакините на ATP Cup – Австралия. В другата полуфинална среща Сърбия ще премери сили с Русия.", "date": "2020.01.10", "title": "Испания е последният полуфиналист в ATP Cup"}
{"url": "https://offnews.bg/obshtestvo/udalzhava-se-srokat-za-kandidatstvane-vav-vivacom-regionalen-grant-719172.html", "text": "VIVACOM Регионален грант подкрепя добрите идеи от всеки български град или село чрез безвъзмездна финансова подкрепа (грант), за което могат да кандидатстват:• граждански организации, • читалища, • училищни настоятелства,• настоятелства на детски градини.Програмата няма ограничение за сферите, в които ще се развиват идеите, важно е инициативите да са насочени към промяна, полезна за общността. Инициативата се провежда за пета поредна година в партньорство с Български център за нестопанско право. Досега Програмата е финансирала над 50 инициативи от цялата страна с общо 244 717 лв.Подкрепата за всеки проект, както и до сега, може да бъде до 5 000 лева, като няма ограничения на броя проекти, които една организация подава. Ако е била сред печелившите в предходна година, обаче, трябва да кандидатства с различна от вече подкрепената идея. Общата стойност на VIVACOM Регионален грант е 60 000 лева. Програмата ще подкрепи инициативи с продължителност до 1 година.Удълженият срок за подаване на проектни предложения е 19 януари 2020 г. За кандидатстване е необходимо идеята и обосновката ѝ да бъдат представени в електронен формуляр: . Оценката за това кои проекти ще бъдат финансирани ще се извърши на два етапа:Първи етап - Предварителен подборПредварителният подбор ще бъде осъществен от по двама експерти от БЦНП, които имат опит в оценяването на проекти. Те ще оценяват проектите за съответствието им със зададените критерии.Втори етап – Оценка от жури от обществени личности и организацииКрайното решение кои проекти да получат подкрепа от Програма VIVACOM Регионален грант ще се вземе от жури в състав: Веселка Вуткова (VIVACOM), Йордан Йовчев (спортист), Иван Кънчев (Сдружение „Българска история“), Ива Дойчинова (журналист) и Надя Шабани (Български център за нестопанско право).При преценката на инициативите журито ще вземе под внимание доколко отговарят на следните три критерия:• Полза от реализирането на инициативата или решаването на проблем за конкретна общност;• Въвличане на местната общност;• НоваторствоОдобрените предложения ще бъдат обявени в началото на март 2020 г.", "date": "2020.01.10", "title": "Удължава се срокът за кандидатстване във VIVACOM Регионален грант"}
{"url": "https://offnews.bg/ikonomika/stroitelna-firma-ostavi-bez-tok-800-klienti-na-chez-v-studentski-grad-719171.html", "text": "При несъобразени изкопни работи, извършвани от строителна фирма на 10 януари сутринта, бе скъсан кабел 10 киловолта, собственост на ЧЕЗ Разпределение, съобщават от енергото.В резултат на това в продължение на 40 минути без електрозахранване останаха около 800 клиенти на дружеството в района на Студентски град.ЧЕЗ Разпределение България призовава фирмите да координират с компанията поне две седмици предварително къде и кога ще извършват изкопни дейности.Това може да става на телефон 0700 10 010 или на имейл .", "date": "2020.01.10", "title": "Строителна фирма остави без ток 800 клиенти на ЧЕЗ в Студентски град"}
{"url": "https://offnews.bg/obshtestvo/git-vazlozhitelite-na-obshtestveni-porachki-mogat-da-proveriavat-sluz-719168.html", "text": "ИА „Главна инспекция по труда“ напомня на възложителите на обществени поръчки, че имат възможност да създават по служебен път удостоверенията за наличие/липса на нарушения на трудовото законодателство, които са задължително основание за отстраняване на кандидати от търгове, както и за отказ от сключване на договор с бенефициенти на безвъзмездна помощ от Европейските структурни и инвестиционни фондове.Документът може да се генерира чрез Системата за „Електронни удостоверения“ с модул „Електронни удостоверения (възложители и бенефициенти)“. Достъп до нея могат да заявят и бенефициентите на безвъзмездна помощ. Условието е кандидатите за достъп до системата да бъдат административни органи; лица, осъществяващи публични функции; организации, предоставящи обществени услуги (чл. 2, ал. 1 от Закона за електронното управление).За да им бъде осигурен достъп, е необходимо правоимащите лица да изпратят заявление по утвърден от изпълнителния директор на ИА ГИТ образец. Това може да стане чрез електронния обмен, електронна препоръчана поща (поддържана от Държавна агенция „Електронно управление“ услуга), по пощата - чрез лицензиран пощенски оператор, или на място в ИА Главна инспекция по труда на адрес: гр. София, бул. „Княз Александър Дондуков“ №3. Бланка на заявлението е публикувана в страницата на Агенцията, в рубриката „Административно обслужване“, секция „Формуляри“  Служителите, за които се иска да бъде осигурен оторизиран достъп до системата за „Електронни удостоверения“, трябва да разполагат с квалифициран електронен подпис, издаден на ЕИК/БУЛСТАТ на организацията заявител.Повече информация за процедурата може да се получи на официалната интернет страница на Агенцията, в рубриката „Административно обслужване“, подрубрика „Система за „Електронни удостоверения с ОТОРИЗИРАН ДОСТЪП““. Осигурен е и пряк път чрез банер „Система за „Електронни удостоверения“ (възложители и бенефициенти).ИА „Главна инспекция по труда“ продължава да предоставя достъп до системата чрез КЕП и за участниците в обществени поръчки, като върху удостоверенията се генерира код, който позволява на възложителите да проверяват истинността на съдържащата се информация в тях.За 2019 г. през системата за електронни удостоверения са генерирани 26 916 бр. документа.", "date": "2020.01.10", "title": "ГИТ: Възложителите на обществени поръчки могат да проверяват служебно кандидатите за нарушения"}
{"url": "https://offnews.bg/ikonomika/boing-737-max-proektiran-ot-klouni-nadziravani-ot-majmuni-719175.html", "text": "Американският авиопроизводител Boeing Co публикува стотици вътрешни съобщения, съдържащи остри критични коментари за разработката на печално известния модел 737 MAX. Едно от тях гласи, че самолетът е „проектиран от клоуни, които от своя страна са били контролирани от маймуни“, съобщава \"Ройтерс\".Въпросната модификация бе окончателно приземена, след като с нея се стигна до два фатални инцидента със стотици жертви.Публикуваните съобщения разкриват опити да се заблудят служителите по контрола, патентните органии, Федералната авиационна администрация и чуждестранните авиационни регулатори.В чат от 8 февруари 2018 г. - осем месеца преди първата от двете фатални катастрофи, служител пита друг: „Би ли качил семейството си на самолет, обучен на симулатор на Max? Аз не бих\". Колегата му отговаря: \"И аз не бих.\"Вътрешните съобщения бяха оповестени под натиска на американския Конгрес.  ", "date": "2020.01.10", "title": "Боинг 737 MAX - проектиран от клоуни, надзиравани от маймуни"}
{"url": "https://offnews.bg/futbol/mesi-zagubata-ot-atletiko-boli-zashtoto-e-za-trofej-719163.html", "text": "Суперзвездата на Барселона Лионел Меси сподели, че въпреки драматичната загуба от Атлетико Мадрид (2:3), каталунците са играли много добре срещу \"дюшекчиите\".Снощи в полуфинала за Суперкупата на Испания шампионите в Ла Лига водеха в резултата с 2:1 до 81-ата минута, но допуснаха два късни гола и така отпаднаха от турнира.\"Не заслужавахме да загубим. Жалко, изиграхме силен мач, добре се чувствахме, дори по-добре, отколкото напоследък. Контролирахме мача и нападахме през цялото време.За 10 минути обаче те обърнаха резултата, но ние трябваше да решим мача още преди това. Днес обаче направихме стъпка напред, въпреки загубата.Доверие в Ернесто Валверде? Подкрепяме го, да. Работим, за да бъдем по-добри. Напоследък не играем добре, като трябва да си възвърнем нивото ни на игра, въпреки че сме лидери в Ла Лига.Това поражение боли, защото е за трофей. Ние обаче играхме добре и нямахме късмет да си тръгнем с победата. Бяхме по-добрите през почти целия мач, но накрая печели този отбор, който вкара.Няма значение дали е справедливо, или не - ние загубихме. Попаденията на Атлетико? Направихме ученически грешки и на практика им подарихме головете\", каза Меси.", "date": "2020.01.10", "title": "Меси: Загубата от Атлетико боли, защото е за трофей"}
{"url": "https://offnews.bg/analizi-i-komentari/ekokoalitcia-provalite-na-neno-dimov-koito-ne-triabva-da-povtaria-no-719176.html", "text": "Коалицията от неправителствени организации и граждански групи „За да остане природа в България“ настоява като нов министър на околната среда да бъде назначена личност с достатъчен професионален капацитет, вътрешна убеденост и отговорно отношение към природата, така че гражданите в България да имат нормална среда на живот с чист въздух, чиста питейна вода и опазена природа, а България да избегне санкции от Европейската комисия.Днес министърът на околната среда и водите Нено Димов, а премиерът Бойко Борисов я прие.  за умишлена безстопанственост за водната криза в Перник, съобщи прокуратурата. Той остава в ареста за 72 часа с мотив, че може да повлияе на разследването, да извърши ново престъпление или да укрие доказателстваНа фона на настъпилата криза в управлението на околната среда, чиято кулминация е арестът и оставката на Нено Димов, природозащитниците питат защо трябваше да се стигне дотук в Министерството на околната среда и водите?Коалиция “За да остане природа в България” предупреждава, че смяната на поредния министър, още по-малко с показни акции на прокуратурата и МВР, няма да доведе до подобрение в МОСВ. Трябва правителството окончателно да изостави досегашната политика на поставяне на частните интереси пред обществените, която води до катастрофа в областта на околната среда, водите, биоразнообразието и борбата с климатичните промени.За първи път поискахме оставката на министър Нено Димов през август 2017 г., припомнят от „За да остане природа в България“. “Оттогава не сме спирали да изтъкваме вредите, които неговото управление носеше всеки ден на българската природа и на здравето на българите. През 2018 г. това беше и искането на десетки хиляди български граждани, които протестираха в над 30 града в България и по цял свят. Но въпреки нашите предупреждения и многобройните доказателства за некомпетентните му решения, които нанесоха непоправими вреди на природата, Нено Димов очевидно се ползваше с толеранс от страна на управляващите и до тази седмица не беше обсъждан въпросът за евентуалната му смяна”.За три години управление на Министър Димов Министерство на околната среда и водите и неговите поделения и териториални администрации задълбочиха управленската и експертна криза, в която се намираха, пише в позицията на екокоалицията. Всеки следващ министър ще има тежката задача практически да създаде наново структурите, отговорни за опазване на околната среда и да намери експерти, които да разбират от темите, в които имат задължения, предупреждават от организацията.За да покажат за какво са предупреждавали от коалицията правят кратка рекапитулация на всички провали и вреди, нанесени от Нено Димов от май 2017 г., когато беше назначен за министър от третото правителство на Бойко Борисов, досега:  1. Нено Димов е лично отговорен за бедственото положение с питейната вода на град Перник. Управлението на водните ресурси е пряка отговорност на Министерство на околната среда и водите. Освен към язовирите за питейни нужди, Нено Димов блесна с безстопанственост и към реките, което настрои рибарите срещу правителството. Българските реки все повече биват убивани чрез строежи на МВЕЦ, изземване на баластра, “почиствания” на корита и замърсявания от промишлени и селскостопански субекти.2. Нено Димов е отговорен и за мръсния въздух в редица български градове. Продължаващите обгазявания на Гълъбово със серен диоксид доведоха през 2019 г. до задвижване от страна на ЕК на наказателната процедура, заради данни, предоставени от българското правителство „които показват трайно неспазване на пределно допустимите почасови и дневни стойности на серен диоксид в югоизточната част на страната, където се намират четирите най-големи топлоелектрически централи” [1]. След осъдителното решение на съда на Европейския съюз през 2017 за мръсния въздух в България, ЕК все още не е доволна от мерките, предприети от Нено Димов по изпълнение на съдебното решение и през 2018 изпрати официално писмо, в което каза, че ”е обезпокоена от бавния темп на промените и от липсата на координиран подход между органите за опазване на околната среда и другите органи на национално и местно равнище.” [2]3. Последните три години министерството претърпя пълен провал в управлението на отпадъците, като кулминацията беше безконтролният внос и горенето на отпадъци. Припомняме, че МОСВ продължава да подкрепя изграждането на инсталация за горене на отпадъци до град София.4. Водената от Нено Димов политика освен, че застрашава здравето на българите, вече включи държавата в хоризонтални процедури за неизпълнение на европейското екологично законодателство за НАТУРА 2000, екологична оценка и ОВОС и има опасност в бъдеще това да доведе до санкции. Хоризонталните наказателни процедури показват, че всички превантивни контролни механизми за опазване на околната среда не функционират правилно или изобщо не функционират. ЕК има сериозни забележки относно недостатъци и липси и при текущия и последващ контрол на самите решения на министерството. За неговото управление са отворени 14 нови наказателни процедури срещу България и продължават да се разглеждат 23 процедури открити при предходни министри.5. Господин Димов начело на МОСВ непрекъснато води кампания срещу екологичната мрежа Натура 2000 [3] и още по-лошо – срещу собствените си учени и международно признати български специалисти по биоразнообразие. Нено Димов всява противопоставяне на различни части на обществото и не успява да балансира за решаване на нито един екологичен проблем, с който се е захванал.6. Нено Димов се опита да прокара плановете за застрояване на Национален парк “Пирин” и Природен парк “Витоша”. И двата парка сега са без актуален план за управление, а софиянци не могат да ползват ски съоръженията на Витоша. Заради нежеланието на Нено Димов да одобри плана за управление на Природен парк “Българка” продължават да се изсичат поголовно естествени букови насаждения във вододайните зони на Габрово и Трявна. Природните паркове Странджа и Сините камъни също се изсичат безогледно заради липсата на планове за управление.7. Под негово ръководство продължи презастрояването на Черноморието, като България беше осъдена заради казуса Калиакра, докато продължават да никнат нелегални строежи в община Царево. На министър Димов не му направи впечатление криминалното опожаряване и източване на Шабленското и Дуранкулашко езера, извършени с разрешение на подчинения му РИОСВ.8. България може да се наложи да върне на Европейската комисия (EK) близо 1 милиард лева за строежа на АМ Струма, заради незаконно решение по ОВОС от 2017 г., подписано от Нено Димов. Както стана ясно от коментарите на ЕК по апликационната форма за магистралата, избраното трасе унищожава Кресненското дефиле, нарушава европейските директиви и се очаква да доведе до високи глоби и наказателни процедури. От 2009 година в дефилето загиват между 3 и 4 души на година и този проблем ще бъде само задълбочен с решението по ОВОС на Нено Димов.9. Нито един горскостопански план, приет по негово време не е подложен на процедури по екологична оценка или да е извършена оценка за съвместимост с Натура 2000. Това води на много места до преексплоатация на горите.10. Криенето на информация за околната среда се превърна в масова практика от всички структури на МОСВ. През 2019 година МОСВ получи антинaгpaдaтa „Kaтинap“ на Програма “Достъп до информация” зa влoшaвaнe нa пpaĸтиĸитe пo пpeдocтaвянe нa дocтъп дo инфopмaция и пo-ĸoнĸpeтнo зa oтĸaзитe дa пpeдocтaви дocтъп дo paзpeшeния, ĸoитo MOCB e издaлo нa въглищни цeнтpaли дa изгapят oтпaдъци зa eĸcпepимeнтaлни цeли – инфopмaция, cвъpзaнa cъc здpaвeтo и живoтa нa xopaтa.“Нено Димов не трябваше да бъде избиран изобщо за министър на околната среда и водите заради липсата на компетенции, но начинът по-който си отива не прави чест на една демократична и правова държава. Надяваме се управляващите най-после да са разбрали отговорностите, които носи екологичният министър за здравето и благоденствието на гражданите и това да проличи в избора на нов”, завършва позицията на „За да остане природа в България“.", "date": "2020.01.10", "title": "Екокоалиция: Провалите на Нено Димов, които не трябва да повтаря новият министър"}
{"url": "https://offnews.bg/temida/elena-joncheva-osadi-za-kleveta-premiera-borisov-shte-%d1%9d-plati-5000-l-719164.html", "text": "Евродепутатът от БСП Елена Йончева спечели окончателно гражданското дело за морални вреди, което заведе срещу премиера и лидер на ГЕРБ Бойко Борисов, съобщи Дневник. Министър-председателят е осъден за плати на Йончева 5000 лв. обезщетение за неимуществени вреди, които е причинил със свое публично изказване по време на предизборната кампания през 2017 г.Решението на Софийския градски съд е в сила, след като на 6 януари Върховният касационен съд (ВКС) е отхвърлил като недопустима касационната жалба на Борисов и ГЕРБ. Окончателното произнасяне на състав на ВКС с председател Емил Томов и членове Драгомир Драгнев и Геновева Николаева не подлежи на обжалване или протест.През 2018 г. на първа инстанция Софийският районен съд реши, че премиерът Борисов и партия ГЕРБ трябва солидарно да изплатят на Йончева 5000 лв. заради неверни и клеветнически твърдения по неин адрес. Първоначалният иск на Йончева бе за 20 хил. лв., но пълният му размер бе отхвърлен и от СРС, и от втората инстанция - Софийския градски съд.", "date": "2020.01.10", "title": "Елена Йончева осъди за клевета премиера Борисов, ще ѝ плати 5000 лева обезщетение"}
{"url": "https://offnews.bg/temida/advokatat-na-neno-dimov-toj-ne-razbira-ot-niva-na-iazoviri-i-ne-e-dla-719180.html", "text": "Аргументите на прокуратурата срещу Нено Димов подлежат на много сериозна критика. Нито един министър не взима решения сам, заяви пред bTV неговият адвокат Ина Лулчева.Да се твърди лична отговорност от министър и да се претендира той да разбира и от нива на водите - не съответства на закона. От това разбират съответните геолози, които имат специалните знания, отбеляза тя.Решенията, които взимат министрите, са на базата на предложения на съответните длъжностни лица. В случая няма данни Нено Димов да е взел решение в противоречие с предложеното му от длъжностните лица в министерството, каза адвокатът.Министърът е политическа фигура, която осъществява политиката на държавата в съответната област. Не ми е известно да има изискване, когато едно лице се избира за министър, да има специални знания във всички области на икономиката и социалния живот на една държава, коментира Ина Лулчева.Възмутителното в случая е и решението на прокуратурата да иска постоянно задържане, защото като министър може да повлияе на разследването. Това е абсолютно необосновано, защото той подаде оставка, заяви адвокатът.Министърът на екологията в оставка Нено Димов е , съобщи по-рано днес прокуратурата.Той остава в ареста за 72 часа с мотив, че може да повлияе на разследването, да извърши ново престъпление или да укрие доказателства. Утре прокуратурата ще иска постоянния му арест.Ако бъде признат за виновен по обвинение в умишлена безстопанственост, го заплашва затвор от 2 до 8 г.", "date": "2020.01.10", "title": "Адвокатът на Нено Димов: Той не разбира от нива на язовири и не е длъжен да разбира"}
{"url": "https://offnews.bg/sviat/irak-iska-ot-sasht-plan-za-iztegliane-na-vojskite-iaponia-e-gotova-da-719177.html", "text": "Багдад очаква от Вашингтон формиране на механизъм за изтеглянето на американските войски от иракска територия.Това съобщи премиерът на Ирак Адил Абдулмехди в телефонен разговор с държавния секретар на САЩ Майк Помпео, цитиран от Анадолската агенция.Абдулмехди е поискал Вашингтон да изпрати свои представители в Багдад, за да се обсъди реализирането на решението на иракския парламент за безопасното извеждане на чуждестранни войски от територията на страната.Според него действията на американските военни, в това число и във въздушното пространство на Ирак, противоречат на двустранните споразумения. Той е осъдил ударите по двете американски бази в Ирак и е подчертал, че Багдад е против превръщането на иракската територия в арена на конфликти за трети страни.Помпео е заявил, че ще следи внимателно събитията в Ирак и е подчертал, че САЩ уважават суверенитета на страната.Междувременно иранският министър на отбраната Емир Хатеми обяви, че в името на деескалацията на напрежението в Близкия Изток САЩ са длъжни да изтеглят войските си от региона. „За да се намали напрежението и да се осигури стабилност и сигурност в региона, е необходимо незабавно да се сложи точка на натрапчивото и агресивно присъствие на САЩ“, е казал той в телефонен разговор с японския си колега Таро Коно.Японският министър на отбраната е заявил готовността на страната си да съдейства за овладяване на напрежението в региона.Цитиран е представителят на Държавния департамент на САЩ Морган Ортагус, който твърди, че въпросът за изтеглянето на американските войски от Ирак изобщо не е на дневен ред.По-рано от Пентагона съобщиха, че върху американските бази Айн Ал-Асад и летището на Ербил са изстреляни над 12 балистични ракети. Иранският Корпус на стражите на ислямската революция е определил ракетните удари по базите на САЩ в Ирак като „отмъщение за убийството на генерал Касем Сюлеймани“.Ситуацията в Близкия Изток се изостри до краен предел на 3 януари, след като от Пентагона съобщиха за операция, в хода на която в района на летище Багдад е убит иранският генерал Сюлеймани.", "date": "2020.01.10", "title": "Ирак иска от САЩ план за изтегляне на войските, Япония е готова да се намеси за мира в региона"}
{"url": "https://offnews.bg/sviat/na-kosam-ot-sblasaka-ruski-korab-doblizhi-opasno-amerikanski-razrushi-719184.html", "text": "Пети военно-морски флот на САЩ обвини екипажа на руски кораб на военно-морските сили за опасно преследване на американски военен разрушител в Северно Арабско море. Очаквано, Русия отвърна с обвинения.В изявление на флота се посочва, че руският разузнавателен кораб „Иван Хрус“ е приближил агресивно американския съд „Farragut (DDG 99) в продължение на 55 метра, съобщи днес CNN. Инцидентът е от четвъртък, избегнат е бил „опасен сблъсък“.\"В четвъртък, 9 януари, по време на рутинни операции в Северно Арабско море, USS Farragut е агресивно приближен от руски военноморски кораб“, се посочва в изявлението на Пети американски флот, който наблюдава военноморски операции в Близкия изток.\"Farragut произведе пет къси звукови сигнали, предаде международния морски сигнал за опасност от сблъсък и поиска руският кораб да промени курса си в съответствие с международните правила на пътя\", допълват още от флота.„Първоначално руският кораб отказва, но в крайна сметка променя курса си и двата кораба установяват разстояние един от друг. Докато руският кораб предприеме нужните действия, прави агресивен подход и увеличава риска от сблъсък. Флотът на САЩ продължава да бъде бдителен и обучен да действа професионално\", посочват от ВМС на САЩ. Американският екипаж е поискал руските моряци да променят курса си, те в началото отказали, но после все пак се подчинили.Руското министерство на отбраната пък обвини американските моряци за инцидента. „Именно разрушителят на ВМС на САЩ, който се е намирал отляво по курса на плаващия напред руски военен кораб, на 9 януари по груб начин наруши международните правила за предупрежденията за опасност от сблъсък на съдове в морето, като е извършил маневра за пресичане на руския курс“, е посочено в изявлението на ведомството, цитирано от Интерфакс.Военното ведомство на Путин определя действията на екипажа на американския разрушител като непрофесионално и го обвинява в нарушаване на международните норми за сигурност в мореплаването. „Екипажът на руския кораб е действал професионално, като е предприел маневра, с която е предотвратил сблъсък с кораба-нарушител“, уверяват от министерството в Москва.", "date": "2020.01.10", "title": "На косъм от сблъсъка: руски кораб доближи опасно американски разрушител в Арабско море (видео)"}
{"url": "https://offnews.bg/zvezdi/27-godishniat-avstralijski-aktior-hari-hajns-e-pochinal-719162.html", "text": "Австралийският актьор Хари Хайнс, който участва във филма \"Зловеща семейна история\", е починал на 27 години, съобщи майка му Джейн Бадлър, цитирана от CNN. Самата Бадлър е участвала както в оригиналния филм от 1980 г., така и в научнофантастична драма \"Посетители\" през 2009 г.Тя обяяви в социалната мрежа Instagram, че синът й е починал на 7 януари.\"На 7 януари красивият ми син почина. Той беше на 27 и светът беше в краката му. Но, за съжаление, той се бори с психични заболявания и пристрастяване\", пише тя.Опечалената майка сподели: \"Блестящата искра блестя прекалено кратко време. Ще ми липсваш, Хари, всеки ден от живота ми.\"Хайнс участваще в един епизод на „Зловеща семейна история“, а също в телевизионните сериали \"Подъл Пийт\" и американската мистериозна драма \"OA \".", "date": "2020.01.10", "title": "27-годишният австралийски актьор Хари Хайнс е починал"}
{"url": "https://offnews.bg/evropa/polskiat-sejm-sssr-i-germania-sa-ednakvo-otgovorni-za-nachaloto-na-vo-719178.html", "text": "Долната камара на полския парламент прие резолюция, в която обвинява руските власти в манипулиране и фалшифициране на историята. Документът е публикуван в сайта на Сейма и в него категорично се твърди, че СССР и Германия носят еднаква отговорност за началото на Втората световна война.В него се посочва, че парламентът се отнася с почит и уважение към жертвите на нацистко-съветския тоталитаризъм, но желае историята на тяхното мъченичество никога да не бъде фалшифицирана и да не се използва като инструмент.Подчертано е, че до началото на Втората световна война е довела политиката на „двете тоталитарни държави – нацистка Германия и сталинския Съветски съюз, а след сключването на пакта Молотов-Рибентроп от 23 август 1939 г., Полша и страните от Централна и Източна Европа са станали първите жертви на двата тоталитарни режима“.В отговор говорителката на руското Външно министерство Мария Захарова написа във Фейсбук, че в Сейма трябва да правят подобни изявления само в случай, че полските власти не са съгласни с решението на Нюрнбергския трибунал.В края на декември 2019 г. президентът Владимир Путин заяви, че Полша е участвала в разделянето на Чехословакия. Освен това той нарече полския посланик в хитлерова Германия Юзеф Липски „паплач и антисемитска свиня“. Тогава руският лидер подчерта, че Липски е обещавал да издигне във Варшава паметник на Адолф Хитлер заради идеята евреите да бъдат изгонени в Африка.По-късно медиите съобщиха за отказа на полския лидер Анджей Дуда да отиде на Световния форум в памет на Холокоста заради присъствието на Путин на събитието.", "date": "2020.01.10", "title": "Полският Сейм: СССР и Германия са еднакво отговорни за началото на войната"}
{"url": "https://offnews.bg/politika/neno-dimov-e-obviniaem-za-umishlena-bezstopanstvenost-ostava-v-aresta-719167.html", "text": "Министърът на екологията в оставка Нено Димов е обвинен за умишлена безстопанственост за водната криза в Перник, съобщи прокуратурата.Той остава в ареста за 72 часа с мотив, че може да повлияе на разследването, да извърши ново престъпление или да укрие доказателства.Утре прокуратурата ще иска постоянния му арест.Ако бъде признат за виновен по обвинение в умишлена безстопанственост, го заплашва затвор от 2 до 8 г.Разследването е под надзора на Спецпрокуратурата. В неговия ход е установено, че водният ресурс на яз. \"Студена\", който е държавна собственост, е намалял до критичния мнимум. Язовирът се управлява от МОСВ, а се наблюдава от ВиК Перник. Министърът е този, който всеки месец е утвърждавал графиците за водоподаването за промишлени и битови нужди и е трябвало да се съобрази с данните за намаляващия обем, но не го е направил, обясни говорителят на главния прокурор Сийка Милева.Прокуратурата е установила, че Нено Димов в разрез със закона е разрешавал водоползване за промишлени нужди на \"Стомана\"- Перник и на свързаната с бизнесмена Христо Ковачки \"Топлофикация\"- Перник, и това е ставало в периода от 1 януари 2018 г. до 17 ноември 2019 г. Не е направил нищо за управлението и стопанисването на язовира, въпреки докладите на различни институции. Така щетите са за повече от 11 млн. лв. и милиони литри вода, което се е отразило върху обемите питейна вода, обясни Милева.Наблюдаващият прокурор Ангел Кънев каза, че наказателното производство е образувано преди месец. В хода на разследването се проверява и ремонтът на язовира и на водонапорната кула, който се извършва със заем от Световната банка. Разследва се и управлението на водния ресурс от страна на МОСВ и дейността на ВиК. От събраните доказателства от 48 тома е ясно, че е извършена умишлена безстопанственост. При претърсването на кабинета и дома на Нено Димов са иззети документи за концесиите на дружество \"Юлен\", обясни прокурор Кънев.Все още няма доказателства за престъпление, но проверката продължава.", "date": "2020.01.10", "title": "Нено Димов е обвиняем за умишлена безстопанственост. Остава в ареста за 72 часа"}
{"url": "https://offnews.bg/zdrave/otdelenieto-po-revmatologia-na-umbal-burgas-chestva-svoiata-deseta-god-719151.html", "text": "Отделението по ревматология на УМБАЛ Бургас отбеляза днес 10 години от своето създаване. Това е единствено подобно отделение не само за Бургаска, а и за Сливенска и Ямболска област. Над 12 000 са пациентите, преминали през отделението за този период. То е специализирано в диагностика и терапия на възпалителни, дегенеративни и обменни ставни заболявания, възпалителна и дегенеративна патология на гръбначния стълб и системни заболявания на съединителната тъкан. Годишно тук намират медицинска помощ около 1600 души, повечето от които с възпалителни заболявания.„Когато създавахме отделението преди десет години, бяхме лекар и половина. Сега тук работят петима специалисти-ревматолози и един специализант, а целият екип е от 18 души. Тук идват пациенти не само от Бургас, Сливен и Ямбол, а и от Хасково, Кърджали, имали сме от Сандански, от Благоевград. Отделението отговаря на трето ниво на компетентност по медицински стандарт „Ревматология“ и всичко, което се работи в клиниките по ревматология в София и Варна, се прави и тук\", обясни д-р Иван Казмин, основател и началник на отделението.„Благодаря на д-р Казмин и на целия екип, Бургаски регион е един от късметлиите, че има такова отделение. Всичко, което се работи като ревматология в страната, се изпълнява и тук. Това не става от само себе си, това става с много труд и усилия“, подчерта изпълнителният директор на УМБАЛ Бургас д-р Бойко Миразчийски, който поднесе поздравленията си на екипа на отделението.Благодарни пациенти също уважиха тържеството и споделиха, че на тези лекари и сестри дължат здравето и живота си.„Ако не бяха лекарите тук, нямаше да оживея. Дадоха ми втори шанс. Осем месеца не бях диагностицирана, чувствах се много зле, бях с постоянна температура, отпадналост и никой не знаеше какво ми има. Оказа се автоимунно заболяване. Тук ми поставиха диагноза и ме вдигнаха на крака, от шест години съм в ремисия“, сподели Биляна Петкова.„На тях дължа здравето си и им поднасям огромните си благодарности. За първи път бях приет в това отделение преди десет години. Оттогава с тези лекари сме заедно. Бях практически обездвижен, не можех да напускам дома си. Сега съм на крака и работя“, разказа Станимир Карагьозов, първият пациент на отделението.", "date": "2020.01.10", "title": "Отделението по ревматология на УМБАЛ Бургас чества своята десета годишнина"}
{"url": "https://offnews.bg/politika/neno-dimov-podade-ostavka-borisov-ia-prie-719149.html", "text": "Министърът на околната среда и водите Нено Димов подаде оставка, а премиерът Бойко Борисов я прие, съобщи пресслужбата на Министерския съвет.Той не дойде да я връчи лично на премиера Бойко Борисов в Министерския съвет, тя е била изпратена до кабинета му, съобщава репортерът на OFFNews в Министерския съвет-.Оставката бе връчена след среща между министър-председателя Борисов и вицепремиера и министър на отбраната и лидер на ВМРО Красимир Каракачанов. Министърът си отива, след като вчера беше арестуван във връзка с водната криза в Перник, а кабинетът му в МОСВ бе обискиран при спецакцията на прокуратурата. Нено Димов прекара нощта в единична килия на столичното Трето районно управление на полицията.Вчера премиерът отговори уклончиво на въпроса за евентуалната оставка на министър Димов. Заяви, че първо ще разговаря с коалиционния партньор - \"Обединени патриоти\". Най-високопоставеният му представител в правителството е именно вицепремиерът Каракачанов, който на влизане за срещата с Борисов днес определи вчерашната акция като \"показно убийство\".След срещата Каракачанов намекна, че Нено Димов ще подаде оставка до края на деня, появи се и неофициална информация, че независимо дали бъде поискана от премиера, или не - министър Димов вече е решил да се раздели с поста.По неофициална информация Димов е задържан и си тръгва от ековедомството заради вноса на боклук от Италия, а не заради водната криза в Перник. Дали това е така вероятно ще стане ясно на специална пресконференция, свикана в Съдебната палата в 15 часа.", "date": "2020.01.10", "title": "Нено Димов подаде оставка, Борисов я прие"}
{"url": "https://offnews.bg/sviat/kitajska-provintcia-obiavi-za-bedni-samo-17-dushi-ot-80-mln-naselenie-719138.html", "text": "Китайската провинция Дзянсу обяви, че заради успешна държавна кампания едва 17 души от 80-милионнното ѝ население живеят под линията на бедност, предаде Би Би Си. Тези 17 души получават по-малко от 6000 юана годишно ($863). Те са в работоспособна възраст, но четирима от тях имат заболявания, обясняват местните власти.Преставените данни обаче бяха поставени под въпрос в социалните мрежи, където хората питаха няма ли в Дзянсу безработица и просяци.Дзянсу е една от най-богатите провинции в страната и е на второ място по икономическа мощ след Гуандун.Последните данни от края на 2019 г. показват, че през последните четири години 2,54 милиона души са минали над прага на бедност.След като се отвори към световната икономика през 90-те години на миналия век, Китай отбелязва спад в нивото на бедността и правителството се надява да изкорени крайната бедност през 2020 г. Според Националното статистическо бюро на страната средният годишен доход през 2018 г. е бил 28 228 юана (4059 долара) на човек, припомня Би Би Си. ", "date": "2020.01.10", "title": "Китайска провинция обяви за бедни само 17 души от 80 млн. население"}
{"url": "https://offnews.bg/politika/jotova-godina-ne-mozhem-da-ogranichim-ognishtata-sas-zaraza-pri-zhivo-719182.html", "text": "След безводието, след това, че много специалисти казват: , можем да бъдем застигнати от друга, още по-тежка криза - санитарно-здравната. На 20 километра от столицата. Вижте, ние не можем една година и повече да ограничим огнищата с една зараза при животни, та какво става, ако тръгне епидемия от Перник? Така че да не се изненадваме в следващата криза. Мерките в момента, които трябва да бъдат предприети, за да има вода в жилищата, вода за болниците, вода за зъболекарските кабинети, за детските градини, навсякъде - това е задача № 1 на всички нас, заяви  вицепрезидентът Илияна Йотова в предаването на БНТ \"Панорама\".Ами ако излезе така, че някой си е позволил да не направи режим на водата в Перник, да не ограничи щетите, защото имаше местни избори? - попита вицепрезидентът.Ако ми позволите да си послужа с една метафора: в това , което е Перник, се събират в момента като във фокус всички проблеми, които има в управлението на държавата – от местната власт до националната. Огледало за работа на институциите, огледало за това как години наред един въпрос, който стои на всяка една маса – в Народното събрание, в Министерски съвет, в местната власт, не се решава. Едва ли всичко това нещо сега може да бъде премахнато като с магическа пръчка с оставката или с ареста на един министър. Ако той е виновен, той ще си понесе наказанието, но това няма да доведе водата в Перник, коментира Йотова.Нека да не бъдем наивни. След като има вина в министъра на околната среда, смятате ли, че той е бил единственият човек, който е знаел какво става в язовир „Студена“ и в много такива язовири в страната? Има поне няколко степени и нива под него и над него, които би трябвало да са уведомени. 2018 г. - Министерски съвет за първи поставя въпроса за спешни мерки за язовирите в България. Е, колко да са спешни тези мерки, след като две години почти няма движение? - попита още вицепрезидентът.", "date": "2020.01.10", "title": "Йотова: Година не можем да ограничим огнищата със зараза при животни. Какво става, ако тръгне епидемия от Перник?"}
{"url": "https://offnews.bg/sviat/kiev-iska-mezhdunaroden-ekip-za-samoletnata-katastrofa-sofia-podkrepi-719181.html", "text": "Украинският президент Володимир Зеленски призова днес всички международни партньори, предимно правителствата на САЩ, Канада и Великобритания, да предоставят всички данни и доказателства, отнасящи се до катастрофата, на разположение на комисията за разследването на причините, съобщи „Коммерсантъ“. Това той написа в страницата си във Фейсбук и и уточни, че целта на Киев е да се установи безспорната истина.Външният министър на Украйна Вадим Пристайко заяви, че е необходимо да се сформира международна комисия, която да разследва причините за инцидента с Боинг 737 до Техеран, при който загинаха всички 176 пасажери. Той допълни, че Иран е предоставил на украинските експерти достъп до черните кутии и останките от самолета, както и до диспечерските записи от центъра за управление на полетите на летище Техеран и пилотите.Освен това са събрани ДНК-проби от всички роднини на жертвите. Тази вечер в конферентна връзка с външните министри на страните, чиито пътници загинаха при катастрофата, Пристайко се надява да бъде договорен международен механизъм, в който всяка държава ще бъде представена, за да има абсолютно справедливо разследване.България подкрепя искането за международно разследване на самолетната катастрофа в Иран, заяви днес в Брюксел българският външен министър Екатерина Захариева. По отношение на инцидента с украинския пътнически самолет в Иран, при която на 8 януари загинаха 176 души, България смята, че е много важно, каквито и сигнали има от Иран - да бъде извършено независимо разследване и да бъде даден достъп на експерти от държавите, които имат най-много жертви в самолетната катастрофа. „Това ще позволи изясняване на истината и премахване на всякакви спекулации по случая\", коментира Екатерина Захариева, цитирана от пресслужбата на дипломатическото ведомство.България настоява за успокояване на напрежението след последните събития, свързани с Ирак и Иран, за запазване на Глобалната коалиция за борба с ДАЕШ /Ислямска държава/ в Ирак и на обучителната мисия на НАТО там. Страната ни подкрепя и по-голяма роля на Европейския съюз в региона.Тази позиция Захариева изрази по време на първия за 2020 г. Съвет „Външни работи\" в Брюксел. Той бе свикан извънредно заради последните събития в Ирак и региона. Външните министри бяха запознати с развитието на ситуацията от Върховния представител на ЕС по външни работи и политиката на сигурност Жозеп Борел и от генералния секретар на НАТО Йенс Столтенберг.САЩ смятат, че украинският самолет, който се разби след излитането си от Техеран, вероятно е бил свален от иранска ракета. Това заяви днес държавният секретар на САЩ Майк Помпейо, цитиран от световните агенции, съобщи БТА.\"Ние смятаме, че този самолет вероятно е бил свален от иранска ракета\", каза Помпейо на съвместна пресконференция с американския министър на финансите Стивън Мнучин. Той допълни, че САЩ ще оставят разследването да се води, преди да направят окончателни изводи.Иранският генерал Касем Сюлеймани, убит при американски въздушен удар в Ирак, е планирал атаки срещу посолства на САЩ, заяви още Помпейо, цитиран от Франс прес и ТАСС.Той уточни, че Сюлеймани е планирал непосредствени нападения срещу американска инфраструктура, включително посолства, военни бази и други съоръжения в Близкия изток.САЩ въведоха днес нови санкции срещу Иран в отговор на иранските ракетни удари по бази в Ирак, в които е имало американски военнослужещи, заяви министърът на финансите Стивън Мнучин.Ограниченията са насочени срещу 8 високопоставени представители на режима в Техеран, които са работили за постигане на иранските цели за дестабилизация. Санкционирани са и големи стоманопроизводители, производители на алуминий, мед и желязо в Иран. Сред санкционираните 17 производители и компании, има и мрежа от три юридически лица, базирани в Китай и на Сейшелските острови, и един кораб, използван при покупката, продажбата и трансфера на ирански метали. Сред тях са и компании, участващи в доставката на компоненти на ирански производители на метали.", "date": "2020.01.10", "title": "Киев иска международен екип за самолетната катастрофа, София подкрепя това, САЩ удрят Иран с нови санкции"}
{"url": "https://offnews.bg/volejbol/tedi-salparov-balgaria-za-men-beshe-chest-719143.html", "text": "Либерото на българския национален отбор по волейбол Теодор Салпаров обяви официално край на кариерата си с екипа на \"трикольорите\".Той стори това с емоционална публикация в официалния си профил си във Фейсбук. Ето какво написа Салпаров:\"\".", "date": "2020.01.10", "title": "Теди Салпаров: България, за мен беше чест!"}
{"url": "https://offnews.bg/politika/neno-dimov-prekara-noshtta-v-treto-rajonno-ochakva-se-ostavka-do-krai-719144.html", "text": "Министърът на околната среда и водите Нено Димов е прекарал нощта в столичното Трето районно управление в единична килия, стана ясно днес.Ден по-рано Димов, който стана част от правителството от квотата на ВМРО, бе показно изведен от ведомството и отведен за разпит в следствието. Обискирано беше и жилището му. Така той стана първият арестуван министър в последните години.Днес премиерът Байко Борисов е имал среща с лидера на \"воеводите\" Красимир Каракачанов.След нея Каракачанов намекна, че Нено Димов ще подаде оставка до края на деня. Според лидера на ВМРО събитията с разследвания за водната криза и боклука от Италия клонят към раздяла с Димов. Коментарът на Каракачанов беше, че акцията с разпита и задържането вчера на Нено .По неофициална информация Димов е задържан и си тръгва от ековедомството заради вноса на боклук от Италия, а не заради водната криза в Перник. Това ще стане ясно на специална пресконференция в Съдебната палата в 15 часа.По информация на OFFNews Димов е напуснал Районното към 12:45 ч днес. ", "date": "2020.01.10", "title": "Нено Димов прекара нощта в Трето районно. Очаква се оставка до края на деня"}
{"url": "https://offnews.bg/ikonomika/avtoinstruktori-izlizat-na-natcionalen-protest-sreshtu-promenite-v-sho-719136.html", "text": "Автоинструктори от цялата страна ще вземат участие в национален протест на 14 януари (вторник) от 13:00 часа на площад Батенберг в София. Протестът е организиран от Националния автоинструкторски съюз, Българския автоинструкторски съюз и Съюза на българските автомобилисти – СБА.Основното искане на протестиращите е незабавно да бъде отменена заповедта на министъра на образованието и науката от 15.11.2019 за увеличение на броя на часовете по кормуване от 31 на 42. Тази промяна е тясно обвързана с въвеждането на нова система за контрол върху практическото обучение на водачите. Начинът на въвеждане на системата за контрол от Министерството на транспорта даде основание на голяма част от експертите в сферата да се усъмнят, че става въпрос за корупционна схема.Договорът за изработка на системата е подписан в момент, в който работната група по обсъждане на промените, все още не е приключила своята работа. Междувременно, фирмата, на която е възложена изработката, вече е била готова със софтуера и той дори е предоставен за тестване на определени автоинструктори. В тази връзка възникват няколко въпроса, на които протестиращите очакват да получат отговори:- Възможно ли е фирмата да е работила върху изработката на система за сигурност преди държавата да ѝ я възложи?- Как собствениците на фирмата са знаели предварително, че изработката на тази система ще бъде възложена точно на тях?- Кой е работил по тази система, тъй като към момента на сключване на договора фирмата няма наети работници, не внася осигуровки и няма публично оповестени проекти, свързани с възложените ѝ дейности?- Възможно ли е промените да се правят с цел една частна фирма да събира такса (в размер на 20-30 лв) от 60-70 000 курсисти годишно за достъп до тази система?- Ако последното съмнение е вярно, възможно ли е по този начин да се цели пренасочването на близо 2 милиона лева годишно към една частна фирма?Националният протест е поредна стъпка срещу въвеждането на допълнителна тежест автоинструкторите и обучаващите се шофьори, след като през месец декември бяха събрани близо 1000 подписа на автоинструктори срещу промените.", "date": "2020.01.10", "title": "Автоинструктори излизат на национален протест срещу промените в шофьорските курсове"}
{"url": "https://offnews.bg/tenis/grigor-dimitrov-uspehat-ni-na-atp-cup-ne-e-sluchaen-719146.html", "text": "Най-добрият ни тенисист Григор Димитров благодари на всички момчета в отбора, който участва в новия турнир ATP Cup.Суперзвездата ни публикува възторжен пост в официалния си профил в социалната мрежа Инстаграм след достойното представяне на \"трикольорите\" в надпреварата.\"Успехът не е случаен. Това е упорит труд, постоянство, учене, жертва и най-вече любов към това, което правиш или се учиш да правиш. Приемете върховете и спадовете! Благодаря на моя невероятен отбор и на моята родина\", написа Димитров.Гришо вече е в Мелбърн, където ще се подготвя за предстоящия турнир от Големия шлем Открито първенство на Австралия.", "date": "2020.01.10", "title": "Григор Димитров: Успехът ни на ATP Cup не е случаен"}
{"url": "https://offnews.bg/dom/tendentcii-v-interiora-na-kuhniata-prez-2020-godina-719154.html", "text": "Интериорните дизайнери всяка година ни предлагат нови, интересни решения, стараейки се да направят домовете ни по-уютни, стилни и функционални. Дизайнът на кухнята, съобразен с последните модни тенденции ще ви даде усещане за лукс, елегантност и удобство.Кои са водещите трендове в интериора на кухнята през 2020 година?Кухня в бялоСлед като през изминалите 2 години тъмните цветове силно доминираха в кухненския интериор тази година имаме рязка смяна на посоката и поглеждаме към чистото и елегантно бяло.Белият цвят е универсален и е прекрасен фон за цветни и ярки акценти. Той изпълва кухнята с усещане за простор, лекота, чистота. Практичен е защото лесно се съчетава с всички останали цветове.Декорът на бялата кухня може да се обновява често като направите съвсем малка промяна или добавите интересен детайл – нова картина, нестандартна ваза, цветна купа за плодове, пъстри завеси или покривка. Всичко подхожда на бялата кухня и няма шанс да изглежда скучна!Минималистичен дизайнВъпреки че всяка година актуалните  се менят, то има един тренд, който властва вече доста време и няма намерение скоро да напуска челното място – минимализмът. И през 2020 година кухните се отличават с минимално количество панели и декоративни елементи. Модерни са изчистените шкафове с прави и строги форми, без дръжки. Мебелите са леки, компактни, с прави линии и семпъл дизайн.Правоъгълна и квадратна формаКухните с ъглово и L-образно оформление отстъпват пред правоъгълните или квадратни кухни. Актуално е линейното оформление на кухненските шкафове и уреди.Кухненски островПрез 2020 година кухненския остров се превръща в почти задължителен елемент на съвременната кухня. Той е полезен както при приготвяне на храна и сервиране така и за съхранение на вещи и кухненски пособия. Недостатък е, че е подходящ основно за големи кухни. Когато дневната, трапезарията и кухнята са едно помещение, островът може да ги разделя визуално като обособява пространството за готвене.Отворени рафтове вместо горни шкафовеОткритите рафтове са предпочитани в съвременната кухня от доста време и тенденцията продължава и през тази година. Те постепенно заменят горните шкафове на кухненското обзавеждане. Откритите рафтове осигуряват простор, лекота и са отличен избор за малка и тясна кухня.Естествени материали и метални акцентиЗа кухненските шкафове, плот и мебели за поредна година се залага на натурално дърво, мрамор, гранит. Металните акценти от месинг и мед се срещат най-вече в кухненски пособия и аксесоари – смесител за мивка, дръжки на врати и шкафове, корниз.", "date": "2020.01.10", "title": "Тенденции в интериора на кухнята през 2020 година"}
{"url": "https://offnews.bg/offtopic/unikalen-medalion-na-han-omurtag-se-poiavi-na-targ-v-niu-jork-719145.html", "text": "Изключителна археологическа находка се предлага на търг в Ню Йорк - медальон на хан Омуртаг (814-831), съобщи първо . и вече има подадени четири предварителни оферти. Вероятно стойността на медальона ще се увеличи значително по време на търга.Предлаганата в Ню Йорк находка е вторият подобен екземпляр, известен до момента. През 1975 г. при разкопки на Царевец българският археолог Петър Славчев намира медальон на Хан Омуртаг от същата матрица като предлагания сега от частен колекционер. Известната до момента находка се съхранява в Националния исторически музей.Изложеният на търга медальон обаче е с по-хубав отпечатък и по-ясни надписи в сравнение с този в НИМ.Владетелският накит е описан и скициран от чешкия археолог Карел Шкорпил през 1905 г. Този факт присъства и в обясненията за предстоящото наддаване. Възможно е точно това да е открития преди 105 години медальон, чиито следи след това се губят.Хан Омуртаг наследява на българския престол баща си хан Крум. Известен е като \"ханът строител\". По време на управлението си успява да стабилизира българската държава и да потуши редица вътрешни противоречия. На въпросния медальон надписът гласи: „На кан сюбиги Омуртаг”. Върху медальона владетелят е облечен с атрибутите на византийските императори - с туника и хламида, като на дясното рамо тя е закопчана с фибула. На главата си има корона на върха, на която има кръст. В дясната си ръка канът държи кръст, а в другата торба с пръст.", "date": "2020.01.10", "title": "Уникален медальон на хан Омуртаг се появи на търг в Ню Йорк"}
{"url": "https://offnews.bg/sviat/tramp-kak-stana-taka-az-zasluzhih-nobelovata-nagrada-za-mir-no-ia-d-719185.html", "text": "На среща със свои симпатизанти в Охайо президентът на САЩ Доналд Тръмп заяви, че той е заслужил последната Нобелова награда за мир, но са я дали на друг.\"Сега ще ви разкажа за Нобеловата награда за мир. Аз сключих сделка, аз спасих една страна и сега чувам, че лидерът на тази страна получава Нобеловата награда за мир - за това, че е спасил страната си. И си казах: Да. Но това е положението. Аз предотвратих голяма война, аз предотвратих няколко големи войни\", каза Тръмп.За кого всъщност става дума? Миналата година премиерът на Етиопия Абий Ахмед получи Нобеловата награда за постигнатия мир с Еритрея. Би Би Си отбелязва, че всъщност намесата на САЩ в помощ на мирния процес между Етиопия и Еритрея е минимална. Ключова роля в този мирен процес имат ОАЕ и Саудитска Арабия.Още по-странното е, че последната Нобелова награда за мир беше обявена на 11 октомври 2019 г., а церемонията по връчването й - на 10 декември. Тоест - публичната реакция на Тръмп е закъсняла поне с месец.", "date": "2020.01.10", "title": "Тръмп: Как стана така? Аз заслужих Нобеловата награда за мир, но я дадоха на друг"}
{"url": "https://offnews.bg/politika/hero-mustafa-izbra-balgarska-roza-za-poslanicheskata-si-moneta-719139.html", "text": "Посланикът на Съединените американски щати Херо Мустафа избра българска роза като мотив на своята уникална посланическа монета, съобщиха от мисията. Посланикът ще подарява тази монета като жест на уважение по време на работата си в България.Ето и как изглежда монетата на посланик Мустафа.Въпреки че е отскоро в страната демонстрира сериозен интерес към нашите традиции и обичаи и дори направи баница за Коледа.Американският дипломат вече усилено учи български и дори записа", "date": "2020.01.10", "title": "Херо Мустафа избра българска роза за посланическата си монета"}
{"url": "https://offnews.bg/futbol/talant-na-levski-prepodpisa-do-2023-godina-719150.html", "text": "Младият талант на Левски Мартин Детелинов Петков продължи договора си с 26-кратните шампиони до лятото на 2023 година.Футболистът е част от първия отбор на \"сините\" от сезон 2018/2019 година. Изиграл е 18 мача, в които е отбелязал 2 гола. Юношески национал на България до 19 години.По-рано днес друг талант на Левски - Иван Андонов подписа професионален договор с родния си клуб. Контрактът на вратаря е за срок от три години – до 31 декември 2022 година.Андонов е роден на 27 декември 2003 година в София. Състезава се за отбора до 17 години на Академия „Левски“, като до този момент е изиграл 15 мача в Елитната юношеска група до 17 години.Вратарят е част от юношеския национален отбор на България до 17 години.", "date": "2020.01.10", "title": "Талант на Левски преподписа до 2023 година"}
{"url": "https://offnews.bg/temida/tcisternata-ubietc-ot-intcidenta-v-hitrino-e-bila-za-brak-ne-za-ekspl-719183.html", "text": "Пробитата вагон-цистерна при инцидента в Хитрино не е била годна за експлоатация, сочи комплексната съдебно-техническа експертиза в областта на безопасността при превозване на товари.Тя бе представена на днешното съдебно заседание по делото за железопътното произшествие, възникнало в ранната сутрин на 10 декември 2016 г. в района на гара Хитрино, предаде БТА.В заключението на експертизата, изготвена от проф. Валери Стоилов и проф. Симеон Ананиев, е записано, че техническото състояние на пробитата вагон-цистерна не отговаря от техническа страна на изискванията на Международния правилник за опасни товари /RID/.Върху нея не е имало поставена маркировка, указваща датата и вида на извършеното върху нея изпитване, отразено в последния й сертификат от 2013 година. Липсвал и щемпел на експерта, провел изпитването. Освен това са измерили дебелина на цилиндричната част от корпуса й, която е по-малка от допустимата.\"Независимо от установените резултати от измерванията е издаден сертификат на 1.11.2013 г. със заключение, че резултатите са в съответствие с изискванията на RID и цистерната е одобрена за превоз на опасни товари\", се посочва в експертните заключения. В анализа на данните на експертите е записано също, че 6 от измерените от тях 12 стойности на дъната на цистерната имат дебелина на стената, по-голяма от тази на използвания материал - 9 мм при изработването й през 1971 година; 11 от измерените 12 стойности на цилиндричната част на резервоара също имат дебелина на стената по-голяма от използвания материал при изработване на цистерната.Според тях данните показват, че от вътрешната стена на дъната има отлагания от превозваните товари по време на експлоатация, а подобни резултати са регистрирани и при издаването на сертификата на цистерната през 2013 г., и тя е трябвало да се бракува. Данните показват още, че ремонтът и оразмеряването на резервоара на цистерната са извършени неправилно и е издаден неправомерно сертификат на годност, е записано още в заключението на експертизата.На съдебното заседание по делото днес първо инж. Марко Марков и инж. Ивко Иванов представиха съдебна пожаро-техническа експертиза, според която са установени деформационни повреди, възникнали вследствие на топлинни натоварвания на печка, намираща се в къща в Хитрино. По отоплителния уред обаче \"има редица и субективни и обективни въздействия\" и не може да се каже дали точно от него е тръгнал взрива, каза в съдебната зала Иванов. Според другия експерт епицентърът му е около къщата с печката, защото само около този имот той е установил разрушения в 4 посоки.Третата допълнителна експертиза днес - в областта на електротехниката, високото напрежение и за състоянието на контактната мрежа в Хитрино бе представена от проф. Иван Миленов. Според нея взривът в Хитрино може да е причинен и протичащ по мрежата електрически ток или от волтова дъга.", "date": "2020.01.10", "title": "Цистерната-убиец от инцидента в Хитрино е била за брак, не за експлоатация"}
{"url": "https://offnews.bg/nashite-avtori/marishkiat-basejn-shte-e-sledvashtiat-pernik-tozi-pat-energi-719113.html", "text": "Прокуратурата търси кой източи водата на Перник.Пещерняци, пишман-еколози и държавни чиновници търсят къде изтече водата на Перник.Реално и двата въпроса са безсмислени... тъй като вода днес няма, а ако не разберем ЗАЩО няма, дори и утре да се появи, пак ще изтече или ще я източат...А отговорът на въпроса ЗАЩО е много прост – в Перник няма вода, защото политиците си правиха илюзии, че с малко пари и много тишина могат да бъдат запушени дупките от разпадащата се ВиК мрежа в града. Която при първата по-сериозна криза се разпадна окончателно.Истината е, че парите и тишината могат да отложат разпада на една нереформирана система, но не и да го спрат. Или както е казал някога Ейбрахам Линкълн, можеш да лъжеш всички за кратко или един човек - за дълго, но не и всички за дълго.Та споменавайки американския президент със смешен цилиндър на главата, знаете ли къде ще бъде следващият такъв разпад по модела „Перник“? Ще бъде в Маришкия басейн, където политици от безброй правителства отлагаха реформите във въглищната енергетика точно по пернишки модел – с пари и тишина, година и мандат да минат, други да дойдат и да му мислят. И ако в даден момент нещо се размирише, набързо спретваха една офанзива срещу „скъпия“ ток от американските централи - под бурните аплаузи на определена прослойка български избиратели, вярващи, че лоши американци и зли канадци помпат милиарди от ток и злато от MAJKA BALGARIQ.Дупките в Маришкия басейн вече са пропастЗелените политики на Европейския съюз през годините окачват все по-тежки гюлета на краката на българските (и не само) въглищни централи. Цените на т.н. „въглеродни емисии“, които мръсните производства като въглищните ТЕЦ-ове трябва да плащат, за да компенсират екологичните вреди за природата и обществото от дейността си (за част от тези вреди – въглеродните емисии – всъщност е меко казано спорно дали са вредни), постепенно поскъпваха и към днешна дата вече са стотици милиони левове за всяка една от електроцентралите в Маришкия басейн.Договорите на двете „американски“ централи правилно включват пълната цена на въглеродните емисии в цената на електроенергията, изкупувана от НЕК. Тоест, при тях имаме ясната равносметка колко ни струва „удоволствието“ да произвеждаме ток от въглища в един все по-„зелен“ Европейски съюз – около 225 лв./МВч за новата централа „Марица-изток 1“ на американската AES и около 159 лв./МВч за реновираната централа „Марица-изток 3“ на също американската Контур Глобъл.В държавната \"Марицa-изток\" – 2 обаче, дупките по традиция се запушваха с мълчание, пари от джоба на данъкоплатеца и политически финтове. За да може електроенергията от държавната централа да не лъсне като по-скъпа от частната, НЕК изкупува тока от нея по изкуствено занижени цени – без да отчита разходите за въглеродни емисии. Последните се плащат от държавната компания-майка Български енергиен холдинг от печалбата на други дружества, която иначе би трябвало да бъде разпределена за дивидент към държавния бюджет за здраве, пенсии или пътища, или оставена в резерв за бъдещи инвестиции. Тази държавна субсидия за уж по-евтин държавен ток струва все повече на данъкоплатеца – от около 70 милиона лева през 2016 г. до около 500 милиона лева за 2019 година („евтино“, нали?)По този начин политици от всички партии обясняваха колко чудесна е държавната централа с евтиния ток и колко лоши са частните – и щом развалим техния договор, всичко в енергетиката ще цъфне.Да, ама не.Държавният ток е по-скъп от частния – и въпреки това държавният ТЕЦ \"Марица-изток 2\" наближава фалитАко калкулираме цената на въглеродните емисии в цената на електроенергията, произвеждана от държавната \"Марица\", ще видим, че тя се изравнява с цената на аналогичната стара американска централа (\"Марица-изток 3\") – около 160 лева на мегават/час. Ако към реалната цена добавим и нормална печалба необходима, за да се осигури възвращаемост на инвестираните пари, то ще отидем на стойности с поне 20 лева над тези на частната компания. Но със следните „малки“ забележки:1. Държавната ТЕЦ все още е мръсна. А е мръсна, защото вместо в екология, парите отиват в четворно раздут щат (разбирайте – избиратели) и частни компании на входа и изхода на ТЕЦ-а.2. Държавната ТЕЦ няма набрани от печалби капиталови резерви, с които да се трансформира в газова и да оцелее след 2025 г., когато, изпълнявайки европейските регламенти, ще трябва да ликвидираме държавната въглищна енергетика. Частните американски инвеститори имат опит да построят и управляват нови модерни мощности, но бидейки под постоянни политически атаки, ще се стигне и до въпроса дали изобщо тези инвеститори желаят да работят у нас след 2025.3. Държавната ТЕЦ продължава да не генерира адекватни парични потоци, с които реално да разплаща задълженията си към други държавни контрагенти – например държавните въглищни мини. Задълженията постоянно се прехвърлят счетоводно и на „хартия“, поставяйки още други държавни компании в пълна зависимост от работата на частните Марици.... Които пък са постоянен обект на политически атаки.Тоест, държавната централа е като кафе 3 в 1 – хем скъпа, хем мръсна, хем и почти фалирала.Енергийният „Перник“ ще е още по-голяма каша от воднияМои приятели икономисти през последната година развиха куп теории защо българските правителства продължават да седят върху цъкащата бомба със закъснител в Маришкия басейн – да се затворят ТЕЦ-овете и да се отвори място за \"Белене\", да се затворят частните ТЕЦ-ове и да се изкупят от родни или руски олигарси на безценица, и какво ли още не.Според мен причината е далеч по-тривиална и е същата, довела и до водната криза в Перник – просто дълбоко вкоренен маниер на управление да се запушва всеки проблем с мълчание и пари до последния възможен момент. Пък после ще му мислим – ако сме на власт все още. Ако ли не, да му мислят тия на власт, ние ще ги наплюем като опозиция.Взривът в Маришкия басейн може да бъде прикриван със сигурност още година-две до края на този мандат с още 1 милиард лева субсидии за държавната ТЕЦ и черен PR срещу американските централи – да се радва народът, че уж ще се режат главите на американските „колонизатори“.След това кашата, обаче, ще бъде зловеща:1. Въглищните ТЕЦ-ове ще затворят през 2025 г. или година-две по-късно и ще оставят огромна дупка между базовите мощности на АЕЦ \"Козлодуй\" и някои ВЕИ-та и пиковото потребление на ток в България от поне 10 милиона мегаватчаса годишно.2. Същите мегавати ще трябва да бъдат или внесени от чужбина на висока цена, или набавени от спешно изграждане на нова ядрена или няколко газови централи – на още по-висока цена (поради спешност, хаос в планирането и висок политически риск).3. Ако правителството направи популистки ход да развали едностранно договорите на двете американски централи, НЕК ще бъде осъдена в международен арбитраж да плати над 2 милиарда лева. Тези пари ще декапитализират държавната компания и ще направят невъзможно тя да инвестира в газови мощности, които да заместят затворените въглищни. А изгонването на AES и \"Контур Глобал\" ще охлади мераците на който и да било нормален инвеститор да създава нови мощности.4. Въглищните мини и много други дружества в региона, които работят с мините и ТЕЦ-овете ще фалират масово, оставяйки между 50 и 100 000 души без работа.5. Вероятността да се задействат аварийно студени резерви, част от които не се знае дали ще се задействат при нужда, току-виж ни докара и до режим на тока.И това са само големите проблеми на пръв поглед, следствие на политическото лекомислие да се прикриват проблемите в държавните енергийно дружества и да се замазват очите на българския избирател с ПР кампании срещу американските централи като единствен проблем на родната енергетика.А пък резултатите ще са както се разказваше в стария комунистически виц...", "date": "2020.01.10", "title": "Маришкият басейн ще е следващият „Перник“ – този път енергиен"}
{"url": "https://offnews.bg/ikonomika/borisov-otstapi-pred-prevozvachite-namaliavat-tol-taksite-719114.html", "text": "Правителството отстъпи под натиска на автобусните и товарните превозвачи и заплахата им за национална стачка на 13 януари, понеделник. Приетите от кабинета тарифи за тол таксите ще бъдат отменени и тировете ще плащат по-ниски цени за пътната мрежа.Тя обясни, че цените ще бъдат намалени. Така насроченият за понеделник протест на превозвачите се отлага най-малко с три месеца.Председателят на Съюза на международните превозвачи Йордан Арабаджиев обяви след срещата, че правителството е приело исканията на превозвачите. Той обясни, че ако приходите \"са такива каквито се очакват\", новите тарифи ще останат за постоянно, а ако не са \"поехме ангажимент да седнем и да разговаряме за обсъждания и актуализацията им\". ", "date": "2020.01.10", "title": "Борисов отстъпи пред превозвачите, намаляват тол таксите"}
{"url": "https://offnews.bg/sviat/miliarder-razdava-9-mln-na-posledovatelite-si-v-tuitar-719133.html", "text": "Японски милиардер ще раздаде над 9 милиона долара на 1000 души от своите последователи в Туитър, за да разбере дали парите ги правят по-щастливи, съобщи Си Ен Ен.Юсаку Маеваза, онлайн магнат, ще раздаде 1 милиард йени (около 9 млн. долара). Всеки победител ще получи около 1 милион йени или приблизително около 9100 долара. \"Това е сериозен социален експеримент\", заяви Маеваза в Ютуб и добави, че иска да привлече интереса на учени и икономисти. Във видеото, обясняващо конкурса, милиардерът призова последователите си да похарчат парите \"както искат\".Всички, които искат да получат малка част от богатството на Юсаку Муеваза, трябваше да последват Туитър профила му и да споделят туита му преди полунощ на 7 януари. Повече от 4 милиона души се включиха в експеримента и споделиха неговия пост. Лотария ще определи победителите, като Маеваза лично ще ги уведоми в съобщение в рамките на два до три дни. Милиардерът заяви, че след това ще се свърже с късметлиите, за да ги попита за въздействието, и призова социалните учени да помогнат за анализиране на резултатите от експеримента.Юсаку Маеваза направи същия експеримент и през януари 2019 години, когато раздаде на 100 свои последователи 100 милиона йени (914 хиляди долара). С това той счупи рекорд - неговият пост беше споделен от над 4 милиона пъти. Според Форбс богатството на Маеваза възлиза на 2 милиарда долара. Милиардерът ще бъде първият частен пътник, който ще лети около луната със Спейс Екс (SpaceX) на Илон Мъск. Японецът е известен с големите си разходи за покупка на произведения на изкуството и на спортни автомобили.", "date": "2020.01.10", "title": "Милиардер раздава $9 млн. на последователите си в Туитър"}
{"url": "https://offnews.bg/politika/kiril-dobrev-v-galabovo-votat-na-nedoverie-mina-uspeshno-predi-da-e-719121.html", "text": "Вотът на недоверие мина успешно, преди да е влязъл в зала.Това коментира зам.-председателят на БСП Кирил Добрев пред членове и симпатизанти в Гълъбово, разпитите на министъра на околната среда Нено Димов и бившия областен управител на Перник Ирена Соколова.“Арестите доказват правотата на този вот на недоверие, за който сме обвинявани, че не бил държавнически подход. Нека припомня, че фигури като Димов осигуряват подкрепа на правителството сред традиционния десен електорат\" - коментира още Добрев.Според него евентуалната оставка на Нено Димов няма да разреши проблемите в сектора, които са натрупвани с години.\"Такава оставка трябваше да е факт още през 2017-та година. Сега вече е само, като коментар под линия. Хуманитарната криза в Перник е снимка на некомпетентността на управляващите на национално, но и на местно ниво, защото тук не говорим само за министър, а и за кмет, областен управител, началник на ВиК\" - допълни още Кирил Добрев.", "date": "2020.01.10", "title": "Кирил Добрев в Гълъбово: Вотът на недоверие мина успешно, преди да е започнал"}
{"url": "https://offnews.bg/obshtestvo/noviat-upravitel-na-vik-pernik-danoto-e-dostignato-po-nadolu-niamam-719147.html", "text": "Борислав Иванов бе избран за управител на ВиК-Перник днес, на общо събрание на акционерите. Събранието освободи досегашния управител Иван Витанов, който си тръгва от двужеството заради водната криза в общината.Борислав Иванов е работил във ВиК Перник, а до март 2018 година е бил началник на Пречиствателната станция за питейни води. Нито новият управител, нито Иван Витанов присъстваха на днешното събрание, предаде . Витанов продължи да бъде управител и след провала от избора на Илиян Илиев, който отказа да отиде в Перник и остана начело на ВиК Шумен. Пред БНР Борислав Иванов е заявил, че дълго се е колебал дали да приеме поста, но тъй като това е неговата специалност и в това се чувства силен, се надява да бъде полезен. Едно е сигурно, че дъното е стигнато и по-надолу няма как да се отиде, казва Борислав Иванов. ", "date": "2020.01.10", "title": "Новият управител на ВиК-Перник: Дъното е достигнато, по-надолу нямам как"}
{"url": "https://offnews.bg/temida/prokuraturata-reshava-da-povdigne-li-obvinenie-sreshtu-ministar-neno-d-719111.html", "text": "Днес прокуратурата ще реши дали да повдигне обвинение срещу министъра на околната среда и водите Нено Димов.Той бе арестуван вчера и днес в следобедните часове изтича 24-часовото му задържане.Министър Димов прекара нощта в ареста на 3-то Районно полицейско управление в столицата.Министър Димов е един от разпитваните вчера при акцията на Специализираната прокуратура, Министерството на вътрешните работи, Държавната агенция \"Национална сигурност\" и Антикорупционната комисия заради водната криза в Перник.В кабинета му в министерството бе извършен и обиск. Разследващите са търсили и доказателства, свързани с аферата с италианския боклук, доставян у нас.Вчера в Националното следствие за по няколко часа са били и бившият областен управител на Перник Ирена Соколова и директорът на ВиК- Перник Иван Витанов, съобщава БНР и допълва, че е бил извършен обиск и в дома на бившия кмет на града Вера Церовска. На този етап и тримата са само свидетели.", "date": "2020.01.10", "title": "Прокуратурата решава да повдигне ли обвинение срещу министър Нено Димов"}
{"url": "https://offnews.bg/futbol/liupko-petrovich-ne-e-napuskal-tcska-719126.html", "text": "Люпко Петрович продължава да работи в ЦСКА, въпреки информациите, че легендарният сърбин вече няма нищо общо с клуба. Самият специалист разкри, че все още се води съветник на президента Гриша Ганчев.Петрович стана част от треньорския щаб на ЦСКА, след като от “Армията” беше освободен Нестор Ел Маестро. Впоследствие той бе назначен като старши треньор на “Армейците”.В началото на октомври обаче Люпко се отказа от поста, а до днес съдбата му бе неясна, като сърбинът не беше споделял нито дума пред медиите.“Пак съм съветник на Гриша Ганчев. Като такъв дойдох на “Армията”, такъв съм и сега. Това е единственото, което мога да кажа за момента, но предпочитам да не говоря много-много”, обясни Петрович пред \"Тема Спорт\".", "date": "2020.01.10", "title": "Люпко Петрович не е напускал ЦСКА"}
{"url": "https://offnews.bg/politika/sasht-sa-protiv-vtorata-linia-na-turski-potok-prez-balgaria-719125.html", "text": "САЩ са против втората линия на газопровода \"Турски поток\", която минава през България. Те разглеждат разклонението за доставки на газ за Югоизточна Европа като геостратегически проект на Русия. Това заявява зам.-държавният секретар по политическите въпроси Дейвид Хейл в интервю за БНР, което ще бъде излъчено в събота.Хейл е №3 в Държавният департамент на Съединените щати.\"Съзнаваме, че енергийната сигурност е много важна за Европа и разбираме, че когато нашите съюзници имат сигурен достъп до енергоизточници, те са по-силни, по-благонадеждни съюзници. Проблемът е, че Москва има други възгледи. Москва използва енергоизточниците си като политически инструмент, с който да упражнява влияние, да разделя Европа. „Северен поток 2“ и втората линия на „Турски поток“ са проблем, защото не осигуряват енергийна диверсификация за Европа. Те дестабилизират Украйна, защото Русия получава възможност да заобиколи тръбопроводите на украинска територия. Ние смятаме, че те дават на Русия още едно средство да се наложи над Европа и така допринасят за нестабилността.\", заявява Хейл.САЩ ще продължат подкрепата си за модернизацията на българските въоръжени сили, за изграждане на защитена от манипулации 5G комуникационна мрежа и за укрепване на върховенството на закона в страната ни, посочва той.„Тук, в Америка, сме оптимисти за развитието на България в това отношение и продължаваме да работим с вас за укрепване на демокрацията, на върховенството на закона и на противодействието на корупцията. Наскоро се договорихме да проведем диалог за реформа в конституцията и отчетност на съдебната власт. Приветстваме, че България се нагърби с водеща роля по редица регионални проблеми. Но силата на България зависи от силата на нейната демокрация“, казва американският дипломат.", "date": "2020.01.10", "title": "САЩ са против втората линия на Турски поток през България"}
{"url": "https://offnews.bg/sviat/kongresat-prie-rezoliutcia-za-ogranichavane-pravata-na-tramp-da-izpolz-719118.html", "text": "Камарата на представителите на американския Конгрес прие в четвъртък резолюция за ограничаване правомощията на президента Доналд Тръмп да използва военна сила срещу Иран.Според резолюцията, която е необвързваща и не изисква подпис от президента, той не може да предприема военни действия срещу Иран без разрешение на Конгреса.Тя бе одобрена с 224 гласа \"за\" срещу 194 \"против\". Почти всички републиканци бяха против.От Белия дом критикуваха решението като неразумно и подкопаващо способността на страната да защитава своите граждани от Иран.На митинг в Охайо Тръмп защити решението си да разпореди убийството на иранския генерал Касем Сюлеймани с думите, че той е планирал атаки срещу САЩ. \"Това са решителни действия за спасяване на американци и въздаване на правосъдие\", заяви Тръмп.Висшият генерал бе убит на 3 януари на летището в Багдад, Ирак с дрон по заповед на Тръмп. Властите и в Ирак, и в Иран твърдят, че генералът е бил в Ирак на мирна дипломатическа мисия. САЩ твърдят, че това не е вярно.", "date": "2020.01.10", "title": "Конгресът прие резолюция за ограничаване правата на Тръмп да използва военна сила срещу Иран"}
{"url": "https://offnews.bg/obshtestvo/sdruzhenie-zaplashi-s-grazhdansko-nepodchinenie-zaradi-vodata-v-botevg-719116.html", "text": "Сдружението \"За чиста вода\" - Ботевград заплаши с гражданско неподчинение заради лошокачествената вода, която е принуден да пие градът. Според сдружението вината е на кмета Иван Гавалюгов, който е спечелил първия си мандат именно с обещанието да реши проблема с мътилката, която тече от чешмите, но досега не е направил нищо.Ето и цялата декларация на сдружението, разпрана до медиите:Ние, членовете на Сдружение „За чиста вода” – Ботевград, с безпокойство следим развитието на т. нар. „водна криза“ в общината, обявена от кмета Иван Гавалюгов, и медийния шум около нея, който я превърна в национален въпрос. Смятаме, че огромен проблем с водата на Ботевград действително има, и то не отсега, а от години, но неговата същина отново се заобикаля и за нея не се говори. Въпреки многобройните изяви на кмета г-н Иван Гавалюгов в местни и централни медии, той така и не отговори на въпроса: докога ботевградчани ще плащаме за мътилка, негодна за пиене?Скандално е, че в 21-ви век жителите на общината нямат достъп до чиста питейна вода и за да предпазят здравето си и това на децата си, са принудени ежедневно да се запасяват с туби и дамаждани.Както вече е известно в национален мащаб, единственият източник на водната мрежа в града и околните села е язовир Бебреш. Това, че от него във водопреносната система постъпва мръсна вода, е видимо с просто око, дори без лабораторни изследвания. Това безобразие продължава вече години наред, но досега общинското ръководство не е направило нищо, за да осигури на гражданите нормални битови условия и поне минимална гаранция за тяхното здраве. Нека припомним, че г-н Гавалюгов спечели първия си кметски мандат именно с обещания, че ще реши проблема с водоснабдяването и чистотата на водата за ботевградчани.Сега разбираме от медиите, че според г-н Кмета, водата в домовете ни не била нито опасна, нито мръсна, а просто не ни била вкусна. Смятаме, че това е цинизъм и подигравка с жителите на общината. Ние много отдавна не сме капризни към вкуса, но имаме право на нормално и безопасно снабдяване с питейна вода. Нещо, което кметът на всяко населено място дължи на гражданите.Нека припомним, че през 2017 година нашето сдружение инициира подписка за организиране на местен референдум за решаване на проблема с водата на Ботевград. Искахме чрез местния вот да накараме общинското ръководство най-после да предприеме мерки за доставки на чиста питейна вода и за изготвяне на програма и финансов план за трайно решение на проблема в общината.Първоначално, кметът Иван Гавалюгов публично заяви, че подкрепя тази инициатива. След като обаче нашето сдружение събра над 3600 подписа, г-н Гавалюгов успя чрез редица процедурни хватки да осуети провеждането на референдума. Изниква въпросът - поради каква причина г-н Кмета не желае жителите на общината да имат нормално и безопасно водоснабдяване?!Смятаме, че гражданите на Ботевград не трябва да търпят повече безобразието с водата. Трябва ясно да покажем на общинското ръководство, че не желаем да живеем в опасна за здравето среда. И ако те отново не ни чуят, сме готови на крайни мерки – включително и на гражданско неподчинение.", "date": "2020.01.10", "title": "Сдружение заплаши с гражданско неподчинение заради водата в Ботевград"}
{"url": "https://offnews.bg/sviat/megan-markal-veche-e-zaminala-za-kanada-719122.html", "text": "Херцогинята на Съсекс Меган Маркъл се е върнала в Канада, съобщи Би Би Си. Пътуването ѝ съвпада с обявяването на новината, че двамата с принц Хари се оттеглят от активните си задължения на висшестоящи членове на кралското семейство и ще заминат за Северна Америка. Най-вероятно - именно в Канада. Там Меган е живя седем години, докато снимаше сериала Suites.Междувременно, кралското семейство обяви, че е \"наранено\" от решение на двамата херцози.Пред Би Би Си източници от двореца споделят, че Хари и Меган не са се консултирали с никого от семейството , а в Бъкингам не са знаели за решението им. Водени са разговори за бъдещето на Хари и Меган, но те са били в много ранна фаза.Кралицата, херцогът и херцогинята на Кейбридж са събрали най-високопоставените служители на двореца с нрдаждане до дни да бъде намерени решение, предаде още Би Би Си. По-късно било потвърдено, че Меган е заминала за Канада.В съощение на двореца се казва: \"Ние разбираме желанието им да предприемат различен подход, но това са сложни въпроси, чието решение ще отнеме време.\"Въпреки решението да замине за Северна Америка, Хари остава наследник на британския престол - шести поред след баща си Чарлс, брат си Уилям и трите деца на Уилям и Кейт - принц Джорд, принцеса Шарелот и принц Луи.", "date": "2020.01.10", "title": "Меган Mаркъл вече е заминала за Канада"}
{"url": "https://offnews.bg/obshtestvo/dva-stolichni-avtobusa-s-promenen-marshrut-ot-dnes-719059.html", "text": "Маршрутите на автобусни линии №90 и №260 се променя от днес, предупреждават от Столична община.Считано от 10.01.20 г., автобус №90 в село Яна (в посока град Бухово) ще се движи по маршрут: от кръстовище ул. „Ботевградско шосе“/ул. „Буховско шосе“ продължава направо до ул. „Васил Левски“, наляво по ул. „Васил Левски“, наляво по ул. „Юрий Гагарин“ и надясно по ул. „Буховско шосе“ по маршрута двупосочно.В с. Яна автобусите ще спират допълнително на спирки както следва:на нова двупосочна спирка „Ул. Ботевградско шосе“:- с код 2816 на ул. „Васил Левски“ на 25.00 метра след ул. „Роза“ в посока град Бухово;- с код 2817 на ул. „Васил Левски“ на 20:00 метра след ул. „Роза“ в посока АП Малашевци; На спирката са монтирани спиркоуказатели- на двупосочната спирка с кодове 0950 и 0951 „Кметство село Яна“ на ул. „Васил Левски“, съществуваща за автобусна линия № 118;- на двупосочната спирка с кодове 2262 и 2263 „Ул. Юрий Гагарин“ на ул. „Юрий Гагарин“, съществуваща за автобусна линия № 118.Закрива се двупосочната спирка с кодове 1148 и 1149 „Ул. Юрий Гагарин“ на ул. „Буховско шосе“ при кръстовището с ул. „Юрий Гагарин“.Двупосочната спирка с кодове 0478 и 0479 „Гара Яна“ се закрива за автобусна линия №90. Спирката ще се обслужва само от автобусна линия №118.Автобусите от линия №118 ще спират на разкритата спирка с кодове 2816 и 2817 „Ул. \"Ботевградско шосе“ на ул. „Васил Левски“.Маршрутът на автобусна линия №260 се променя само в посока кв. Горна баня и ще се движи от начална спирка „Бул. Прага“ по маршрута до кръстовище бул. „Прага“/бул. „Пенчо Славейков“, направо по ул. „Св. Георги Софийски“, надясно по бул. „Акад. И. Е. Гешов“ и наляво по бул. „Цар Борис III“ до кв. Горна баня. В обратна посока маршрутът не се променя.Автобусите от линия №260 ще спират допълнително на спирки:- с код 1035 „УМБАЛ Александровска“ на ул. „Св. Георги Софийски“ съществуваща за тролейбусни линии №2, 8 и 9 и автобусни линии №72 и 604;- с код 0418 „ВМА“ на ул. „Св. Георги Софийски“ съществуваща за тролейбусни линии №2, 8 и 9 и автобусни линии №72 и 604.", "date": "2020.01.10", "title": "Два столични автобуса с променен маршрут от днес"}
{"url": "https://offnews.bg/razsledvane/propuski-v-tol-sistemata-za-milioni-719089.html", "text": "Системите за електронна винетка и тол такси трябваше да бъдат въведени съответно в края на 2018 г. и лятото на 2019 г. Те обаче закъсняха сериозно, а междувременно бяха подписани договори, с които бяха ощетени държавният бюджет и свободната конкуренция. Заради сериозното си закъснение държавата търпи пропуснати ползи от десетки милиони, а и плати около 20 млн. лв. повече на изпълнителя на системата за неизпълнени дейности. Освен това заради собствената си неспособност да управлява реформата се лишава от потенциални приходи, които отиват в ръцете на частни фирми по непрозрачен начин.Въвеждането на електронни винетки за леките автомобили и тол система за тежкотоварните превозни средства е една от най-сериозните реформи, които държавата се опитва да въведе от няколко години насам. До момента – безуспешно. Тази промяна може да увеличи сериозно бюджета за ремонт на пътища, сектор, който и сега е сериозно недофинансиран. Вместо това държавата търпи пропуснати ползи от десетки милиони заради сериозното си закъснение, а и плати около 20 млн. лв. повече на изпълнителя на системата за неизпълнени дейности. Освен това заради собствената си неспособност да управлява реформата се лишава от потенциални приходи, които отиват в ръцете на частни фирми по непрозрачен начин.ЗАКЪСНЕНИЕТО Е ЗА НАША СМЕТКАСпоред условията на поръчката тол системата трябваше да е готова през август 2018 г., а към септември 2019 да влезе в пълна експлоатация. Системата обаче закъсня и беше готова чак през лятото на 2019 г., когато изпълнителят – обединение между подразделения на австрийската компания Kapsch, я предаде на Агенция „Пътна инфраструктура“ (АПИ). С промени в Закона за пътищата се измениха и сроковете за въвеждането на реформата в реална търговска експлоатация (Чернева, 2019а). Вместо на 16 август 2019 г., системата ще действа само „технически“ поне до 1 март 2020 г., а чак след това евентуално ще започне да събира и пари. Една от основните причини за забавянето е закъснялата дискусия за реформата с бизнеса. Тя започна чак на 1 април 2019 г., а първата среща на консултативния съвет, който включва представители на институции, общините и транспортни организации, беше в началото на юли – месец след планирания є старт (Чернева, 2019б).През последните години се коментира, че годишните приходи от тол такси ще са над 1 млрд. лв. при обхват от 10 800 км, като в това число влизат не само магистрали и първокласни пътища, но и втори, и дори трети клас пътища. Самите тарифи, които правителството представи пред транспортните фирми, също изглеждаха високи (Чернева и Горанова, 2019в). Тогава регионалният зам.-министър Николай Нанков твърдеше, че ако се запазят предложените ставки, приходите ще са 1.160 млрд. лв. От тях обаче 15% ще отидат за издръжка на системата, а максимум 7% отиват за т.нар. национални доставчици на услуги – частните компании, които също доставят винетки и тол такси. Тоест за пътища все пак остават малко над 900 млн. лв. по груби сметки.След началото на преговорите регионалното министерство намали обхвата почти 50% на около 5900 км (Министерство на регионалното развитие и благоустройството, 2019).Регионалният министър Петя Аврамова и нейният заместник Нанков обявиха за годишен приход от 550–600 млн. лв. от тол такси. Ако тези числа се вземат предвид, а приемем, че закъснението е от шест месеца и ще се запази, то значи, съвсем грубо, че така са пропуснати ползи от бюджета за пътна инфраструктура от близо 300 млн. лв.ЕДИН ХИТЪР АНЕКСЧаст от закъснението на тол системата проличава и чрез допълнително споразумение, подписано между АПИ и австрийския консорциум „Капш трафик солюшънс“. Месец и половина след като основните дейности трябва да са изпълнени, през септември 2019 г., те се предоговарят за основни моменти. Договорът е сключен през януари 2018г., но осем месеца по-късно тихомълком и без да се коментира в публичното пространство, пътната агенция подписва анекс към него. Той предвижда промяна в 18 от дейностите, за които е сключен договорът (Допълнително споразумение № 53-00-9055/ 28.09.2018 г.). Повечето от тях създават впечатлението, че задълженията на изпълнителя се разширяват, но същото време допълнителното споразумение предвижда отпадането на основни дейности, които имат голяма финансова тежест. Груба оценка показва, че в резултат на анекса на изпълнителя ще бъдат спестени около 20 млн. лв. В същото време подобно мащабно изменение на договора влиза в конфликт със Закона за обществените поръчки и допълнително внася съмнения около действията на държавата (Босев, 2019).Например “Kapsch” са освободени от задължението да преоборудват 125 съществуващи рамки за контрол, които се намират в населени места. Причината е логична – в населени места не може да се събира тол такса. Това обстоятелство без съмнение е било известно на АПИ и преди да обявят поръчката. За да мотивират изменението, от АПИ посочват проект за промени в Директива 2008/96/ЕО, в който се казва, „че не е възможно да бъдат налагани тол такси на градските пътища“. Въпросната директива наистина е в процес на изменение, но малката подробност е, че тя няма никакво отношение към тол таксите, а регулира „управлението на безопасността на пътните инфраструктури“.Според източник на „Капитал“, участвал в подготовката на заданието, дейността по преоборудване на рамките се състои реално в тяхната подмяна (Босев, 2019). „Цялата техника се маха и се сменя с нова. Единственото, което остава, е металната рамка, тя струва 2–3 хил. лв.“, коментира източникът. Общият брой рамки, които е трябвало да бъдат преоборудвани, е 320, като след анекса техният брой е бил намален до 200. По информация на източника ни тази промяна е довела до икономия за над 10 млн. лв. за „Kapsch“. За сравнение – сключеният договор през 2014 г. за изграждането на 100 рамки с преброителни пунктове, които са надалеч по-ниско технологично ниво, е на стойност 4.8 млн. лв.„Kapsch“ са освободени също така от задължението да поставят над 200 км оптични кабели до десетте най-натоварени гранични пункта в страната. По груби оценки изграждането на 200 км оптична мрежа струва между 6 и 10 млн. лв. Участник в процедурата за избор на изпълнител коментира пред „Капитал“, че когато са правили проучване, за да подготвят офертата си, те са предвидили за тази дейност 15 млн. лв. (Босев, 2019).АПИ мотивира причина за отпадане на тази дейност с писмо, което е получила от Държавна агенция „Електронно управление“ (ДАЕУ), в което се казвало, че действащата комуникационна свързаност е напълно достатъчна и необходимостта от изграждане на оптична мрежа е отпаднала. В отговор на запитване от в. „Капитал“ от ДАЕУ опровергават подобно твърдение. „Писмо, приписвано на Държавната агенция, според това, което визирате, не съществува. На всички етапи на реализация на проекта на АПИ е оказвано в пълен обем поисканото от тях съдействие“, отговори пресаташето на агенцията Веселин Нинов. „Нещо повече – Държавната агенция „Електронно управление“ е заинтересувана от разширяване на оптичната мрежа с цел последващото є използване за управление, интеграция и развитие на други инфраструктурни проекти за нуждите на електронното управление и за целите на националната сигурност“, се казва още в отговора ДАЕУ.Друга съществена промяна е, че предвидените 30 офиса по граничните пунктове, на които е трябвало да се санкционират неплатилите водачи, излизащи от страната, ще бъдат само седем. Причината за промяната е, че от Агенция „Митници“ са изразили готовност да се ангажират с дейност по правоприлагане. Тук отново се появява въпросът защо тази сметка не е била направена още при обявяване на офертата. Отпадането на 23 контейнера ще спести на изпълнителя около 300 хил. лв.А ПОСРЕДНИЦИТЕ ВЛАДЕЯТ ХАОСАВ самата продажба на електронни винетки и тол такси също има пропуснати ползи. Освен държавата в този бизнес могат да влязат и частни фирми – т.нар. национални доставчици на услуги (НДУ), като това е стандартна практика в цяла Европа. Те печелят от комисиона, която си приспадат от стойността на винетката. В продължение на осем месеца от пускането на електронните винетки обаче само една частна фирма владееше пазара – „Интелигентни трафик системи“, въпреки че имаше и други желаещи.Първият проблем с нея е, че компанията започва работа с АПИ при липса на свободна конкуренция и равнопоставеност. Фирмата сключва договор на 19 декември. Ден след като е избрала фирмата за НДУ, АПИ публикува на сайта си най-после условията за кандидатстване. Преди това обаче не е проведена никаква информационна кампания, за да може всички фирми да кандидатстват успоредно. Явно е обаче, че ИТС са имали достъп до процеса преди всички останали.Освен че е избрана по непрозрачен начин, фирмата се справя и подозрително по-добре от държавата. Според условията на АПИ максималната комисиона е 7%, като според копието на договора между агенцията и ИТС, който „Капитал“ цитира, именно това е заложеният процент. Така държавата прибира от всяка годишна винетка не 97 лв., а 90.21 лв. (Чернева, 2019г). От отговори на ИТС до „Капитал“ в края на януари те държат 60% от пазара (Чернева, 2019г). За това вероятно е спомогнал хаосът, който настъпи при старта на новата система за таксуване на автомобилите в края на декември 2018 г. (Чернева, 2019д). Въпреки че теоретично беше тествана предварително, системата за електронни винетки, която де факто е един онлайн магазин, се оказа доста проблематична.Потребителите имаха проблеми с купуването на винетка от приложението или сайта, а повечето проверени терминали за самотаксуване на бензиностанции не работеха или просто липсваха. От граничните пунктове само Капитан Андреево имаше подобен терминал.И ако това се случи с далеч по-елементарната система за винетки, то тази за тола е сложна и изисква реална експертиза от страна на държавата. Дали при нейния старт ще се повтори фиаското, предстои да стане ясно евентуално в началото на 2020 г.Източници:Допълнително споразумение № 53-00-9055/ 28.09.2018 г. Агенция „Пътна инфраструктура“ Босев, Росен (2019) Министерство на регионалното развитие и благоустройството (2019) Чернева, Мила (2019а) Чернева, Мила (2019б) Чернева, Мила; Горанова, Калина (2019в) Чернева, Мила (2019г) Чернева, Мила (2019д) Б. ред. - Този текст е от \"Черна книга на правителственото разхищение в България 2019\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2020.01.10", "title": "Пропуски в тол системата за милиони"}
{"url": "https://offnews.bg/ikonomika/deklarirame-dohodite-si-ot-dnes-plashtame-danatci-s-otstapka-do-31-ma-719035.html", "text": "Днес започва данъчната кампания на Националната агенция за приходите.От 10 януари работещите подават данъчните си декларации за доходите през 2019 година, а фирмите декларират печалбите си. Това ще може да става както по електронен път, така и на място в офисите на НАП. .От първите дни на март НАП ще предлагат нова услуга - предварително попълнена данъчна декларация за доходите на гражданите. От нея ще могат да се възползват хората, които имат персонален идентификационен код (ПИК) или електронен подпис. Все пак ще е добре всеки да сравни данните и коригира или допълни. Декларацията ще е попълнена на база информацията, която постъпва в НАП - за трудови доходи, за хонорари, но ако човек има други източници на доходи - напр. от наем, или право на данъчно облекчение, сам ще трябва да го впише.От тази година самоосигуряващите се попълват и подават декларациите си само по електронен път.От 2020 г. отпада изискването за прилагането на три документа: служебни бележки за доходите; копие от решение на ТЕЛК за ползване на облекчение при намалена работоспособност; копия на платежни документи за купуване на стаж за пенсиониране. Отпадналата необходимост от прилагането на копие от решение на ТЕЛК/НЕЛК важи, както за решение за съответния деклариращ доходите си, така и когато решението касае дете с увреждане.Целта е процедурата да бъде опростена, а хората, които досега е трябвало да сканират и качват допълнителните документи да бъдат улеснени. Ако обаче гражданите желаят да получат служебни бележки, например за да попълнят хартиената данъчна декларация, могат да заявят това при работодателя си, които трябва да ги издадат в 14-дневен срок. В този случай те не трябва да ги прилагат към данъчната декларация при подаването ѝ в НАП - за данъчните те вече няма да са необходими.През март 2020 г. предстои да се въведат и допълнителни изисквания за сигурността за всички ползватели на електронните услуги на НАП - счетоводители и крайни потребители (с ПИК, с електронен подпис или ползватели на услуги със свободен достъп). Системата на НАП ще работи оптимално с инсталирани операционни системи над Windows 8, както и с актуализираните браузъри на Windows Explorer, Chrome, Mozilla Firefox, iOS и Linux. От приходната агенция напомнят, че при по-старите компютри може да се наложи и промяна на хардуера.Крайният срок за обявяване на доходите е 30 април. Ако платим дължимите данъци до 31 март, ползваме 5% при условие, че нямаме стари задължения към хазната и подадем декларацията си по електронен път.", "date": "2020.01.10", "title": "Декларираме доходите си от днес, плащаме данъци с отстъпка до 31 март"}
{"url": "https://offnews.bg/volejbol/dvama-golemi-se-otkazaha-ot-natcionalnia-otbor-po-volejbol-719124.html", "text": "Загубата от Германия на полуфинала на олимпийската квалификация в Берлин се оказа последният мач с националната фланелка за двама от най-опитните ни волейболисти.Това са капитанът Виктор Йосифов (на 34 г.) и 37-годишният Теодор Салпаров. Те повече няма да играят за държавния тим.Двамата бяха сред играчите, които имаха основна заслуга за успехите на България в последните години десетина години.Йосифов и Салпаров са категорични, че олимпийската квалификация в Берлин е последното им участие за националния отбор.Капитанът вчера изигра великолепен мач срещу Германия, но усилията му не стигнаха за победа над Бундестима, след като България загуби с 1:3 и се прости с олимпийската си мечта.", "date": "2020.01.10", "title": "Двама големи се отказаха от националния отбор по волейбол"}
{"url": "https://offnews.bg/obshtestvo/mrazovito-utro-i-slanchev-den-s-temperaturi-do-11-gradusa-719055.html", "text": "Утрото ще е мразовито, с минимални температури минус 8 - минус 6 градуса, а в затворените котловини - до минус 2 - 0° на изток, показва прогнозата на Националния институт по метеорология и хидрология.Денят ще е предимно слънчев.Ще се появи слаб вятър от запад-югозапад.Температурите ще се повишат и дневните ще са между 6° и 11°.Над планините ще е предимно слънчево. Ще духа умерен северозападен, по високите и открити части - северен вятър. Максималната температура на височина 1200 метра ще е около 9°, на 2000 метра - около 3°.По Черноморието ще е предимно слънчево. След обяд ще се появи слаб вятър от запад-югозапад. Максималните температури ще са между 5° и 9°, близки до температурата на морската вода. Вълнението на морето ще е 1 - 2 бала.Слънцето днес изгрява в 7:57 часа и залязва в 17:11 часа.", "date": "2020.01.10", "title": "Мразовито утро и слънчев ден с температури до 11 градуса"}
{"url": "https://offnews.bg/politika/premierat-i-prevozvachite-na-sreshta-zaradi-tol-taksite-719109.html", "text": "Премиерът Бойко Борисов се среща тази сутрин с планиращите национален протест в понеделник превозвачи.Основният им мотив са неприемливите за тях тарифи на гол таксите. Именно те ще са и тема на разговора.Превозвачите твърдят, че държавата не е взела предвид нито едно от предложенията им за определянето на таксите и обхвата на ТОЛ системата и че в сегашния си вид тя ще доведе до непосилно поскъпване на транспорта. Те настояват и за оставката на регионалния министър Петя Аврамова.Сред причините за протеста са и нерегламентираните превози. Превозвачите от години настояват за тяхното инкриминиране. Към това искане се присъединяват и таксиметровите фирми.За 13 януари фирмите за товарен и автобусен превоз са планирали да преустановят дейността си в над 60 града на страната.  Очаква се в срещата в Министерския съвет да се включат представители на Конфедерацията на автобусните превозвачи и на Съюза на международните превозвачи, както и на Камарата на автомобилните превозвачи в България, на Националното сдружение на българските превозвачи и на Националния таксиметров синдикат, а също и на АЕБТРИ, и на Камарата на автобусните превозвачи.", "date": "2020.01.10", "title": "Премиерът и превозвачите на среща заради тол таксите"}
{"url": "https://offnews.bg/sviat/iran-li-svali-ukrainskia-patnicheski-samolet-teheran-obiavi-che-dop-719110.html", "text": "Иран ще разреши на експерти от Украйна, от авиокомпанията \"Боинг\" от САЩ, на Франция и на Канада да участват в разследването на самолетната катастрофа с украински самолет, съобщават Ройтерс и БТА. Изявлението, направено от ръководителя на иранската авиационна служба Али Абедсадех, идва в контекста на обвинението, че иранска ракета е свалила пътническия самолет погрешка.Украинският Боинг 737 със 167 души на борда се разби малко след излитането си от летището в Техеран на 8 януари. Всички загинаха: граждани на Иран, Канада, Украйна, Швеция, Великобритания, Афганистан и Германия.\"Разполагаме с данни от много източници за това, че самолетът бе взривен от иранска ракета. Това беше направено погрешка“, заяви канадският премиер Джъстин Трюдо вчера и подчерта, че Канада изисква отговори на въпросите, предизвикани от инцидента и че правителството ще се успокои едва, когато ги получи. Премиерът призова за широко мащабно разследване.Британският премиер Борис Джонсън твърди същото.Американски медии също разпространиха тази версия, като се позоваха на източници в Пентагона и разузнавателните служби на САЩ и Ирак. Според източници на Си Би Ес от разузнаването на САЩ, радарите са регистрирали инфрачервени следи от два ракетни пуска, след които е фиксирана експлозията. \"Подозирам, че е възможно някой да е извършил грешка\", заяви президентът Доналд Тръмп.\"Националното управление за безопасност на транспорта (НУБТ) на САЩ е уведомено и е назначило свой представител за участие в разследването\", обяви Али Абедсадех по иранската телевизия.Разследването ще се ръководи от иранската авиационна служба. Техеран изрази готовност в него да участват и представители на страните, които са изгубили свои граждани в катастрофата.Иранското външно министерство потвърди, че в разследването ще участват експерти на Боинг, предаде Франс прес. То поднесе съболезнования на семействата на жертвите и прикани Канада и всички други страни, които имат сведения за катастрофата, да ги предоставят на Иран.По повод твърденията на западни страни, сред които САЩ, Канада и Великобритания, че самолетът е бил свален от иранска ракета, говорителят на иранското правителство Али Рабией изрази съжаление, че някои медии \"въодушевено са разпространили информации\", които по думите му са били изготвени \"по добре познатите методи на психологическата манипулация\". Той обвини правителството на САЩ, че използва болката на опечалените семейства \"в услуга на интересите си в тази психологическа операция\".НУБТ на САЩ потвърди, че е получило уведомление от иранската служба за гражданска авиация да участва в разследването на катастрофата на украинския самолет.\"Както при всяко разследване, в което участва НУБТ, няма да правим спекулации за причините на катастрофата\", се казва в изявление на службата.Боинг изрази готовност да окаже съдействие на НУБТ при разследването на катастрофата на украинския самолет в Техеран, заяви представителят на Боинг Чарлс Бикърс, цитиран от ТАСС.", "date": "2020.01.10", "title": "Иран ли свали украинския пътнически  самолет? Техеран обяви, че допуска международни експерти в разследването"}
{"url": "https://offnews.bg/112/vlak-udari-kola-na-zhp-prelez-dvama-zaginaha-obnovena-719108.html", "text": "Влак удари автомобил на жп прелез снощи.Един човек е загинал на място, още един почина в болница тази сутрин. Други двама са в реанимация, съобщи БНР.Катастрофата е станала край село Жельо войвода, Сливенско малко преди 20 ч. снощи.Приетите в сливенската болница са с опасност за живота, съобщи заместник-директорът на болницата д-р Хрисант Хрисантов.В колата е пътувал и пети човек. Мъжът е без опасност за живота. Алекси Алексиев разказва, че групата тръгнала от Ямбол към село Сотиря, за да вземе пари от близък на един пътниците, защото в понеделник е трябвало да тръгват за Италия. Инцидентът е станал на връщане към Ямбол. Шофьорът не бил пиян.Шофьорът на автомобила е навлязъл в ж.п. прелеза при спуснати бариери и звукова сигнализация, каза началникът влака Генка Димитрова: „При преминаването ни през прелеза колата мина пред нас и беше закачена с локомотива. Може би секунда ѝ трябваше да избегне ситуацията, но…“.Няма пострадали пътници във влака, пътувал по линията Бургас - Сливен. Всички са извозени до гара Сливен.", "date": "2020.01.10", "title": "Влак удари кола на жп прелез, двама загинаха (обновена)"}
{"url": "https://offnews.bg/obshtestvo/dans-i-mvr-zapochvat-proverki-vav-vik-druzhestvata-dnes-sa-v-plovdiv-719119.html", "text": "ДАНС и МВР извършват проверка във ВиК Пловдив, съобщи БНТ.Ще бъде извършена пълна проверка на дейността на държавното дружество.Акцията е по разпореждане на министъра на вътрешните работи Младен Маринов. Подобни проверки ще има във ВиК дружествата в цялата страна.Проверките идват след водната криза в Перник и сигнали за още няколко проблемни района. Вчера спецакция бе проведена във ВиК Перник и е Министерството на еколната среда и водите. Задържани бяха министър Нено Димов, бившият областен управител на Перник Ирена Соколова и бившият шеф на ВиК Перник Иван Витанов.", "date": "2020.01.10", "title": "ДАНС и МВР започват проверки във ВиК дружествата, днес са в Пловдив"}
{"url": "https://offnews.bg/futbol/osnoven-futbolist-na-levski-otkazva-nov-dogovor-719128.html", "text": "Хали Тиам отказва да подпише нов договор с Левски. Тази новина се разпространява в една от популярните фен групите на \"сините\" в социалните мрежи, информира \"Новспорт\".Договорът на халфа изтича в края на сезона и за сега не е подновен. Дали двете страни ще стигнат до споразумение, ще стане известно в следващите дни, но е ясно, че се водят усилени преговори.Тиам пристигна на \"Герена\" в началото на 2018 година, когато начело на \"сините\" беше Делио Роси.Вчера Левски проведе първо занимание за 2020 година, като преди тренировката Петър Хубчев даде пресконференция.Треньорът беше категоричен, че \"сините\" ще се борят за титлата и Купата на България, тъй като на \"Герена\" нищо друго не се брои за успех.", "date": "2020.01.10", "title": "Основен футболист на Левски отказва нов договор"}
{"url": "https://offnews.bg/nashite-avtori/krachka-napred-dve-krachki-nazad-719115.html", "text": "6-и януари, понеделник.Едно време сър Боб Гелдоф пееше \"Tell me why I don't like Mondays\", а аз повтарях в транс този припев всеки понеделник сутрин, а особено първия понеделник от новата календарна година.Както и да е, сър Боб Гелдоф не е обект на този текст и го намесих само за да видите колко съм възрастен, вадейки изводи от музикалните ми вкусове.Та понеделник сутрин е. 6-и януари.Родните телевизии се занимават с важните неща. Антон Хекимян е в Калофер. Температурата е минус 7, но се усеща като минус 15 (как ги мерят тия усещания, не знам, сигурно си има някакви уреди).Хекимян говори с кмета, с някакви хора, събрали се накуп. Лее се вино, настроението е приповдигнато. В някакъв момент всички се юрват в ледените води на реката и започва едно хоро.\"Детето цяла нощ не е спало от вълнение, иска да играе хоро във водата\" - казва мъж и аз превключвам на НОВА.Там Румен Бахов е в панагюрското село Баня. Дама в народна носия прави мекици. Лее се вино. Жителите на Баня изразяват своя протест - калоферци монополизирали хорото в ледените води.Следва същата сцена - мъжете влизат в реката, танцуват, пият вино, ядат мекици.Спирам телевизора. Отварям лаптопа.\"Хорото е примитивно. Противно! То е символ на ретроградността! Ние сме прост народ! Заслужаваме да OMREM F ACKI MAKI!!!!\" - чета постове на хора, за които знам, че са далеч над средното ниво на интелигентност.Затварям фейсбук. Отварям сайтовете.О, да, и там е същото.\"Хорото е наша гордост!\" - пишат едни автори.\"Хорото е срам!\" - пишат други.Спирам да чета. Това съм го чел много пъти! Толкова много, че ми иде да си направя лоботомия и да залича способността си за четене...Наша ли е луканката?Знаете ли, ние сме странна страна.У нас за всяко нещо има две тези.Едната теза е нелепо казионна.Другата - нелепо опозиционна.Ако един човек пожъне някакъв успех, ще се случи следното.Едните ще ревнат как този успех бил част от великата ни история и продължение на факта, че хан Крум пил вино в черепа на Никифор.А другите ще заплачат горко как това не е никакъв успех и че тоя не го знае никой и че ние никога не сме имали никакви успехи и никога няма да имаме.Двете тези битуват в информационния мейнстрийм до такава степен, щото вече не можем да живеем, ако не заемем страна в тоя абсолютно малоумен спор. Спомнете си миналата година, някъде по това време. Димитър Маринов излиза на сцената на Кодак тиатър, за да получи ОСКАР за филма \"Зелената книга\" заедно с част от екипа на филма.Резултатът в българския медиен и социално-медиен мейнстрийм:а) Маринов постигна голям успех за България (човека от много години не живее в България и България никога не се е интересувала от него);б) Маринов е патриотар, консерватор, той не постигна никакъв успех, наградата ОСКАР не е за него, какво ми вее тоя трибагреник, той е атакист и съратник на Валери Симеонов и Расате едновременно (либералните тези винаги са такива, когато прочетете някоя от тях, искате веднага да се самоубиете, за да не цапате майката Земя със себе си, защото сте имал нещастието да се родите на тая прокълната територия).Това е реалността. В спора за това дали нещо е родно и трябва да се гордеем с него или сме жалки плагиати, съвсем наскоро един сайт пусна грандиозна новина.Тя гласеше - \"Луканката не е българска\".Огромна, епохална новина!Ако сте набивали луканка, пиейки вино от черепа на Никифор (пластмасова реплика, закупена от Илиенци), в този момент всичко рухва.Край!Не бе, честно ли се вълнуваме от това дали луканката е българска или не?Искам да видя една статия от английски сайт, в която да се занимаят с темата дали традиционният фиш едн чипс е толкова традиционен?Да видя как с огромна радост някой местен журналистически корифей е достигнал до тъжната истина, че няма как фиш енд чипс да е традиционен, защото... картофите идват от Латинска Америка. Да е жив и здрав сър Франсис Дрейк, че донесъл компири на острова от района около братско Колумбие (той добре, че не е донесъл още тогава други колумбийски продукти, че историята на света щеше да се развие по друг сценарий).В крайна сметка на очи се набива следният факт - двете основни тези имат нова тема за спорове.Луканката.И ако погледнете новината, т1 поражда следните коментари:коментар А (либерално трагичен) - Видехте ли ВЕ, и луканката не е българска ВЕ, за нищо не ставаме ВЕ, НИЯ сме незначителни и не заслужаваме нищо ВЕ!коментар Б (патриотично проправителствен) - Негодници, отцеругатели, майцепродавници, ВИЯ взехте ли грантовете, за да плюете MAJKA BALGARIQ? Луканката е българска, плод на успехите на консервативното управление! КОМОНИЗДИДЕ източиха водата на Перник ВЕ!!!И така си живеем с две тези. Две тези, които са в състояние да скапят всичко, което се сетите.Пример - преди време четох нещо за учителя физик Теодосиев, който подготвя деца за всички елитни университети в света. Прави го сам, без да чака нещо от държавата.Знаете ли какви коментари имаше после?\"ПИШАТ ЗА НЕГО, ЗАЩОТО Е ГЕРБАДЖИЯ! АКО НЕ Е ГЕРБАДЖИЯ, НЕМА ДА ПИШАТ ЗА НЕГО!\"С това слагам край на темата за луканката...Хорото и неговите трудови хораПреди време започна да ми прави впечатление, че хората, обединени около двете основни тези на мейнстрийма, са абсолютно еднакви и взаимнозаменяеми. Така, както консервативната част от обществото ни защитава настървено своите тези, така и либералната прави същото.Едните са склонни да говорят за хорото като за светиня. Нищо, че не умеят да танцуват хора, че не познават автентичния фолклор и че не знаят кои са фолклорните ни области и къде фолклорът ни е най-автентичен.Другите пък настървено твърдят, че са за свобода, за правото на всеки да изповядва убежденията си, но това приключва в момента, в който видят нещо, което... щях да кажа \"не ги кефи\", но според мен отговорът е друг - не им е в тренда. Завчера прочетох коментар от един градски либерал, който каза - \"прайда не ме дразни, хорото ме дразни\".Ами не, няма разлика между прайда и хорото. И двете са шарена проява на нещо. И двете са ми соц манифестации. Ама да седна да клеймя едно от двете - мога, но за какво?Единственото, което ме дразни е, че онова място пред Народния театър не е ОК за хора. Не за друго, а защото не бива да се пречи на театъра. А и не е ОК пред академичния театър да се вихри нещо подобно. Пробвайте да потанцувате казачок пред Мариинския театър в Петербург или пък хорнпайп и жига пред Роял Албърт Хол. Не ми се вярва този опит да остане без последствия.За всяко нещо си има място и това е повече от ясно.Единственото, за което няма място и време, е интелектуалната мощ на родния мейнстрийм, който е готов да определи всички и по всяко време само и единствено през гледната точка на популярните в момента опорки.\"Харесваш фолклора - ти си консерватор и националист.\"\"Харесваш модернизма - ти си либерал и розов активист.\"За всеки един от нас е приготвено място в тези две чекмеджета. Вие къде ще се поставите сами?Междувременно в една паралелна вселенаМеждувременно животът си тече и - за ужас на либералния и консервативния мейнстрийм - не се подчинява на опорните точки.Хората живеят зле (за разлика от тезата на консерватори и проправителствени идеолози), в Перник няма вода (въпреки подигравките на либералната част от родния интелектуален елит - \"хак да ви е, щом сте прости провинциалисти, които не припознават теориите за полиаморните бракове и джендър разновидностите), а на други места се случват други неща, които не са интересни никому.Нито на медии.Нито на опиниънмейкъри и инфлуенсъри.Помните ли читалището в град Шипка?Да, онова същото, което преди известно време стана печално известно като читалището, което всеки момент ще падне?Съвсем скоро бях в град Шипка.И знаете ли какъв е големият проблем?Той вече не е в читалището.Той се корени във факта, че в града се раждат по около 10 деца годишно!10!!!!!Запомнете тази цифра.Преди време бях написал една антиутопия за изчезващия българин.Либералите ме направиха на кайма - бил съм апокалиптичен патриотар.Консерваторите - и те. Бил съм безродник и соросоид.С нетърпение очаквам предстоящото преброяване на България. И последващите коментари след него. Не че не знам какво точно ще напишат всички, но въпреки това тогава ще попитам пак - видяхте ли къде е проблемът? Или пак да поговорим за произхода на луканката?Крачка напред, две крачки назадНе, това не е моя мисъл. Това е мисъл на Ленин. Да бе, същият онзи Ленин.В хорото понякога стъпките са такива. Една напред, после две назад.Така в съветска Русия определили политиката на НЕП. Тогава, поради мизерията и глада, комунистите върнали донякъде частната собственост. За малко, колкото да се понатрупа малко ресурс, па после утрепали НЕП-маните и продължили напред.Нашата идеология е такава - една напред, две назад.Ние не се занимаваме с важните теми, защото трябва да се люшкаме в хорото на общественото мнение.Определяме се като либерали, консерватори, като зелени или като либертарианци, като социалисти или като християндемократи.Но правим всичко това само и единствено с идеята, че не трябва да мислим.Мисленето днес е лукс. Вместо да мислим, повтаряме чужди мисли и изповядваме чужди ценности.Не че си имаме наши!Нямаме!Но ако - не дай си, боже, вземем, че си ги създадем, ще ни се стъжни.Обществото ни вече не понася и отхвърля като чуждо тяло всяка идея, която се отличава от кресливостта на \"правата\" вяра.Знаете ли!Понякога наблюдавам отстрани основните идеолози на различните (две) идейни групи у нас.И имам следното усещане - и либералните, и консервативните  гурута успяха да направят така, че либерализмът и консерватизмът се приемат у нас като мръсни думи.И това ще е така до момента, до който основните, глобални концепции за обществено развитие не загубят основната си ракова клетка - комсомолският плам.Дали това ще се случи - никой не може да каже.Но дотогава ще четем за това българска ли е луканката, ще се самобичуваме над тезата, че за нищо не ставаме, ще пием вино в черепа на Никифор, ще танцуваме хора и ще бдим да не би злите норвежки джендъри да не влязат през комина, за да вземат децата ни и да оставят на тяхно място Сорос, Ран и Ът.А ние ще си вървим така - една напред  две назад.И накрая, когато Хекимян влезе в ледената вода, за да покаже, че и журналистиката е близо до въжделенията на хората, ние няма да издържим.Ще затворим вратата отвън и ще отидем някъде, където не пишат статии за това дали френските картофки са френски, дали са белгийски и дали са колумбийски....въпреки че не са полезни, защото се пържат в много мазнина и са богати на въглехидрати и скорбяла...", "date": "2020.01.10", "title": "Крачка напред, две крачки назад"}
{"url": "https://offnews.bg/obshtestvo/23-godini-ot-10-ianuari-1997-revoliutciata-koiato-imashe-za-tcel-bal-719104.html", "text": "Днес се навършват 23 години от 10 януари 1997 г. - деня, в който недоволството срещу правителството на Жан Виденов достигна връхната си точка, демонстранти обградиха парламента, а част от тях нахлуха в сградата. Десетки протестиращи бяха ранени, след като полицията и вътрешни войски със сила разпръскваха множеството пред Народното събрание.Зимата на 1996 -1997 г. е една от най-трудните за българите в най-новата ни история - държавата фалира, левът се срина, спестяванията на гражданите са стопени, хиперинфлация и опашки за хляб.На 28 декември 1996 г. парламентът гласува оставката на правителството на Жан Виденов, но то продължава да изпълнява функциите си до избора на нов кабинет. На 3 януари 1997 г. парламентът, в който мнозинство има БСП, отлага гласуването на внесената от опозицията \"Декларация за спасение на България\". На 10 януари гласуването на декларацията отново е отложено.На 8 януари БСП вече е номинирала за премиер Николай Добрев – министър на вътрешните работи в кабинета на Виденов. Чак на 4 февруари става ясно, че БСП няма да има второ правителство в рамките на управленския мандат и предстоят предсрочни парламентарни избори.: \"9:30 ч. сутринта на 10 януари - вътрешният двор на Софийския университет се изпълни и всички тръгнахме към Народното събрание - нещо, което изненада дори полицаите, тъй като те очакваха шествието да започне в 12 ч. от НДК и още не бяха сложили загражденията. Тъй че ние оградихме с жива верига парламента на няколко метра от стените на сградата. Впоследствие решихме да се присъединим към другото шествие.Тук искам пак да се върна на твърденията, че СДС е организирало протестите. Няколко дни след като започнаха протестите имаше един сблъсък в ефир, когато Националният координационен съвет на СДС излезе с едно много странно решение - да се изчака с предсрочните избори до есента, да се остави Жан Виденов да приеме законите за валутния борд. И прав текст казаха, че разчитат напрежението да се поддържа от студентите. Тогава аз и представителката на синдикатите заявихме, че нямаме никакво намерение да се съобразяваме с подобно решение и искаме максимално бързо цялата агония да приключи.\" \"Наблюдавам една замяна на събитията от 1997 г. Първата замяна е от страна на БСП, които се опитват да обяснят, че сме свалили правителството на Жан Виденов. Разиграват картата, че БСП е чисто, а Жан Виденов е виновен за всичко. А това не беше така. Ние не свалихме Жан Виденов, а не допуснахме да се създаде втори кабинет на БСП. Втората част от замяната е, че СДС е организирало протестите. През цялото време на протестите СДС тичаше след нас. Те НЕ желаеха в онзи момент да има предсрочни избори. Когато за пръв път затворихме Орлов мост, веднага дотичаха някакви кадри от СДС да ни питат какво правим и да ни държат сметка какви са тези безобразия, които правим.\" \"10 януари беше първата революция. Тези, които участваха в нея не получиха никакви услуги. А даже и тези, които се опитаха, не успяха. Това беше революция България да стане нормална и всекидневна държава. Фактът, че не само аз, а и почти всички хора вече почти нищо не си спомнят за тази дата, показва, че революцията е успяла. Тя изпълни своята цел - да направи България нормална държава, в която да няма повече революции, а само бунтове. Донякъде съжалявам днешното поколение, че няма да има възможност да изпита това, което изпитахме ние. Чрез нашите действия ние отрязахме възможността на днешните млади да извършат нещо радикално, което да преобрази коренно държавата.\" \"По отношение на побоя вечерта - наистина беше парадоксално, че момчетата от вътрешни войски, които пазеха парламента - техните роднини, родители, приятели, съученици, бяха срещу тях. Цялата полицейска акция тогава беше много подла и много гадна, защото докараха от Враца, Монтана и Пазарджик едни изключително прости милиционери, на които в главата им още не беше дошъл 10 ноември. Те с такава злоба се хвърлиха да бият беззащитни хора, жени, деца. Това, че не се потърси отговорност за този побой в следващите 4 г. беше предателство към нас - всички хора, които протестирахме тогава и които бяха бити.\"", "date": "2020.01.10", "title": "23 години от 10 януари 1997: Революцията, която имаше за цел България да стане нормална държава"}
{"url": "https://offnews.bg/politika/karakachanov-za-aresta-na-neno-dimov-tova-e-pokazno-ubijstvo-719127.html", "text": "Като \"показно убийство\" определи ареста на министъра на околната среда и водите Нено Димов вицепремиерът и министър на отбраната Красимир Каракачанов пред журналисти в Министерския съвет днес. Там той се среща с премиера Бойко Борисов за разговор именно по този въпрос, предаде репортер на OFFNews.  На въпрос на репортери ще последва ли оставка на екоминистъра Нено Димов Каракачанов отговори: \"След това показно убийство. Това е показно убийство\", и допълни, че скоро ще има информация по случая.Министър Нено Димов е от квотата на малкия коалиционен партньор \"Обединени патриоти\", чийто най-високопоставен представител в кабинета е вицепремиерът. След спецакцията на прокуратурата вчера в Перник във връзка с водния режим там Нено Димов бе задържан за 24 часа в Трето районно управление на полицията за 24 часа, а впоследствие премиерът заяви, че въпросът за евентуалната му оставка ще бъде решен в разговор с коалиционния партньор.Преди Каракачанов в Министерския съвет пристигнаха председателят на ДАНС Димитър Георгиев и главният секретар на МВР Ивайло Иванов.След вчерашната акция на службите във ВиК- Перник днес МВР и ДАНС проверяват и ВиК - Пловдив.", "date": "2020.01.10", "title": "Каракачанов за ареста на Нено Димов: Това е показно убийство"}
{"url": "https://offnews.bg/obshtestvo/bufernite-parkingi-kam-metrostantciite-bezplatni-dnes-zaradi-mrasnia-v-719100.html", "text": "Буферните паркинги към метростанции ще са безплатни днес, 10 януари, съобщи Столична община.Мярката се предприема във връзка с повишаване на нивата на фини прахови частици и прогнозата за днешния ден.\"Призоваваме гражданите, които имат възможност, да не използват личните си автомобили, а тези, които се отопляват на твърдо гориво - да преминат на алтернативно отопление\" - пишат от общината.Безплатните паркинги са разположени по линиите на метрото на бул.“Цариградско шосе“, бул.“Черни връх“, бул.“Ломско шосе“, на бул.“Александър Малинов“ и на бул.“Драган Цанков“.Продължава извършването на проверки за източници на замърсяване на въздуха от екипи на Столичен инспекторат.На сайта https://air.sofia.bg гражданите могат да следят в реално време измерваните стойностите на ФПЧ и прогнозите за следващите дни.Чрез мобилно приложение SofiAir гражданите могат да получат информация за предприетите мерки при повишена концентрация на ФПЧ.", "date": "2020.01.10", "title": "Буферните паркинги към метростанциите безплатни днес заради мръсния въздух"}
{"url": "https://offnews.bg/obshtestvo/spirat-vodata-v-chasti-ot-darvenitca-za-remont-719058.html", "text": "Днес ще бъде спряна водата в части от столичния ж.к. \"Дървеница\" заради реконструкция на уличен водопровод на бул. \"Св. Климент Охридски\", предупреди \"Софийска вода\".Спирането се налага от 9 до 21 ч.Вода няма да има на:бул. „Св. Климент Охридски“ от бул. „Андрей Ляпчев“ до бул. „Св. Климент Охридски“ №59В, №18ААко работите продължат над 12 часа, ще бъде осигурена водоноска на адрес: бул. „Св. Климент Охридски“ №16.", "date": "2020.01.10", "title": "Спират водата в части от Дървеница за ремонт"}
{"url": "https://offnews.bg/obshtestvo/deputati-napushenite-shofiori-da-se-nakazvat-kato-pianite-s-do-1-2-pr-719129.html", "text": "Дрогираните шофьори да получат шанс като качилите се да карат с алкохол в кръвта до 1,2 промила, предлагат депутати от ГЕРБ, ДПС и НФСБ. Шофирането на пияна глава, но не над 1,2, не е престъпление според Наказателния кодекс. Минимална доза за напушени или надрусани водачи обаче няма, което трябва да се промени, според вносителите на законопроекта за допълнение на НК. Документът е на Народното събрание. Поправките предвиждат по-либерален режим да се прилага, ако дрогата не е повлияла на поведението на шофьора на пътя, или употребата се установява чрез свидетелски показания или със СРС.  \"Установяването на метаболит в организма към момента на деянието означава единствено, че някога във времето лицето е употребило наркотично вещество, като е възможно да се касае за период от часове, дни, седмици или дори месеци, и вредният ефект от злоупотребата да е отминал\", пишат депутатите си в мотивите. Депутатите предлагат употребата на наркотици да се установява чрез тест на слюнката, а след това - с кръвна проба. \"Ако се докаже наличие на наркотично вещество в слюнката, при това с утвърдените тестери, чиито настройки, специално предназначени за контрол на шофьори, показват положителен резултат само в кратък период след употребата, може да се приеме, че наркотичното вещество оказва влияние и върху реакциите на водача\", пише още в мотивите на вносителите.  Според тях с предлагана промяна \"въпросът ще бъде разрешен чрез баланс между стремежа към нулева толерантност спрямо подобни прояви и основният принцип, че за да се обяви за престъпление, деянието трябва да е обществено опасно\". ", "date": "2020.01.10", "title": "Депутати: Напушените шофьори да се наказват като пияните с до 1,2 промила"}
{"url": "https://offnews.bg/temida/bonus-ot-20-za-narushiteli-ako-platiat-globa-predsrochno-719123.html", "text": "Гражданите, едноличните търговци и юридическите лица с наложени глоби или санкции върху имуществото ще имат възможност да платят само 80% от посочената в постановлението сума, ако го направят в срока на обжалване.Това предвижда проект за промени в Закона за административните нарушения и наказания (ЗАНН), предложени от правителството, и пуснати за обществено обсъждане.Целта на поправката е да се повиши събираемостта и да се облекчат съдилищата от голям брой дела, тъй като при плащането в намален размер няма да може да се обжалва размерът на наложената санкция.Предвижда се обаче наказателното постановление да може да се обжалва по отношение другото по вид административно наказание, ако има наложено наказание наред с глобата или за отнети вещи в полза на държавата. Нарушителят ще избира дали да се възползва от обекчението или да обжалва пред съда цялото наказателно постановление.  Приключването на административното производство ще става със споразумение. При сключването му е предвидено намаляване на размера на глобата или имуществената санкция - в размер на 70% от минимума, предвиден за извършеното нарушение, а когато в закона не е предвиден минимум – по договаряне между страните, но не повече от 70% от половината от максимума.Споразумение няма да може да се сключва за повторно нарушение; за нарушение, извършено в едногодишен срок от влизане в сила на акт, с който на нарушителя е наложено административно наказание или е издадено предупреждение за нарушение от същия вид; когато става дума за престъпление; когато признанието на нарушителя не се подкрепя от материалите по преписката.Законопроектът създава правни гаранции за защитата на гражданите в извънсъдебната фаза чрез обжалваемост на всички актове, които могат да засегнат правата и законните интереси на хората. Друга гаранция на защита е увеличението на процесуалните срокове - от 3 до 7 дни на 7 до 14 дни. Така гражданите и бизнесът ще имат повече време да организират защитата на своите права и законни интереси. Създава се двъзможност постановлението да се връчва по електронен път. Предвижда се при противоречива или неправилна практика по приложението на ЗАНН да се произнасят колегиите на ВАС и ВКС. Разширява се кръгът на органите, които могат да инициират тълкувателна практика на върховните съдебни инстанции чрез включване на Министерския съвет, всички министри и колективни органи на власт, създадени със закон и отговарящи за изпълнението на съответният нормативен акт.", "date": "2020.01.10", "title": "Бонус от 20% за нарушители, ако платят глоба предсрочно"}
{"url": "https://offnews.bg/temida/7-g-zatvor-i-zapor-na-imushtestvo-zaradi-izmami-dade-sadat-na-varnens-719131.html", "text": "Районният съд-Варна осъди на 7 г. затвор и конфискация на половината имущество 38-годишния адвокат Мирослав Антонов, съобщи Лекс. От 2015 г. до 2017 г. той е извършил 9 измами за 505 623 лв.Правата на Антонов са отнети до 26 април 2020 г., но днес е бил и задържан в съдебната зала, след като съдът е изменил мярката му за неотклонение гаранция от 10 000 лева. Уважени са и предявените по делото искове от пострадали за причинените им имуществени вреди, поясниха от съда.Ако присъдата му влезе в сила, Антонов ще загуби правата си, защото едно от основните изисквания за професията са да не си осъждан на затвор за умишлено престъпление от общ характер.Миналата година Антонов беше обвинен за измами в особено големи размери и представляващи особено тежък случай, от които са пострадали 12 души.Подсъдимият мамил пострадалите с аргумента, че ще участва от тяхно име в публична продан на имоти по различни изпълнителни дела. Обещавал им правна помощ и съдействие чрез намиране и покупка на имоти във Варна, предлагал им посредничество в преговорите, проверка на състоянието и цялостна подготовка на документите за осъществяване на сделката.Антонов бил препоръчван на пострадалите от съседи, познати и дори от родителите си. Те му се доверявали заради професията и го ангажирали да ги представлява и да защитава интересите им.Смекчаващо вината му обстоятелство е, че е възстановил част от причинените щети, но само за 65 353 лева.Антонов може да обжалва присъдата пред Варненския окръжен съд.", "date": "2020.01.10", "title": "7 г. затвор и запор на имущество заради измами даде съдът на варненски адвокат"}
{"url": "https://offnews.bg/analizi-i-komentari/chetiashtite-redovno-knigi-uchenitci-s-2-g-pred-vrastnitcite-si-no-1-719086.html", "text": "Учениците, които четат редовно художествена литература изпреварват с две учебни години връстниците си. Но около 26% от българските 15- и 16-годишни ученици не четат никога или много рядко. 8% смятат това за загуба на време, посочва  на резултатите от международното сравнително оценяване на учениците PISA на Организацията за икономическо сътрудничество и развитие (ОИСР), проведено през пролетта на 2018 г. Резултатите от него бяха обявени на 3 декември 2019 г. във всички включени страни, в това число и България.Те показаха, че България е последна в ЕС по четивна грамотност, че учениците ни постигат средно 420 точки при средно за ОИСР 487, че се е увеличил делът на учениците ни, които не покриват критичното за грамотността второ равнище и че намаляват онези на най-високите пето и шесто. Наредихме се до Мексико, Уругвай, Коста Рика.Преглед на данните от PISA 2018, чийто акцент е именно четивната грамотност* показва устойчиво понижение на средните резултати на българските ученици на 15 и 16 г. от 2012 г. насам - с 16 точки (при стандартна грешка 8,1 т.). А също - че най-голям е делът на българските ученици с резултати на ниските второ и първо равнище, докато за ОИСР модално е трето равнище. Устойчиво голям е делът на функционално неграмотни ученици у нас, а делът на ученици с максимални постижения е незначителен.Разликата между средния резултат на момичетата и момчетата в България значително намалява, но не благодарение на по-добри резултати момчетата, а на по-лоши на момичетата. Спрямо 2009 г. тези на момчетата не се променят, докато средният за момичетата се понижава с 20 точки.15% от разликите между резултатите на учениците в България могат да бъдат обяснени с техния семеен и социален произход. В България разликата между средните резултати по четене на учениците с висок и нисък индекс на социалния, културния и икономическия статус е 106 точки при средно за държавите от ОИСР 89 точки. Около 2/3 от учениците в България, които попадат в първия квартил според индекса на социалния, културния и икономическия статус, са с резултати по четене под критичния праг на постижения – второ равнище. 1/4 от тези с висок социално-икономически и семеен статус са функционално неграмотни. Средният резултат на учениците, които са посочили, че общуват в дома си на език, различен от българския, се е повишил с 15 точки в сравнение с 2009 г., но остава със 74 точки под средния резултат на учениците, посочили българския език като говорим език в семейството.Колкото по-голям е броят на книгите в дома на българските ученици, участвали в PISA 2018, толкова по-висок е средният резултат на учениците. Но 43% от тях са посочили до 25 книги в дома си.Нагласи и отношение към четенетоСпоред данните учениците предпочитат най-вече да четат художествена – 37%, и документална литература – 31%. По-рядко четат списания – 24%; вестници – 17%, и комикси – 16%. Разликата в четивната грамотност на учениците, които четат редовно (няколко пъти седмично) художествена литература и тези, които никога не четат подобна литература, се равнява на почти двугодишно обучение в училище, констатира в анализа си ИИО.Съществено е и „изпреварването“ на младите хора, които четат поне няколко пъти седмично документална литература. От гледна точка на уменията за четене те са по-напреднали с равностойността на едногодишно обучение от съучениците си, които никога не четат документални текстове. От друга страна, колкото по-рядко учениците четат комикси и вестници, толкова по-високи са техните резултати по четене в PISA. Що се отнася до четенето на списания, данните не показват ясно изразена връзка между честотата на четене на списания и средния резултат на учениците.Ползите от четенето на художествена литература не са една и две. То предполага по-продължително когнитивно ангажиране с нова лексика и разнообразни синтактични структури, което повишава капацитета на читателя да възприема по-комплексни текстове. Когнитивнoто обработване на информацията се обогатява с емоционална ангажираност и емпатия, които подпомагат разбирането. Стимулира се развитието на различни ментални модели, обвързващи сюжета, героите, тяхната мотивация и действия за постигането на задоволително разбиране на конструкцията на цялостния текст. Развива се способност за концентиране и поддържане на фокус за продължителни периоди от време.Въпреки това около 26% от българските ученици са посочили, че изобщо не четат книги или четат книги много рядко. Техният среден резултат по четене в PISA 2018 е 386 точки (при 420 т. на българските ученици). Това изоставане по четене се равнява на 1 година обучение в училище спрямо средното ниво.Близо 28% от учениците са посочили, че изобщо не четат за удоволствие. Техният среден резултат е 396 точки. При тези, които четат за удоволствие повече от два часа на ден (11% от учениците) средният резултат е 457 точки.Все пак следва да се отбележи, че делът на учениците в държавите от ОИСР, които са посочили, че не четат за удоволствие, е почти два пъти по-висок от този в България – 42%.По отношение на четивната грамотност българските ученици със силна вътрешна мотивация за четене изпреварват с около 2 години и 4 месеца съучениците си, които изобщо нямат такава мотивация. Като индикатори за субективното възприемане на четенето се използват отговорите на следните твърдения:„Чета само, ако се налага.“„Четенето е едно от любимите ми хобита.“„Обичам да говоря за книги с други хора.“„За мен четенето е загуба на време.“„Чета само, за да намеря информацията, която ми е необходима.“Твърденията се отнасят за различни материали за четене като книги, списания, вестници, уебсайтове, блогове, имейли и др.На тези твърдения у нас са отговорили около 90% от участниците в PISA 2018. Отговорилите с „напълно съгласен“ на двете твърдения, отразяващи вътрешна мотивация за четене („Четенето е едно от любимите ми хобита“ и „Обичам да говоря за книги с други хора“) са около 15% и те имат с над 70 точки по-висок среден резултат от отговорилите с „напълно несъгласен“ (които са съответно 16% и 20%).Най-големи различия в резултатите по четене има сред отговорилите по различен начин на твърдението, че четенето е загуба на време.Само 8% от участниците са напълно съгласни с това твърдение, но те показват и значително по-ниски резултати от тези, които са напълно несъгласни (38% от участниците). Около половината от учениците не са съгласни с другите две твърдения – „чета само, ако се налага“ и „чета само, за да намеря информацията, която ми е необходима“. Те имат сравнително високи резултати по четене (между 450 и 458 точки). Тези, които са се съгласили с твърденията имат с около 45 точки по-нисък резултат.От съществено значение за постигнатите резултати е не само личното отношение на учениците към четенето, но и примерът, който получават в дома си. Основен индикатор затова са отговорите на въпроса „Колко книги имате в дома си?“, като тук не се включват списания, вестници или учебници. Близо ¼ от всички ученици, участвали в PISA 2018 посочват, че имат до 10 книги в дома си. Те имат и значително по-ниски средни резултати по четене – едва 356 точки. Под средното равнище са и тези, които са посочили, че имат между 11 и 25 книги – 411 точки. Само 9% от учениците посочват, че имат над 200 до 500 книги вкъщи, но те имат много висок среден резултат. На практика тези ученици са по-напреднали с равностойността на около 4 години обучение в училище спрямо съучениците им, които имат до 10 книги вкъщи.Ако съдим по данните на PISA 2018, учениците все още предпочитат традиционната книга. Почти една трета от тях (33%) посочват, че предпочитат да четат книги на хартиен носител. Техният резултат е 454 точки или с 49 точки по-висок от резултата на учениците, които по-често четат книги на електронни устройства – съответно 22% и резултат 405 точки. Младите хора, обаче, които са посочили, че четат поравно книги както на хартиен носител, така и на електронни устройства, са 18% и имат също сравнително висок резултат – 452 точки.Във въпросника за ученика е включена група въпроси, които описват конкретни стратегии, като учениците трябва да посочат според тях кои стратегии са най-ефективни. Разглеждаме следните шест стратегии за разбиране и запаметяване на текст, включени в изследването:„Съсредоточавам се върху тези откъси от текста, които са лесни за разбиране.“„Бързо прочитам текста два пъти.“„След като прочета текста, обсъждам съдържанието му с други хора.“„Подчертавам важните откъси в текста.“„Правя резюме на текста с мои думи.“„Чета текста на глас на друг човек.“Данните показват, че използването на стратегии за разбиране и осмисляне на информация има значителна „добавена стойност“ към четивната грамотност на учениците. Използването им осигурява значително преимущество на учениците, която се вижда от съществената разлика между резултатите по четене на учениците, които използват и тези, които не използват конкретната стратегия. Познаването и използването на такива стратегии води до подобри читателски умения и е предпоставка за по-добри образователни постижения на учениците - пишат от Института за изследвания в образованието.Използването предимно на стратегии за запаметяване без стратегии за осмисляне и разбиране се свързва с ниски равнища на четивни умения на учениците. В същото време, прилагането на стратегии за разбиране и осмисляне винаги носи, макар и в различна степен, преимущество на учениците и допринася за повишаване на техните резултати. Например, при стратегията „Бързо прочитам текста два пъти“ учениците в двете групи – тези, които основно разчитат в подготовката си на стратегии за запаметяване и тези, които не използват такива стратегии – имат един и същи резултат, който е около средния резултат по четене на всички ученици в България.", "date": "2020.01.10", "title": "Четящите редовно книги ученици с 2 г. пред връстниците си. Но 1/4 от 15-годишните в България никога не четат"}
{"url": "https://mamaninja.bg/%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/%D0%BB%D1%8E%D0%B1%D0%B8%D0%BC%D1%86%D0%B8/item/3910-lutar%2C-nasheto-vtoro-dete", "text": "", "date": "2020.01.10", "title": null}
{"url": "https://offnews.bg/tenis/sarbia-se-dobra-do-polufinalite-na-atp-cup-719130.html", "text": "Сърбия успя да се класира за полуфиналите на турнира ATP Cup, след като победи Канада с 3:0. В първият мач за деня Душан Лайович надделя над Феликс Оже-Алисиам с 6:4, 6:2.Втората битка прати на корта Новак Джокович и Денис Шаповалов, като Джокера се наложи с 4:6, 6:1, 7:6(4). В срещата по двойки излязоха Никола Качич и Виктор Троицки срещу Петер Полански и Адил Шамасдин като сърбите бяха поече от категорични и победиха с 6:3, 6:2.Така западната ни съседка ще срещне утре Русия, а днес вече се играе последният полуфинал – този между Испания и Белгия.Вчера Австралия се класира за предпоследното стъпало на турнира след истинска драма в серията с Великобритания. Руснаците пък се нуждаеха от само два мача, за да си осигурят място на полуфиналите.Карен Хачанов и Даниил Медведев спечелиха мачовете на сингъл срещу Аржентина, което прави този на двойки без значение за изхода от серията. Все пак Габашвили и Кравчук надиграха Молтени и Гонсалес със 7:6(5), 6:4.Припомняме, че България не успя да излезе от групите, въпреки геройската битка на нашите момчета. \"Трикольорите\" и останаха на трето място в класирането в своята Група С.", "date": "2020.01.10", "title": "Сърбия се добра до полуфиналите на ATP Cup"}
{"url": "https://offnews.bg/bojni/atanas-bozhilov-shte-zashtitava-svetovnia-poias-po-kikboks-na-senshi-5-719134.html", "text": "Капитанът на националния ни отбор по кикбокс Атанас Божилов предстои да направи първа защита на световната си титла по кикбокс за професионалисти на петото издание на бойната галавечер SENSHI. Тя ще се проведе на 22 февруари в зала „Конгресна“ на Двореца на културата и спорта във Варна и ще вдигне адреналина на публиката с 9 интригуващи двубоя. VIP масите и билетите за галата вече са в продажба в мрежата на Eventim.bg.Двукратният световен шампион в стил К-1 за професионалисти завоюва световния пояс на WAKO PRO, който сега ще защитава, през април 2019 година на ринга на SENSHI. Тогава той се изправи срещу коравия Макс Сподаренко от Беларус в категория до 71.8 кг.Сега Божилов ще се качи за четвърти път на арената на галата. Последните му три битки на SENSHI бяха увенчани със знаменит успех. През октомври той се качи на ринга в сблъсък срещу друг силен представител на Беларус Павел Правашински. Супер битката между двамата протече по правилата на К-1 в категория до 75 кг.,а след три пълни рунда победата отиде заслужено при българина, който доминираше през целия мач.През 2018 година Божилов става и световен шампион по кикбокс за професионалисти на Kickboxing Grand Prix до 72.5 кг. Постиженията на капитана на националния ни отбор му донесоха и номинация за приза Спортист на годината за Бургас през 2019 г.Срещу кого ще се изправи Божилов и в какъв стил ще бъде битката между двамата бойци, предстои да разберете съвсем скоро.Билетите за бойната галавечер SENSHI 5 са на цени от 10 и от 20 лв. и могат да бъдат закупени от мрежата на Eventim.bg.За повече информация следете уебсайта на SENSHI - . Подробности, снимки и вълнуващи видеа от галавечерите може да откриете и във  и  на SENSHI.", "date": "2020.01.10", "title": "Атанас Божилов ще защитава Световния пояс по кикбокс на SENSHI 5"}
{"url": "https://offnews.bg/futbol/napusna-ni-legendata-na-beroe-petko-petkov-719137.html", "text": "Легендата на Берое Петко Петков почина внезапно на 73-годишна възраст. Той е роден на 3 август 1946 година. Петков има 260 мача и 144 гола за Берое в А група. Освен това има още 92 мача и 89 гола в Б група за старозагорския отбор.Той е двукратен голмайстор на А група през 1974 година, когато отбелязва 20 гола и през 1976 година – с 19 вкарани попадения. През сезон 1974/75 вкарва рекордните 51 гола в „Б“ група.На 13 септември 1972 г. Петков вкарва 5 гола при победата на Берое със 7:0 срещу Аустрия Виена в мач за Купата на УЕФА. Две седмици по-късно бележи нови два гола в реванша във Виена, който старозагорци печелят с 3:1.Петко Петков има 14 гола за Берое в евротурнирите - 9 в Купата на УЕФА и 5 в КНК. Шампион и носител на Купата на Австрия с отбора на Аустрия Виена, за който има 51 мача с 10 гола в Австрийската Бундеслига.Петков ще бъде изпратен от този свят с поклонение на 12 януари от 11 ч. в залата на Държавна опера – Стара Загора. Погребението ше се състои от 15 ч. в Гробищен парк – Стара Загора.", "date": "2020.01.10", "title": "Напусна ни легендата на Берое Петко Петков"}
{"url": "https://offnews.bg/politika/bsp-kani-dps-volia-i-nezavisimi-deputati-na-konsultatcii-za-vota-na-n-719156.html", "text": "Парламентарната група на „БСП за България“ кани за консултации ПГ на ДПС, Воля и независимите народни представители на 16 и 17 януари по повод предстоящия вот на недоверие. От БСП подчертават, че обявяването на инициативата им за внасяне на вот на недоверие е отключило последващите събития. Те ясно показват, че правителството носи вина за кризите с водата и вноса и горенето на отпадъци.Социалистите считат още, че нито арестът, нито оставката на ресорния министър изчерпват въпроса за политическата отговорност на правителството „Борисов 3“. От левицата са категорични, че българите дишат мръсен въздух, в Перник няма яснота докога ще продължи режимът и дали няма да се утежни. От локална кризата с водата става национална.Въпросите около горенето на отпадъците остават отворени. Това е в резултат на сгрешена политика , безхаберие,некомпетентност, съмнения за корупция и неизпълнени обещания.Ако всички поканени подкрепят вота на недоверие, общият брой на народни представители ще бъде 124, коментират от БСП.", "date": "2020.01.10", "title": "БСП кани ДПС, Воля и независими депутати на консултации за вота на недоверие"}
{"url": "https://offnews.bg/zdrave-i-krasota/tiutiunopusheneto-vodi-do-depresia-719157.html", "text": "Изследователи от Университета в Белград и Университета в Прищина направиха проучване на над 2000 студенти в двете висши училища относно навика им да пушат и симптомите на депресия.Резултатите, публикувани изданието „PLOS ONE” сочат, че сред студентите, които пушат редовно, процентите на клинична депресия са два до три пъти по-високи, отколкото сред колегите им непушачи, съобщава БГНЕС.Всъщност 14% от пушачите в Университета в Прищина страдат от депресия в сравнение с 4% от непушащите студенти, докато в Белградския университет 19% от пушачите страдат от депресия в сравнение с 11% от непушачите. Изследователите също така са отчели и икономическия и социален произход на студентите, участвали в проучването.“Нашето проучване добавя още категорични доказателства към вече съществуващите, че тютюнопушенето и депресията са тясно свързани”, каза авторът на изследването Хагай Левайн от Университета в Йерусалим. “Въпреки че може да е твърде рано да сме напълно уверени, че тютюнопушенето причинява депресия, изглежда, че тютюнът има неблагоприятен ефект върху психичното ни здраве”, сподели Левайн.Това не е първият път, в който изследователските проучвания очертават връзки между депресивните състояния и вредния навик.Проучване от 2017 г., проведено от изследователи от King’s College в Лондон и Карловия университет в Прага показа, че 66,3% от пациентите с умерена или тежка депресия, които са отказали цигарите, не са имали симптоми на депресия само година година след отказването.", "date": "2020.01.10", "title": "Тютюнопушенето води до депресия"}
{"url": "https://offnews.bg/ikonomika/rabotim-za-darzhavata-do-15-maj-evropejskite-danakoplattci-ni-spestia-719161.html", "text": "Денят на данъчна свобода тази година ще настъпи на 15 май. Това е денят, в който гражданите ще спрат да работят за държавата и ще започнат да работят за себе си. През 2020 г. в държавната хазна е планирано да постъпят рекордните 46,8 млрд. лв. приходи. Средно за един календарен ден българите ще изработват по 346 млн. лв., което означава, че ще са необходими близо 136 дни за попълване на хазната, съобщи ИПИ. Датата е символична и показва кога държавната хазна ще се попълни, ако всичко изработено бъде незабавно изземвано – ние я наричаме Ден на данъчна свобода, а по-света е известна като Tax Freedom Day. Въпросните 136 дни отразяват общите приходи в консолидираната фискална рамка за 2020 г., но има някои специфични моменти, които следва да се отчетат:Живеещите в България отново ще получат помощ от европейските данъкоплатци, които ще ги „отменят” за близо 8 дни работа към държавата. Това отразява заложените в бюджета близо 2,7 млрд. лв. помощи от ЕС. Местните данъкоплатци ще работим до 7-ти май за държавата, а в дните до 15-ти май ще бъдем отменени от европейските данъкоплатци. За пръв път от над 10 години държавният бюджет е планиран без излишък или дефицит. През последните години традиционно в бюджета се залага дефицит, а в крайна сметка се формира излишък – това се случи през 2016-2018 г.През 2019 г. картината беше подобна, но еднократният разход за изтребителите все пак доведе до дефицит от близо 1,2 млрд. лв. на касова основа. През 2020 г. за пръв път след рецесията у нас от 2009 г. се планира бюджет с балансирано салдо;Най-много дни през 2020 г. ще са необходими за попълване на приходите от ДДС – 34 дни. За приходите от акцизи ще са нужни над 16 дни. За осигуровките ще е нужен над месец – 24 дни за социално осигуряване и 9 дни за здравно. Приходите от подоходните данъци ще се попълнят за близо 13 дни, а тези от корпоративни данъци – за малко над 8 дни. Други над 7 дни ще се работи само за да платим държавните и общинските такси.През последните години се наблюдава тенденция дните, необходими на българските данъкоплатци да попълнят тяхната част от бюджета, да бъдат все повече и денят на данъчна свобода да идва по-късно. Това означава, че реално данъчната тежест в страната нараства.Преразпределението през приходната част на бюджета през 2020 г. се планира да достигне 36,9%, което е с малко над нивата от 2019 г. и реално е най-високата стойност за последните 10 години. Докато през 2017 и 2018 г. беше покачена вноската за пенсия, а през 2019 г. беше покачен максималният осигурителен праг, през 2020 г. българския данъкоплатец е изправен пред по-високи местни данъци и такси. За съжаление, през последните над 10 години, след въвеждането на плоския данък от 2008 г. няма примери за намаление на данъчната тежест у нас.", "date": "2020.01.10", "title": "Работим за държавата до 15 май, европейските данъкоплатци ни спестяват 8 дни"}
{"url": "https://offnews.bg/ikonomika/60-dushi-podali-danachnite-si-deklaratcii-v-parvite-chasove-sled-start-719148.html", "text": "60 души са подали данъчните си декларации по електронен път още в първите часове след днешното начало на тазгодишната данъчна кампания, съобщи на пресконференция говорителят на Националната агенция за приходите Росен Бъчваров.НАП очакват около 600 000 декларации от физически, и още 300 000 - от юридически лица.Първите ще имат възможността да използват нова услуга на НАП за автоматично попълване на данъчната декларация, която все още не е активна, но ще бъде от първите дни на месец март. От нея ще могат да се възползват имащите персонален идентификационен код (ПИК) или електронен подпис. Тези, които не разполагат с ПИК, могат да получат такъв безплатно от всеки офис на НАП. Само тази сутрин няколкостотин души са си взели ПИК в София. Ако пък хората искат да подновят ПИК-а си, например за да подсигурят данните си след миналогодишния пробив в системата на НАП, може да го направят и по електронен път, не е нужно да се разхождат до НАП.За да може приходната агенция да попълни данъчната декларация, към фирмите - платци на доходи - от тази година се въвежда изискване за подаването на две справки - за доходите от трудови правоотношения и за хонорари. То ще става само по електронен път. Крайният срок за подаването им е 28 февруари, независимо че годината е високосна и вторият месец от 2020-а приключва на 29-и, каза Боряна Георгиева от приходната агенция. Ако фирмите констатират неточности, ще могат да ги коригират до 30 септември 2020 г.В автоматично попълнените електронни декларации ще фигурират данните от трудовите и извънтрудовите (напр. хонорари) правоотношения. Ако човек има доходи от други източници, например наем, сделки с ценни книжа на нерегулирани пазари и др., ще трябва да ги довпише. Същото важи и ако иска да ползва отстъпки например заради застраховка, заради намалена трудоспособност и др. Всеки ще може да коригира попълнената от НАП данъчна декларация - да променят или заличават суми според това, което считат, че е вярно. Крайната отговорност за съдържанието ѝ носи лицето - подчерта Росен Бъчваров.Според цитирани от него данни около 70% от досегашните данъчни декларации съдържат само информация за доходи от трудови правоотношения и хонорари. \"Вярваме, че новата услуга \"Автоматично попълване на данъчна декларация\" ще спести много време и разходи на българските граждани\", посочи той.По отношение доходите от наем НАП има информация, но само за част от тях - когато наемателят е юридическо лице, но не и в обратния случай, обясни Бъчваров защо тази информация няма да фигурира в автоматично попълнените бланки.От тази година няма да е необходимо хората да подават с декларациите си и справки от работодателя за получените доходи, независимо дали подават декларациите си електронно или на хартия в офис на НАП. Ако обаче си ги искат - например за да подадат декларацията си преди март, работодателят е длъжен да ги осигури. Няма да е необходимо също да се подават и копия от ТЕЛК-ови решения за намалена работоспособност, нито документи, удостоверяващи увреждане на дете.Справки обаче ще са необходими, ако човек иска да ползва отстъпка от данъка. Той ще трябва да удостовери документално, ако има право на такава например заради застраховка или на друго основание, тъй като в НАП не постъпва такава информация.Също от тази година самоосигуряващите се са длъжни да подадат данъчните си декларации по електронен път. За тях няма възможност да подадат хартиена декларация, заради изискване в закона.Започналата на 10 януари данъчна кампания изтича на 30 април. Дотогава физическите лица трябва да подадат данъчните си декларации по чл. 50 от ЗДДФЛ и да платят дължимото. Те могат да го направят както по електронен път, така и на хартия. Около 2/3 от декларациите на физическите лица имат пълния потенциал да бъдат подадени електронно, коментира Бъчваров.Хората, които подадат и платят до края на март, имат право на 5% отстъпка от данъка за довнасяне, но до 500 лв. Другите две условия за облекчението са декларацията да е подадена електронно и да няма стари задължения.За да избегне неприятния случай, в който заради няколко стотинки, останали от минала година, човек не може да се възползва от отстъпката, той може предварително да провери дали дължи нещо - отново с ПИК или електронен подпис, да плати и след това да подаде данъчната си декларация, за да ползва отстъпка, посъветва Бъчваров.", "date": "2020.01.10", "title": "60 души подали данъчните си декларации в първите часове след старта на кампанията"}
{"url": "https://offnews.bg/obshtestvo/otkriha-parvia-modulen-parking-v-balgaria-719159.html", "text": "Областния управител на Пловдив Дани Каназирева и рали шампионът Костадин Щерев откриха първия модулен паркинг в България, предаде БНР.Подобни съоръжения са изградени в Япония и САЩ от десетилетия, посочи Щерев, един от собствениците на съоръжението. Паркингът се намира до Сточна гара в града, изграден е изцяло от метални модули на седем етажа. Капацитетът му е 15 автомобила, но при интерес може да бъде разширен с още нива и модули на ширина. Щерев е категоричен, че такова съоръжение би улеснило паркирането и у нас. Той подчерта, че паркингът е напълно подвижен и се сглобява за 20 дни. Конструкцията е роботоризирана, работи 24 часа, има охрана и видеонаблюдение, както и издържа на бури и силен вятър. \"Когато има модулен автоматичен паркинг, клиентът спира на обозначеното място за паркиране, слиза от автомобила, заключва го и той се прибира на място, така че да е защитен и да не пречи на никого. Няма маневри, няма случай някой да е спрял накриво. Автомобилът се прибира автоматично - самата машина определя дължината и височината на колата и я прибира на точно определено място“, обясни Щерев и допълни, че цената на този вид паркинг не е по-различна от на всички останали. Зам.-кметът на район \"Централен\" Тошо Пашов съобщи, че вече се обмислят шест места в района, където биха могли да се поставят такива паркинги. ", "date": "2020.01.10", "title": "Откриха първия модулен паркинг в България"}
{"url": "https://offnews.bg/obshtestvo/slagat-ogranichiteli-na-tcarigradsko-719155.html", "text": "Утре започва монтирането на физически ограничители тип \"делинеатор\" в зоните, забранени за движение и преминаване в рамките на пътния възел на бул. \"Цариградско шосе\" и бул. \"Ал. Малинов\". Целта е физически да бъде ограничено движението на автомобили в тези зони, за да се избегне образуването на \"тапи\" и \"засичане\" между автомобилите.По този начин ще се повиши пътната безопасност и ще се осигури по-добро канализиране на трафика през пътния възел.Ето къде ще се поставят ограничителите: ", "date": "2020.01.10", "title": "Слагат ограничители на Цариградско"}
