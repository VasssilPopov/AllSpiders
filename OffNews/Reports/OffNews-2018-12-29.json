{"url": "https://offnews.bg/sviat/avstria-shte-nalozhi-danak-na-digitalnite-giganti-po-primera-na-frantc-694640.html", "text": "Австрийският канцлер Себастиан Курц се ангажира страната да обложи с данък дигиталните гиганти - Гугъл, Епъл, Фейсбук, Амазон и др., по примера на Франция, съобщи Франс прес, цитирана от БТА. Преговорите за това ЕС да налага данъци върху дигиталната икономика продължават, но Франция вече обяви, че смята да въведе данък върху дигиталните гиганти, без да изчаква решението.\"Ще е само справедливо гигантите от дигиталната сфера, действащи в Европа, да плащат справедлив дял от данъците. Освен евентуалната норма на европейско ниво ще действаме и на национално равнище\", заяви Курц.\"Ще въведем дигитален данък в Австрия\", изтъкна той. По думите му, страните членки на ЕС \"по принцип са съгласни, че има нужда от такова облагане\".\"Целта е ясна: става дума да обложим предприятия, събиращи колосални приходи онлайн, върху които не плащат на практика никакъв данък, например (социалната мрежа) Фейсбук и (компанията за електронни продажби) Амазон\", уточни Курц.Канцлерът е възложил изпълнението на задачата на своя финансов министър Хартвиг Льогер, който ще представи подробности за новия данък в началото на януари.След това дигиталният данък ще влезе в сила в рамките на фискалните реформи, замисляни от австрийския кабинет до 2020 г.Френският данък няма да обхваща само преките продажби, но и приходите от реклама, уебсайтове и препродаване на лични данни. Според действащото европейско законодателство американските хай тек гиганти могат да декларират всичките си европейски приходи в произволно избрана страна членка на общността и на практика се насочват към държави с ниски данъци като Ирландия, Холандия и Люксембург. Така дигиталните компании плащат в ЕС като данъци средно 9 на сто срещу 23 на сто за останалите фирми, изчисли еврокомисарят по въпросите на конкуренцията Маргрете Вестагер.", "date": "2018.12.29", "title": "Австрия ще наложи данък на дигиталните гиганти по примера на Франция"}
{"url": "https://offnews.bg/obshtestvo/operniat-pevetc-stoian-stoianov-pochina-v-zagreb-694626.html", "text": "В Загреб почина оперният певец Стоян Стоянов.Стоянов е роден на 28 декември 1929 г. в град Айтос. През 1955 г. започва да учи пеене при Христо Бръмбаров в София и продължава в Музикалната академия, която завършва през 1960 г. Учи оперна режисура при Драган Карджиев.Още като студент в трети курс на Музикалната академия дебютира в ролята на Кармело от операта \"Една нощ във Венеция\" на Йохан Щраус в Софийския държавен музикален театър.Първото участие на Стоян Стоянов на оперна сцена е във Варна в ролята на Рудолф в \"Бохеми\".От 1960 до 1963 г. е солист на Софийската опера. От 1964 до 1969 г. е член на операта в Скопие, а от 1969 живее и работи в Загреб, където има забележителна оперна кариера.", "date": "2018.12.29", "title": "Оперният певец Стоян Стоянов почина в Загреб"}
{"url": "https://offnews.bg/sviat/ankara-i-moskva-s-obshti-dejstvia-v-siria-694624.html", "text": "Турска делегация пристигна в Москва за среща с външния и военния министри на Русия, постигнато е споразумение за общи действия при прочистването на терористичните групировки в Сирия, предаде Анадолската агенция.В състава на групата от Анкара са външният министър Мевлют Чавушоглу, на отбраната Хулуси Акар, ръководителят на агенцията за разузнаването /MIT/ и съветникът по външните работи на президента Ибрахим Калън.Срещата продължи час и половина, а после пред журналисти Чавушоглу заяви, че двете страни са постигнали съгласие да прочистят сирийската територия от всички терористични групировки и е налице обща воля за това. Той подчерта, че президентът Реджеп Ердоган отдава приоритетно значение на връзките с Русия по отношение на проблемите в Близкия Изток. В качеството си на гаранти на процеса в Астана /Казахстан/, ние отстояваме териториалната и политическата цялост на Сирия и сме категорично против действията, които биха нарушили това, посочи Чавушоглу.„Москва и Анкара обсъдиха стъпките по реализацията на меморандума за създаването на демилитаризирана зона в сирийския Идлиб, който бе подписан в Сочи. Обсъдихме действията, които ще предприемем, за да изпълним този меморандум с целта да отстраним всякакви проблеми, които могат да възникнат по пътя на реализацията на този важен документ“, заяви турският външен министър Чавушоглу, цитиран от РИА Новости.Според него благодарение на меморандума е станало възможно в значителна степен да се осигури спокойствието и да се постигне принос в развитието на политическия процес. „Очевидно е, че някои се стремят да ерозират работата в рамките на процесите в Астана и Сочи. Нека обаче те да не забравят, че ако ние сега можем да говорим за създаването на комитета по конституцията, това стана възможно само благодарение на действията на Русия, Турция и Иран“, отбеляза той.Чавушоглу допълни, че на преговорите са обсъдени и хуманитарни въпроси – „коментирахме нашето взаимодействие с цел активизиране на процеса на доброволното завръщане на бежанците в Сирия и създаването на необходимите за това условия“. Той подчерта, че Анкара ще продължи активната работа и координацията си с руските колеги и с тези от Иран с цел да се ускори приближаването до политическото урегулиране в Сирия.На срещата на високо равнище в Москва, на която бе обсъдена ситуацията в Сирия след изтеглянето на силите на САЩ, бе потвърдено уважението към териториалната цялост на арабската република, заяви външният министър на Русия Сергей Лавров, цитиран от ТАСС. Двете страни подчертаха, че всички действия ще се провеждат в строго съответствие с резолюция 2254 на Съвета за сигурност при ООН и с безусловно зачитане на суверенитета и териториалната цялост на Сирия, каза той.Лавров допълни, че Москва и Анкара са постигнали разбирателство за координацията между военните части на сирийска земя след изтеглянето на войските на САЩ. „Разбира се, ние отделихме особено внимание на новите обстоятелства, които възникнаха във връзка с обявеното от САЩ изтегляне на военните сили. Беше постигнато разбирателство за това как военните на Русия и Турция в Сирия ще продължат да координират своите стъпки в новите условия, като целта е окончателното изкореняване на терористичната заплаха в арабската страна“, коментира Лавров.Русия се надява, че западните страни няма да пречат на бъдещите усилия на Москва, Анкара и Техеран за създаването на сирийския конституционен комитет. Решението за него бе прието на Конгреса на сирийския национален диалог в Сочи на 30 януари 2018 г. Предполага се, че в този орган ще влязат делегати от правителството на Сирия, опозицията и гражданското общество. Представителят на ООН за Сирия Стафан де Мистура настояваше в състава на комитета да има не повече от 50 души.", "date": "2018.12.29", "title": "Анкара и Москва с общи действия в Сирия"}
{"url": "https://offnews.bg/futbol/kitajtci-vadiat-milioni-za-popeto-zvezdata-ni-na-krastopat-694620.html", "text": "Капитанът на националния отбор Ивелин Попов е получил многомилионна оферта от Китай, информира Sportal.bg. Най-добрият футболист на България през последните три години е силно желан от отбора на Ханчжоу Грийнтаун, който предлага договор на стойност девет милиона лева на Попето, за следващите две години.Бившият играч на Барселона Сержи Бархуан е наставник на тима, а бившият страж на България Здравко Здравко е треньор на вратарите. Отборът завърши на трето място във втора дивизия на Китай, но има сериозни амбиции да атакува местната Суперлига, след като изпадна през 2016 година. Офертата шокирала почиващия на Боровец Попов, който е играч на Спартак (Москва), но почти сигурно напуска московчани през зимата, тъй като се оказа ненужен в плановете на новия треньор.Родната десетка води преговори с руските Ростов, Кубан и Динамо (Москва), както и с турския Гьозтепе, които имат сериозен интерес към 31-годишния футболист. Изненадващата оферта от Китай много е размътила главата на Попов. Бившият играч на Литекс, Газиентепсор, Кубан и Рубин е на кръстопът, тъй като финансовите условия са уникални, а той не е първа младост.От другата страна капитанът на националния отбор има една голяма мечта - да играе на голям форум с фланелката на България. При трансфер във втора дивизия на Китай, където нивото на футбола определено не е на нивото в Русия, той може да загуби своето място в селекцията на \"трикольорите\".Капитанът на \"лъвовете\" има 80 мача и 14 гола с екипа на България, като е само на 16 мача от Христо Бонев, който е на трето място във вечната ранглиста по мачове с националната фланелка, а 26 срещи го делят от лидера Стилиян Петров (106).Попето трябва да бъде в Москва на 7 януари. Той не беше включен в групата за лагера в ОАЕ и най-вероятно ще разтрогне, за да отиде в друг клуб като свободен агент.", "date": "2018.12.29", "title": "Китайци вадят милиони за Попето, звездата ни на кръстопът"}
{"url": "https://offnews.bg/obshtestvo/zabrana-za-parkirane-v-tcentara-na-sofia-ot-tazi-vecher-zaradi-novogod-694628.html", "text": "От тази вечер до вечерта на 1 януари е забранено паркирането в района около площад \"Княз Александър І\" в София заради концерта в новогодишната нощ, съобщиха от Столична община.Забранява се престоят и паркирането на пътни превозни средства, както следва:От 20.00 часа на 29.12.2018 г. до 18.00 часа на 01.01.2019 г.:-на площад \"Княз Александър І\".-на ул. \"Дякон Игнатий\" между бул. \"Цар Освободител\" и ул. \"Аксаков\" и на ул. \"Дякон Игнатий\" от страната на градинката срещу ул. \"Аксаков\".От 08.00 до 19.30 часа на 31.12.2018 г. на ул. \"Кн. Александър I\" между бул. \"Цар Освободител\" и ул. \"Съборна\", с изключение на автомобилите ползващи \"служебен абонамент\" на пл. \"Кн. Александър I\" и ул. \"Дякон Игнатий\".От 08.00 часа на 31.12.2018 г. до 06.00 часа на 01.01.2019 г.:-на паркинга между Национална художествена галерия и сградата на Народна събрание 2 и БНБ;-на ул. Г.Бенковски\" между ул. \"Аксаков\" и бул. \"Цар Освободител\";-на ул. \"Аксаков\" между ул. \"Г.Бенковски\" и ул. \"Дякон Игнатий\".От 14.00 часа на 31.12.2017 г. до 06.00 часа на 01.01.2019 г. се забранява влизането на пътни превозни средства в двете посоки, с изключение на колите със специален режим, както следва:– по бул. \"Цар Освободител\" между площад \"Независимост\" и ул. \"Г.С. Раковски\";-по ул. \"Аксаков\" между ул. \"Бенковски\" и ул. \"Дякон Игнатий\";-по ул. \"Георги Бенковски\" между ул. \"Аксаков\" и бул. \"Цар Освободител\";-по ул. \"Княз Александър І\" между ул. \"Съборна\" и пл. \"Княз Александър І\";-по ул. \"Леге\" между ул. \"Съборна\" и пл. \"Атанас Буров\".На концерта в новогодишната нощ няма да бъдат допускани хора във видимо нетрезво или неадекватно състояние, както и такива, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите. Ще бъдат изградени контролно-пропускателни пунктове.Очакват се Нова година на площада да посрещнат между 10 и 30 хиляди души. Програма ще започне в 22 часа и ще продължи до 1 часа на 1 януари.В новогодишната нощ ще се движат столичното метро и част от наземния транспорт.", "date": "2018.12.29", "title": "Забрана за паркиране в центъра на София от тази вечер заради новогодишния концерт"}
{"url": "https://offnews.bg/sviat/egipetskite-sili-za-sigurnost-likvidiraha-40-zapodozreni-za-atentata-v-694622.html", "text": "Египетските сили за сигурност ликвидираха тази сутрин 40 заподозрени за атентата срещу туристи в Кайро снощи. Заподозрените са убити по време на антитерористична операция в Гиза и северен Синай, съобщиха Ройтерс и БТА, като се позоваха на информация от вътрешното министерство на страната. Силите за борба с тероризма атакуваха \"екстремистки клетки на радикали, планирали нападения срещу държавни институции, туристически обекти, служители от армията и полицията, също и места, където се упражняват религиозни култове\", се казва в съобщението.По данни на ведомството 14 терористи са ликвидирани в предградие на Кайро, още 16 - в крайпътен жилищен комплекс недалеч от столицата, други 10 - в град Ариш, Северен Синай. При обиски са открити множество огнестрелни оръжия, боеприпаси, самоделни взривни устройства и експлозиви.Антитерористичната операция е осъществена часове след атентата в Кайро снощи, когато самоделно взривно устройство избухна край пътя в Гиза при преминаването на автобус с 14 виетнамски туристи, разглеждали пирамидите.Двама туристи загинаха на място, още един и екскурзоводът починаха от раните си в болница. Пострадаха още 10.След серия нападения срещу християни бе засилена охраната на всички църкви и коптски храмове в Египет, а през празничните дни силовите структури действат в специален режим, който ще остане в сила до православната Коледа, отбелязвана от някои вярващи по юлианския календар - на 7 януари.Засилена бе и охраната на туристическите обекти. Затова екстремистите са потърсили слабо място в системата за сигурност и са решили да нападнат движещ се автобус. Има данни, че експлозивът е бил задействан от разстояние.", "date": "2018.12.29", "title": "Египетските сили за сигурност ликвидираха 40 заподозрени за атентата в Кайро"}
{"url": "https://offnews.bg/futbol/ronaldo-i-var-spasiha-iuventus-sreshtu-sampdoria-694621.html", "text": "Ювентус стигна до драматична победа с 2:1 срещу Сампдория в двубой от 19-ия кръг на иаталианската Серия А, игран на стадиона на \"бианконерите\".Системата за видеоповторение спаси торинци, тъй като гостите вкараха изравнителен гол в продължението, който обаче бе отменен заради засада.Суперзвездата Кристиано Роналдо се превърна в големия герой за домакините, след като вкара и двата гола за техния успех. Той бе точен в 2-ата минута и в 65-ата от дузпа.За гостите попадението бе дело на намиращия се във фантастична форма Фабио Куалиарела, който вкара от дузпа в 33-ата минута. В 91-ата минута Сапонара вкара изравнителен гол, който обаче както вече е ясно бе отменен заради засада.Така Юве се реваншира на своите верни фенове за ремито срещу Аталанта в миналия кръг и в крайна сметка след днешната победа тимът вече има 53 точки и е с цели 12 повече пред втория Наполи, който обаче има и мач по-малко. След загубата Сампдория пък е на 5-ото място с 29 точки.", "date": "2018.12.29", "title": "Роналдо и ВАР спасиха Ювентус срещу Сампдория"}
{"url": "https://offnews.bg/zimni/vladi-zografski-preodolia-kvalifikatciite-za-parvoto-sastezanie-ot-che-694632.html", "text": "Най-добрият български ски скачач Владимир Зографски премина квалификациите и се класира за първото състезание от веригата \"Четирите шанци\", което се провежда в немския град Оберстдорф. Българинът преодоля 121 метра и зае 39-о място в подреждането.Регламентът на \"Четирите шанци\" е различен в сравнение със стартовете за Световната купа. Провеждат се два скока. Първият е по системата нок-аут, при която скачачите участват в дуели.Първият в квалификацията се изправя срещу 50-тия, а 25-тият срещу 26-тия. 25-мата победители от двубоите и петима \"щастливи губещи\" с най-добри резултати, участват във втория скок. Крайното класиране е според сумата от точки от двата скока.Иначе квалификацията бе спечелена от австриеца Щефан Крафт. Съперник на Зографски в дуела ще бъде представителят на домакините Рихард Фрайтаг. Състезанието е утре.", "date": "2018.12.29", "title": "Влади Зографски преодоля квалификациите за първото състезание от Четирите шанци"}
{"url": "https://offnews.bg/112/avtobus-na-gradskia-transport-se-blasna-v-kashta-v-sofia-694629.html", "text": "Автобус на градския транспорт се е блъснал в къща между ул. \"Суходолска и ул. \"Кубан\" в София.Инцидентът е станал около 15.10 часа, съобщи ръководителят на отдел \"Организация, координация, контрол и безопасност на обществения транспорт\" към Центъра за градска мобилност Лъчезар Пеков, цитиран от \"Фокус\". Катастрофиралият автобус се е движел по линия 77. Водачът на превозното средство обяснява, че е бил засечен от лек автомобил.При инцидента няма пострадали. В автобуса е имало само един пътник. Регистрирани са материални щети. ", "date": "2018.12.29", "title": "Автобус на градския транспорт се блъсна в къща в София"}
{"url": "https://offnews.bg/sviat/za-12-chasa-politciata-v-istanbul-arestuva-900-dushi-694633.html", "text": "Над 900 души са арестувани през миналата нощ в Истанбул при мащабна акция срещу престъпността в града, съобщиха световните агенции. Акцията е започнала в два часа след полунощ. Участие в нея са взели 1650 полицаи. Преди акцията с прокуратурата са били уточнени хората с издадени присъди и такива, които са избягали от затворите. Сред арестуваните имало и такива с присъди, които били издирвани от полицията.В рамките на акцията са обискирани 2617 адреса. Акцията е приключила по обяд. Арестувани са общо 903-ма души. Сред тях има издирвани за убийства изнасилвания, участие в терористични акции и други престъпления, съобщават истанбулските власти. ", "date": "2018.12.29", "title": "За 12 часа полицията в Истанбул арестува 900 души"}
{"url": "https://offnews.bg/sviat/prizovaha-germantcite-da-se-otkazhat-ot-fojerverkite-v-novogodishnata-694631.html", "text": "Германската Федерална агенция за защита на околната среда призова хората да се откажат от фойерверките в новогодишната нощ заради замърсяването, съобщи ДПА, цитирана от БТА. Според изчисленията на агенцията около 4500 тона фин прах се издигат във въздуха над Германия в новогодишната нощ. \"Това се равнява на около 15,5 процента от количеството твърди частици, отделяни от пътния трафик всяка година\", посочва ръководителката на агенцията Мария Крауцбергер пред в. \"Райнише пост\".По думите ѝ, ако хората използват по-малко фойерверки или се откажат от тях, ще намалят замърсяването с фини прахови частици, което ще е от полза за здравето им и ще намали отпадъците по пътищата. Твърдите частици се образуват в процеса на горене. Те могат да достигнат белите дробове и да влязат в кръвообращението, да причинят възпаления на дихателните пътища, тромбози и сърдечни заболявания.Високи нива на прахови частици в новогодишната нощ се измерват в градове като Берлин, Мюнхен и Хамбург. Миналата година германците са купили фойерверки за около 137 млн. евро.", "date": "2018.12.29", "title": "Призоваха германците да се откажат от фойерверките в новогодишната нощ заради замърсяването"}
{"url": "https://offnews.bg/sviat/vulkanat-anak-krakatau-e-izgubil-dve-treti-ot-visochinata-i-obema-si-694619.html", "text": "Вулканът Анак Кракатау е изгубил над две трети от височината и обема си след срутването и изригването. Това са установили учени, които са изследвали сателитни снимки на вулкана, съобщи Би Би Си. Вулканът изригна след подводно срутване, което пък доведе до цунами. Бедствието взе стотици жертви. Учените продължават да изследват случилото се. Преди бедствието вулканът е бил висок 340 метра, а сега е само 110 метра. Между 150 и 170 милиона кубически метра материал са се срутили във водата. Не е ясно каква част от тях са изчезнали на 22 декември и каква в следващите дни.Според учените обаче огромна част от масата на вулкана може да се е срутила наведнъж. Това би обяснило появата на вълни с височина 5 м, които заляха бреговете на Джава и Суматра. Според индонезийските власти вече е потвърдена смъртта на 400 души. Около 20 души все още се смятат за изчезнали. 40 000 души пък са били принудени да напуснат домовете си.Възможността за изригване на вулкана, последвано от цунами, беше очаквана от учените. Преди шест години е създаден модел на възможно изригване. Създадената симулация се е оказала много подобна на случилото се бедствие. ", "date": "2018.12.29", "title": "Вулканът Анак Кракатау е изгубил две трети от височината и обема си"}
{"url": "https://offnews.bg/politika/borisov-se-sreshtna-s-goran-dzhokovich-694638.html", "text": "Министър-председателят Бойко Борисов се срещна с новия турнирен директор на Sofia Open Горан Джокович.Горан Джокович предал специални поздрави на Борисов от името на племенника си Новак Джокович, с когото премиерът се познава лично, съобщиха от правителствената пресслужба.На срещата са присъствали министърът на младежта и спорта Красен Кралев, председателят на Българската федерация по тенис Стефан Цветков и зам.-председателят на УС на Федерацията Рангел Марков.По време на срещата е обсъдено предстоящото домакинство на България на престижния тенис турнир.За четвърти път страната ни ще бъде домакин на турнир от календара на Асоциацията на професионалните тенисисти (ATP). Горан Джокович е в България, за да проследи организацията на надпреварата, която започва на 3 февруари 2019 г. в зала „Арена Армеец“.По време на срещата Горан Джокович е обявил, че се очаква турнирът да бъде един от най-силните в категорията АТP 250 през 2019 г. По думите му това голямо спортно събитие ще обедини любителите на тениса на Балканите.Той направил и съпоставка между обединението на България, Сърбия, Румъния и Гърция за домакинството на Мондиал 2030 г. “Видяхме как премиерите на няколко държави на Балканите планирате съвместно домакинство на големи футболни първенства, защо да не бъде така и в тениса. София може да бъде центъра на тази идея”, каза Джокович.Според Горан Джокович се очаква София да посрещне едни от най-добрите играчи в момента – Качанов, Циципас и Медведев, както и опитните тенисисти Вавринка и Монфис. По думите на турнирния директор на Sofia Open се очаква и Новак Джокович да се включи в спортното събитие.", "date": "2018.12.29", "title": "Борисов се срещна с Горан Джокович"}
{"url": "https://offnews.bg/sviat/rusia-zabrani-vnosa-na-nad-50-vida-stoki-ot-ukrajna-694639.html", "text": "Русия забрани вноса на над 50 вида стоки от Украйна. Решението беше взето с постановление на кабинета, съобщи ТАСС, цитирана от БТА.Сред тях са зърно, слънчогледово олио, бонбони, зеленчуци, плодове, бира, вино, трактори, хартия, турбини, мебели и много други. Забранено е също да се внасят от Украйна шоколад, етилов спирт, плодови сокове, хайвер от есетрови риби, риба и рибни консерви, хляб и сладкарски тестени изделия, оборудване за обработка на селскостопанска продукция, двигатели и електрогенератори, скоростни кутии и вариатори, трансформатори, кабели и жици, талашитни плочи, средства за детска и женска хигиена и т. н.Става дума за стоки, произведени в Украйна или транспортирани през територията на тази страна.\"Това е ответна мярка заради санкционните ограничения от страна на Украйна\", уточни в Туитър премиерът на Русия Дмитрий Медведев, подписал постановлението.Според руското правителство Москва може да анулира въвежданите специални икономически мерки, ако Украйна отмени наложените по-рано ограничения, засягащи конкретни руски стоки.На 18 декември Киев продължи наложеното по-рано ембарго върху вноса на хранителни стоки от Русия до 2020 г. Списъкът включва над 30 вида продукция.Русия бе принудена от 1 януари 2016 г. временно да спре действието на договора за зона на свободна търговия с Украйна с оглед влизането в сила на икономическия раздел от споразумението за асоцииране на Украйна в ЕС, отбелязва руската агенция.Така Украйна автоматично бе обхваната от хранителното ембарго, въведено от Москва в отговор на европейските санкции от август 2014 г., наложени във връзка с украинските събития. Украйна на свой ред забрани вноса на ред руски стоки с постановление, което оттогава подновява всяка година.При все това руската официална статистика сочи, че руско-украинският стокообмен през 2017 г. е възлизал на 12,9 милиарда долара - с 25,6 на сто повече от предходната година. Данни за 2018 г. все още няма.", "date": "2018.12.29", "title": "Русия забрани вноса на над 50 вида стоки от Украйна"}
{"url": "https://offnews.bg/politika/bsp-sofia-se-obiavi-protiv-vavezhdaneto-na-vinetka-za-severnata-skoros-694635.html", "text": "БСП-София подкрепя напълно гражданите от район Нови Искър и съседните квартали и села в столицата в протеста им срещу плановете на АПИ да бъде въведена винетка за ползване на Северната скоростна тангента. В рамките на града движението по всички пътища трябва да бъде безплатно. И управляващите в Столична община са длъжни да защитят на всяка цена интереса на гражданите.Това обявиха от БСП-София, като посочиха, че идеята за въвеждането на винетката е абсурдна.  Северната скоростна тангента и Южната дъга, която съвпада с Околовръстния път на София, бяха изградени с цел да въведат ред и да облекчат градското движение. Коледно-новогодишната изненада, която Министерски съвет направи за гражданите от северните райони на София, е абсурдна, показва липса на мисъл и отношение към хората в града, както и пълно не познаване на управлението на транспорта в столицата. В тази ситуация, управляващите в Столична община носят цялата отговорност, ако при преговорите с АПИ, които трябва да продължат на 2-и януари, допуснат въвеждането на винетка за използването на Северната скоростна тангента, подчертаха оттам.За изграждането на този транзитен бърз път именно Столична община отчужди земи на софиянци с обещанието да модернизира и да улесни придвижването им. Сега, когато тангентата е факт, принуждаването на същите тези граждани да си плащат допълнително, за да я ползват, не е нищо друго, освен прокарване на законен рекет, категорични са от БСП-София.Столична община в момента не предлага никаква друга алтернатива за свободно и удобно придвижване на гражданите от северните райони до останалата част на града. С въвеждането на винетки за Северната скоростна тангента Столична община и АПИ ще принудят хората да търсят алтернативни маршрути за придвижване, които са през центъра на града. А това е точно обратното на афишираната в последните години политика на Столична община за разтоварване на центъра от автомобили. Въвеждането на винетки за ползване на Северната скоростна тангента саботира и всички усилия за борба със силно замърсения въздух в града - гражданите ще бъдат принудени да търсят алтернативни маршрути за придвижване, това ще доведе до нови задръствания и до връщането на ситуацията с огромните транспортни проблеми в София от преди изграждането на Северната скоростна тангента, се допълва в позицията.\"Едно абсурдно решение, взето на тъмно, в 12 без 5, за което цялата отговорност пред гражданите на София категорично ще я носят кметът Йорданка Фандъкова и управляващите в Столична община, ако допуснат въвеждането на винетки\", коментират от БСП-София.", "date": "2018.12.29", "title": "БСП-София се обяви против въвеждането на винетка за Северната скоростна тангента"}
{"url": "https://offnews.bg/sviat/frenskite-zhalti-zhiletki-otnovo-na-protest-nasochiha-nedovolstvoto-694636.html", "text": "Френски \"жълти жилетки\", недоволните от социалната и данъчната политика на президента Еманюел Макрон, се събраха на седми поред съботен протест, който този път бе значително по-малоброен.Движението, започнало преди месец и половина, отслабна значително в последните две седмици. По данни на правителството миналата събота в протестите са се включили към 38 600 души, докато седмица по-рано те бяха 66 000, а в първия ден на демонстрации - на 17 ноември - 282 000 души, съобщи Франс прес, цитирана от БТА.Много от протестиращите обаче смятат, че намаляването на броя на демонстрантите се дължи на коледните и новогодишните празници и прогнозират нови многолюдни протести през януари. Мирни протестни прояви днес имаше от Марсилия на Средиземно море през Албервил в Алпите до Руан в Нормандия. Десетки протестиращи опитаха да образуват шествие по парижкия булевард \"Шан-з-Елизе\", но бяха мирно отклонявани от силите на реда. Участниците в днешните протести насочиха гнева си срещу медиите. Няколкостотин демонстранти преминаха в шествие през централите на водещи френски телевизии. Протестиращите, някои от които скандираха \"Журналисти - колаборационисти!\", минаха край централните офиси на телевизионната мрежа Бе Еф Ем и държавната \"Франс Телевизион\". Те казаха, че смятат да посетят и други телевизии.Според радио \"Франс енфо\" близо до студиата на Бе Еф Ем е имало сблъсъци между демонстранти и полиция.Някои \"жълти жилетки\" обвиняват водещите медии, че отразяват благоприятно управлението на президента Макрон и едрия бизнес и пренебрегват протестите, въпреки че те са основната тема във Франция от 17 ноември насам.Нови демонстрации се очакват на \"Шан-з-Елизе и в новогодишната нощ.", "date": "2018.12.29", "title": "Френските 'жълти жилетки' отново на протест, насочиха недоволството си към медиите"}
{"url": "https://offnews.bg/sviat/ruska-banka-ukrasi-elha-s-banknoti-dolari-i-evro-694627.html", "text": "Елха от валутни купюри на обща сума 1,2 млн. долара и 1,1 млн. евро посреща Новата година в банка „Нейва“ в уралския град Екатеринбург, съобщава руският в. „Известия“.Управителят на банката Константин Левушкин казва, че елхата е поставена в охранявано и надеждно защитено помещение.По този начин кредитната институция поздравява всички с Новата година и пожелава всеки да има у дома такова дръвче, за да празнува и извие хоро около него, обясни той.Същевременно днес руските медии алармират за рязкото поскъпване на еврото, което достигна 80 рубли и това е за пръв път от 14 септември насам, а доларът се търгува за 69, 95 рубли.", "date": "2018.12.29", "title": "Руска банка украси елха с банкноти долари и евро"}
{"url": "https://offnews.bg/sviat/politciata-v-niu-jork-shte-izpolzva-dronove-za-ohrana-v-novogodishnata-694625.html", "text": "Полицията в Ню Йорк ще използва за пръв път дронове за охрана на Таймс скуеър в новогодишната нощ.Органите на реда обявиха, че няма заплаха за сигурността на празнуващите на емблематичния площад. Дроновете, снабдени с камери, ще са предпазна мярка и ще дадат допълнителна гледна точка от въздуха към огромното множество хора.Технологията ще бъде използвана, за да не могат цивилни да пуснат дронове над площада в новогодишната нощ.В района има и 1225 камери. За сигурността на празнуващите ще се грижат и допълнителни полицейски подразделения. Трафикът в района на площада ще бъде блокиран, ще има контролни пунктове за проверка, а по покривите на високите сгради ще бъдат разположени снайперисти.", "date": "2018.12.29", "title": "Полицията в Ню Йорк ще използва дронове за охрана в новогодишната нощ"}
{"url": "https://offnews.bg/112/shofior-i-spatnikat-mu-prebiha-peshehodetc-v-sofia-694623.html", "text": "Шофьор и спътникът му пребиха 28-годишен пешеходец в София. Инцидентът е станал около 9.30 часа тази сутрин на ул. \"Сребърна\", съобщиха от МВР. Пострадалият мъж разказал пред разследващите, че докато пресичал на пешеходна пътека, влязъл в пререкание с водача и пътник в лек автомобил \"Мерцедес\". Двамата слезли от колата, набили го и избягали. Пострадалият бил откаран в болнично заведение за оказване на медицинска помощ.Столичните полицаи са установили и задържали нападателите - съответно на 52 и 34 години. 52-годишният мъж е с криминални регистрации в полицията. Двамата са задържани за 24 часа. По случая е образувано досъдебно производство. Работата по случая продължава. ", "date": "2018.12.29", "title": "Шофьор и спътникът му пребиха пешеходец в София"}
{"url": "https://offnews.bg/sviat/kola-mina-prez-vhod-na-letishteto-v-hanover-i-izleze-na-pistata-polet-694637.html", "text": "Летището в Хановер беше затворено, след като кола премина през един от входовете и излезе на пистата, съобщи Би Би Си. Инцидентът е станал около 15.40 часа местно време. Шофьорът на колата е спрян и е арестуван от полицията. Органите на реда съобщиха в Туитър, че е извършена проверка на сигурността и няма опасност за пътниците. Полетите обаче са спрени за изясняване на обстоятелствата около инцидента. Очаква се летището да остане затворено поне до 21 часа местно време. Инцидентът става седмица след като германската полиция обяви, че затяга охраната на летищата заради притеснения от възможни терористични нападения. От полицията са съобщили за Би Би Си, че разследването до момента не е показало връзка на инцидента с тероризъм. Говорител на полицията е посочил пред Deutsche Welle, че колата е тръгнала след самолет, който е кацнал малко преди това. ", "date": "2018.12.29", "title": "Кола мина през вход на летището в Хановер и излезе на пистата, полетите са спрени"}
{"url": "https://offnews.bg/ikonomika/bnb-e-nalozhila-nadzorni-merki-na-4-banki-694617.html", "text": "Управителният съвет на Българската народна банка е наложил надзорни мерки спрямо четири банки, при които са били установени нарушения на регулаторната рамка.Това е записано в отчета на БНБ за първото полугодие на 2018 година, публикуван на сайта ѝ.От документа не става ясно кои са те.През първото полугодие на 2018 г. са завършени 4 тематични инспекции и са започнали 5, 4 от които продължават след края на отчетния период. Основната им цел е преглед на процесите и системите за управление и механизмите за контрол, засягащи конкретни рискове и области в банките, и по-специално кредитният риск и рискът от концентрация на кредити.Оценката на ефекта от тези рискове е обвързана с отражението им върху капиталовата позиция. За допълване на оценката на рисковия профил на някои проверени кредитни институции в обхвата на инспекциите са включени допълнителни елементи, като бизнес модела и вътрешното им управление, отразяващи се върху цялостната оценка на тяхната жизнеспособност. Важен елемент от проверките на място е бил проследяването на степента на изпълнение на надзорни мерки, наложени при предишни инспекции, става ясно от доклада.От БНБ констатират по-добро управление и механизми за контрол върху кредитния риск, които при предишни инспекции са оценени негативно и/или са установени слабости и нарушения. В резултат от изпълнението на някоипрепоръки е отчетено подобрение в системите за вътрешно управление на рискове, свързани с положителни промени във вътрешни правила и процедури, както и в тяхното оценяване и отчитане за надзорни цели.\"Същевременно - пишат от централната банка - все още се наблюдава недостатъчна ангажираност на ръководствата на някои банки в управлението на кредитния риск, намиращо израз в цялостно или частично неизпълнение на препоръки за преодоляване на повтарящи се слабости в класификацията и отчитането на кредитни експозиции, признаването и отчитането на приемливи обезпечения за целите на провизирането и коректното им докладване в съответните отчети.\"Запазва се необходимостта някои банки да подобрят цялостния си подход спрямо процеса на вътрешен анализ на рисковете и адекватността на капитала, подчертават от БНБ.Недостатъчно изпълнени остават надзорни предписания да се разработи и приеме методология за изготвяне на документацията за вътрешен анализ на адекватността на капитала и на подходите за вътрешна оценка на устойчивостта в условията на стрес и в системите за управление и оценка на вътрешно присъщите рискове да се включат всички значими рискове с оглед адекватното им отражение в капиталовата адекватност и капиталовото планиране.От БНБ изготвили надзорни доклади с препоръки към ръководствата на проверените банки за подобрение в качеството на анализите за кредитоспособност на заемополучателите и причините за промени в условията по кредитните сделки; класифицираните кредитни експозиции да се отразяват в съответствие с регулаторната рамка; своевременно да се идентифицира рискът от концентрация и големите експозиции да се отчитат в надзорната отчетност; а също да се анализира нуждата от допълнителен капитал в рамките на ВААК за покритие на риска от концентрация.Банковата ни система остава стабилна, подчертават от БНБ.", "date": "2018.12.29", "title": "БНБ е наложила надзорни мерки на 4 банки"}
{"url": "https://offnews.bg/offtopic/absurdnite-tarsenia-v-google-za-2018-chast-ii-molitva-za-otslabvane-694570.html", "text": "Представяме ви продължението на  от най-абсурдните търсения в Google за 2018 г., събрани от PPC специалистите от .По всичко изглежда, че българите имат най-големи терзания с котките, килограмите и гълъбите.Отново напомняме, че оригиналният правопис е запазен.Надяваме се, че всичките ни проблеми през тази година са намерили решение в Google. Затова да изпратим 2018-а с усмивка и удовлетворение.", "date": "2018.12.29", "title": "Абсурдните търсения в Google за 2018, част II: 'молитва за отслабване' и 'говорещ хладилник'"}
{"url": "https://offnews.bg/kultura/pochina-izraelskiat-tolstoj-pisateliat-amos-oz-694605.html", "text": "Израелският писател и журналист Амос Оз почина на на 28 декември на 79-годишна възраст от рак, съобщи БНР.Оз е роден на 4 май 1939 г. в семейство с руски и полски корени. Рождената му фамилия е Клаузнер, но по-късно той я променя на Оз, което означава \"сила\". Детството му е белязано от самоубийството на майка му, когато е 12-годишен.Автор е на 18 книги и повече от 450 есета, сред които „Черната кутия“, „История за любов и мрак“, „Познание за жена“, „Юда“, „Как да излекуваме фанатик“. Преведени са на близо 50 езика.От средата на 80-те години преподава в Оксфордския университет, професор е по литература към университета \"Бен-Гурион\" в Беер Шева.Лауреат е на награди като германската „Гьоте“, френските „Медитеране“ и „Фемина“, чешката „Франц Кафка“. Номиниран е и за Нобелова награда за литература.Наричан е „Израелския Толстой“ и „Израелския Камю“, но почитателите му ценят много хумора му.Дъщеря му Фаня Оз-Залцбергер съобщи за кончината му в Туитър и благодари на всички, които обичат баща ѝ.\"История за любов и светлина, а вече и за дълбока тъмнина\", написа израелският президент Реувен Ривлин в Туитър.Смъртта на Амос Оз е „загуба за всички нас и за света“ - каза говорителят на израелското министерство на външните работи Емануел Нахшон.", "date": "2018.12.29", "title": "Почина израелският Толстой - писателят Амос Оз"}
{"url": "https://offnews.bg/kultura/pochina-avtorat-na-killing-me-softly-with-his-song-norman-gimbal-694608.html", "text": "Норман Гимбъл - награденият с \"Оскар\" и \"Грами\" автор на текстове на песни - почина на 91 г., съобщи Би Би Си.Авторът на текста на Killing Me Softly with his Song е починал на 19 декември в дома си в Монтесито, Калифорния, съобщи синът му Тони Гимбъл пред The Hollywood Reporter.В текста ѝ се пее:I heard he sang a good song, I heard he had a styleAnd so I came to see him, to listen for a whileAnd there he was, this young boy, a stranger to my eyesStrumming my pain with his fingersSinging my life with his wordsKilling me softly with his songKilling me softly with his songTelling my whole life with his wordsKilling me softly with his songНорман Гимбъл е роден на 16 ноември 1927 г. в Бруклин. Родителите му Лоти и Морис Гимбъл са австрийски евреи имигранти.Първият му успех е записът на Sway Дийн Мартин, която достига №6 в класацията във Великобритания, но първият му голям успех идва с интерпретацията на Canadian Sunset, която става №1 през 1956 г. Той е автор и на Summer Samba, The Girl from Ipanema, Meditation и I Will Wait for You, както и донеслата му \"Оскар\" It Goes Like It Goes от филма Norma Rae.Гимбъл има дългогодишно сътрудничество с композитора Чарлс Фокс и двамата печелят \"Грами\" през 1973 г. за Killing Me Softly.През 1984 г. името му е вписано в Залата на славата за автори на песни.", "date": "2018.12.29", "title": "Почина авторът на Killing Me Softly with his Song Норман Гимбъл"}
{"url": "https://offnews.bg/sviat/iunker-se-usamni-che-rumania-mozhe-da-predsedatelstva-saveta-na-es-694611.html", "text": "Председателят на Европейската комисия Жан-Клод Юнкер се усъмни, че румънското правителство разбира какво значи да ръководи ЕС през следващите шест месеца, предаде ДПА.Румъния е \"технически много добре подготвена\" за шестмесечното председателство на Съвета на ЕС, което започва на 1 януари, \"но смятам, че правителството в Букурещ не разбира напълно какво значи да бъде председател на страните от ЕС\", каза той в интервю за в. Welt am Sonntag.\"Предпазливото действие изисква желание да се вслушаш в другите и да оставиш собствените си тревоги настрана\", каза Юнкер и добави, че се съмнява, че случаят е такъв.Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. \"У дома е необходим единен фронт, за да се насърчи единство в Европа по време на председателството на Съвета\", смята той.", "date": "2018.12.29", "title": "Юнкер се усъмни, че Румъния може да председателства Съвета на ЕС"}
{"url": "https://offnews.bg/turizam/balgarinat-otdelia-300-evro-za-restoranti-i-hoteli-za-1-g-sredniat-e-694594.html", "text": "Българинът е похарчил средно 300 евро в ресторанти и хотели през 2017 г., с близо пет пъти по-малко от средната сума за ЕС - 1 400 евро на човек, показват данни на Евростат. 10 г. по-рано у нас сумата е била 200 евро, а в ЕС - 1 200.В Малта, Кипър и Испания м. г. са дали най-голям дял от разходите си за ресторанти и хотели - съответно 20.2%, 17.5% и 16.8%. Най-малкият е в Румъния, Полша и Литва - 3.1%, 3.6% и 3.7%. Процентът в България през 2017 г. е 6.9, а средният за ЕС - 8.8.Сред страните, в които се харчи много за хотели и ресторанти, са още Гърция (15.4%) и Ирландия (14.8%).Между 2007 г. и 2017 г. делът на разходите за ресторанти и хотели е нараснал в повечето страни членки. Най-голям е ръстът в Малта (от 15.5% на 20.2%), Унгария (+2.8 пр. п.) и Кипър (+2.7 пр. п.). Той е намалял в Румъния (от 5% на 3.1%), Словакия (-0.6 пр. п.) и Финландия (-0.1 пр. п.). Остава същият в Испания.", "date": "2018.12.29", "title": "Българинът отделя 300 евро за ресторанти и хотели за 1 г., средният европеец - 5 пъти повече"}
{"url": "https://offnews.bg/futbol/sobstvenikat-na-levski-razpuska-v-kurshevel-694610.html", "text": "Мажоритарният акционер в Левски Спас Русев поздрави последователите си в социалните мрежи със снимка от елитния френски зимен център Куршевел.Босът на сините е в ски столицата на Европа заедно със семейството си. Той качи кадър в близост до ресторант \"Кап Хорн\", който е създаден през 1856 година.В същото време лошите новини за финансовото състояние на Левски валят една след друга. Вчера стана ясно, че и мениджърът Николай Жейнов е подал иск за несъстоятелност на клуба от \"Герена\" заради неизплатени по договор пари от Левски при трансфери.\"Имам да получавам шестцифрена сума. Това са пари, за които моята фирма има договор с ПКФ Левски и съответно има издадени фактура\", каза Жейнов пред \"Тема Спорт\". Той признава, че сините са правили частични плащания, но и те са спрели, а от 18 месеца няма нормална комуникация с клуба.Жейнов посредничи за идването на двамата най-конвертируеми играчи на Левски - Габриел Обертан и Холмар Ейолофсон. Двамата си имат лични агенти, но Жейнов е помагал за тяхното пристигане.", "date": "2018.12.29", "title": "Собственикът на Левски разпуска в Куршевел"}
{"url": "https://offnews.bg/evropa/naj-golemiat-napliv-kam-es-e-ot-siria-i-afganistan-top-destinatciata-694600.html", "text": "С 4% са се увеличили търсещите убежище в ЕС през третото тримесечие на 2018 г. спрямо второто, когато международна закрила за пръв път са поискали 141 700 души, показват данни на Евростат.Сред подалите документи между юли и септември най-голямата група са сирийците - 21 200. Следват афганците (11 200) и иракчаните (10 000). През третото тримесечие хората от тези три страни представляват 29% от всички кандидатствали за убежище за първи път.През третото тримесечие най-голямата група се е регистрирала в Германия (42 000 или 29% от общия брой кандидатстващи за първи път за убежище в страна от ЕС) и Франция (27 200 или 19%), следвана от Гърция (16 700 или 11%) и Испания (12 700 или 9%).В страните членки с повече от 2000 кандидатстващи за първи път през третото тримесечие броят на кандидатите се увеличава спрямо предното тримесечие най-много в Белгия (+54%), Кипър (+50%), Холандия (+43%) и Швеция (+21%). Най-голямото намаление отчитат Италия (-34%) и Испания (-22%).В сравнение с населението на страните членки най-високият дял на регистрираните за първи път кандидати е в Кипър (2 484 кандидати на 1 млн. души население), Гърция (1 552), Малта (1 150) и Люксембург (1 093). Най-ниският е в Словакия  (5-има кандидати на 1 млн. души население), Унгария (11) и Полша (20). В ЕС през третото тримесечие кандидатите са били средно 286 на 1 млн. души население.Към края на септември по 873 300 молби за убежище не е имало решения от местните власти, с 9% по-малко от септември 2017 г. и 1% под данните за юни 2018 г. С 396 800 нерешени случаи в края на септември 2018, или близо 1/2 (45%) от общия брой за ЕС, Германия има най-големия дял в ЕС, следвана от Италия (107 500 или 12%), Гърция (67 700 или 8%) и Испания (66 600 или 8%).", "date": "2018.12.29", "title": "Най-големият наплив към ЕС е от Сирия и Афганистан, топ дестинацията: Германия"}
{"url": "https://offnews.bg/obshtestvo/30-novi-avtobusa-s-bezplaten-wi-fi-tragnaha-po-linia-111-v-sofia-694606.html", "text": "30 нови автобуса на природен газ тръгнаха по линия 111 в София вчера.Автобусите са ЕВРО6, с климатизация, нископодови и безплатен интернет, каза кметът на София Йорданка Фандъкова при представянето им. В тях има постоянно видеонаблюдение.До средата на 2019 г. ще бъдат пуснати още 112 нови автобуса на природен газ.Преди няколко седмици бяха пуснати 20 електробуса по линиите 9 и 309, бяха обновени и автобусите до Витоша с модернизирани автобуси, подходящи за планинския терен и с повече места и багажно отделение, което улеснява пренасянето на ски, шейни, сноуборди и др.Цялостната модернизация на градския транспорт е част от програмата ни за подобряване на качеството на въздуха и привличане на повече пътници към градския транспорт, увери Фандъкова.", "date": "2018.12.29", "title": "30 нови автобуса с безплатен Wi-Fi тръгнаха по линия 111 в София"}
{"url": "https://offnews.bg/analizi-i-komentari/sastoianieto-na-mediite-v-balgaria-se-e-vloshilo-vidimo-za-godina-4-b-694615.html", "text": "Рисковете за медийния плурализъм в България са значителни и за една година ситуацията се е влошила видимо. Необходими са мерки от спешен порядък, предупреждават авторите на оповестения днес доклад за България в рамките на Мониторинга на медийния плурализъм доц. Орлин Спасов, проф. Нели Огнянова и Николета Даскалова.Мониторингът изследва потенциалните рискове в 28-те страни членки на ЕС, както и в Сърбия, Македония и Турция с подкрепата на субсидия, предоставена от ЕС на Центъра за медиен плурализъм и свобода на медиите (ЦМПСМ) към Европейския университетски институт (Флоренция).Изследването е за 2017 г. То разглежда четири основни тематични области, които покриват основните зони на риск за медийния плурализъм и свобода на медиите: основна защита (), пазарен плурализъм (), политическа независимост () и социално включване ().Резултатите за всяка област и индикатор са представени по скала от 0 до 100%. Стойност между 0 и 33% се приема за нисък риск, при 34 -66% има среден, а между 67 и 100% – висок риск.БългарияНалице е забележимо увеличение на риска в три от четирите области от 2016 до 2017 г.:- основна защита (от 35% през 2016 г. на 41% през 2017 г.);- социално включване (от 64% през 2016 г. на 73% през 2017 г.) ;- политическа независимост (от 56% през 2016 г. на 63% през 2017 г.).Няма промяна в зоната на пазарния плурализъм, която остава с високо ниво на риск от 71%.„Тенденциите ясно сочат към влошаване на цялостния риск за медийния плурализъм в страната – се казва в доклада. - Най-високи отделни нива на риск са установени в индикаторите за разпределение на държавната реклама, за концентрацията на собствеността, за намесата в редакционното съдържание и за състоянието на медийната грамотност.“ Авторите му подчертават, че „нуждата от намаляване на рисковете за медийния плурализъм в България е от спешен порядък“.Авторите, медийни експерти заключават, че четирите основни бариери пред медийния плурализъм в България препращат към начина на разпределяне на държавната реклама, концентрацията на собствеността, намесите в редакционното съдържание и състоянието на медийната грамотност.Основна защитаТук България регистрира средно ниво на риск, въпреки че са налице конституционни и други правни гаранции за свободата на изразяване. В сравнение с 2016 г., през 2017 г. то се покачва, което до голяма степен се дължи на текущи практики на посегателства срещу свободата на изразяване, особено по отношение свободата на медиите и журналистите, се казва в доклада.Корпоративният и политическият натиск върху медиите, на фона на общия дефицит на върховенство на закона, често води до автоцензура.Интернет доставчиците като цяло се въздържат от филтриране, блокиране или сваляне на онлайн съдържание по произволен начин, но и свободата онлайн понякога е застрашена. Има повдигнати обвинения за обида и разпити от държавните власти заради критични коментари във Фейсбук срещу публични фигури.Защитата на правото на информация е със среден риск (50%), защото има адекватни законови разпоредби, но все още се срещат проблеми с прилагането на закона. Редица институции продължават да не отговарят на искания за достъп до информация и да поставят пречки пред достъпа до публична информация.Освен това българското законодателство не предвижда защита на лица, които подават сигнали за нарушения (whistleblowers).Нисък е рискът при „Журналистическата професия, стандарти и защита”, за което допринасят: свободният достъп до професията; наличието на правни гаранции за защита на източниците на информация; липсата на произволни арести или вкарване в затвора на журналисти; отсъствието на случаи на убити журналисти. И все пак се срещат сериозни проблеми в някои аспекти на индикатора: синдикалната защита е недостатъчна (на практика такава не съществува в частния сектор), условията на труд на журналистите се влошават - често медиите предлагат на журналистите граждански вместо трудови договори, работното време обикновено е ненормирано, социалните осигуровки са оскъдни или липсват, а заплатите в общия случай са около или под средната за съответния регион.Авторите на доклада отбелязват обаче, че през октомври 2017 г. Асоциацията на европейските журналисти – България и Съюзът на българските журналисти инициираха професионална подкрепа (публични позиции, протест) срещу намесата на политически фигури в работата на медиите. Тя бе провокирана от заплахите и натискът, изразени в предаване на живо от страна на вицепремиер и депутат от управляващата партия срещу водещия на Нова телевизия Виктор Николаев.Продължават да се срещат атаки и заплахи. Онлайн тормозът е сред основните форми на външен натиск над работещите в медиите. Най-уязвими са критичните и разследващите журналисти.И през 2016 г., и през 2017 г. страната отбелязва висок риск. Проблемите, свързани с концентрацията на собственост – хоризонтална (риск от 96%) и крос-медийна (88%), както и търговското влияние и влиянието на собствениците върху редакционното съдържание (92%), остават значими и без перспектива за устойчиви решения.Индикаторът „Прозрачност на медийната собственост” е с нисък риск (33%, на границата със средния) единствено заради наличието на формални законови разпоредби за разкриване на собствеността на медиите. Те обаче са частични, не обхващат еднакво всички медийни сектори и не гарантират изцяло разкриването на факти за собствеността директно на обществеността, пишат авторите.Не всички издатели на вестници, например, спазват изискванията за обявяване на крайния собственик на медията според задълженията, наложени от Закона за задължително депозиране на печатни и други произведения. Макар че се предвиждат от закона, санкции за неизпълнение на задълженията за прозрачност досега не са налагани на медии. Освен това, проследяването на крайния собственик в някои случаи просто не е възможно, тъй като регистрацията на компанията води до офшорна зона. Въпреки съществуването на три регистъра на медийната собственост и на общ Търговски регистър, крайният собственик на някои влиятелни медии остава неясен.Нивото на хоризонтална концентрация на медийната собственост показва изключително висок риск, без подобрения спрямо 2016 г. Медийното законодателство все още не предвижда конкретни прагове на хоризонтална концентрация, които да я ограничават.Пълните данни за общите приходи на компаниите по медийни сектори (включително приходи от реклама, от продажба, от абонамент и др.) не са известни. Достъпната информация за пазарните дялове включва единствено частични данни за приходите от реклама. На основата на подобна непълна информация, изчисленията за концентрацията на водещите 4 компании по сектори показват висока степен на концентрация в телевизионния сектор – 92%, и концентрация от 63% при издателите на вестници. Няма данни за радио сектора.Достъпните данни за аудиторните дялове на водещите 4 компании по сектори също показват цялостно висока концентрация: 74% за телевизиите и 82% в сектора на радиото. Общият обхват на аудиторията при водещите 4 компании на пазара на вестници е около 36%.Няма промени при „Крос-медийна концентрация на собствеността и прилагане на принципите на конкуренцията”, който остава в зоната на високия риск. И тук медийното законодателство не предвижда прагове на концентрация. Дефицитът на данни за собствеността и за пазарните дялове не позволява да се направи точна оценка на реалната концентрация на собствениците, притежаващи дялове в различни сектори на националния пазар. Липсата на подобна информация повишава риска.В същото време, Комисията за защита на конкуренцията не взема под внимание съображения относно медийния плурализъм, когато прилага конкурентното право в сферата на медиите. В страната липсват регулаторни механизми, които да гарантират, че държавните средства, отпускани на обществените медии, не причиняват непропорционално въздействие върху конкуренцията. Продължаващото упражняване на влияние върху редакционното съдържание от страна на медийни собственици и други търговски субекти води до трайно високо ниво на риск.Дефицитът на правни и саморегулаторни инструменти, които да гарантират редакционна независимост, допълнително допринася за високия риск: липсват механизми за социална защита на журналисти в случаи на промяна на собствеността или на редакционната линия; няма регулаторни защити, гарантиращи, че решенията за назначаване и освобождаване на главни редактори не се влияят от търговски интереси; не съществуват мерки, които да указват, че упражняването на журналистическата професия е несъвместима с дейности в областта на рекламата.Въпреки че използването на редакционно съдържание за рекламни цели срещу заплащане от търговски субект, без това да е обозначено, са забранени, подобно съдържание се среща често.Индикаторът „Медийна жизнеспособност” отбелязва среден риск (48%). През последните 2 г. приходите в аудиовизуалния и радио сектора, както и брутните рекламни бюджети в пресата, са намалели. Бюджетите за онлайн реклама бележат ръст, като почти 60% от приходите се акумулират от Фейсбук и Гугъл. Макар че някои медии развиват алтернативни източници на финансиране (организиране на платени събития, кандидатстване за проектни грантове, дарения от потребители), подобни практики са поскоро мерки за оцеляване, отколкото жизнени бизнес модели. Системите на „стени за плащане” (paywalls) на практика не са популярни.Политическа независимост Упражняването на политическо влияние върху редакционното съдържание е устойчива тенденция при българските медии - твърдят авторите. Продължават практиките на политически контрол чрез средствата за реклама, разпределяни от министерства и общини. Тенденцията е особено обезпокоителна при голяма част от регионалните медии (традиционни и онлайн), които подписват договори за информационно обслужване с общини, което води до автоцензура и до предимно положително отразяване на местните власти.Политическата независимост, разбирана като съществуване и прилагане на законови гаранции срещу контролирането на медии от властта и политиците, отбелязва риск от 75%. В България няма конкретни разпоредби, които да регулират конфликта на интереси между собствениците на медии, от една страна, и партиите или политиците, от друга. Не съществуват и специфични правни ограничения за пряк и непряк контрол на медиите, информационните агенции или мрежите за разпространение от страна на политически лица и организации. В действителност партии и политици – като вицепремиера Валери Симеонов, депутата Делян Пеевски, участващата в управляващата коалиция партия Атака – притежават медии. На практика както национални, така и местни средства за информация са обект на политически контрол. Обхватът на намесите варира в отделните медийни сектори, като рискът е най-висок при печатните издания.За втора поредна година „Държавно регулиране на ресурси и подкрепа за медийния сектор” е индикаторът с най-високото възможно ниво на риск (97%). В страната няма преки или непреки държавни субсидии за медии, различни от обществените. Налице са средства за реклама, насочвани от държавата към медиите, но липсват регулаторни гаранции за тяхното разпределение по справедлив и прозрачен начин, който да предотвратява преференциално отношение или злоупотреби. На практика разпределянето на държавна реклама не се основава на ясни и прозрачни критерии. Изследвания и мониторингови доклади обръщат внимание на редица негативни последици от така съществуващото положение: мека цензура и автоцензура; манипулиране на редакционното съдържание; изкривяване на медийния пазар; използване на средства от европейски фондове за закупуване на медиен комфорт и за очернящи кампании срещу политически опоненти.Рискът по отношение на управлението и финансирането на обществените медии е повишен в сравнение с данните от 2016 и вече достига 67%. Влошаването се дължи основно на изменения в Закона за радиото и телевизията, които позволяват безкрайно удължаване на 3-годишните мандати на генералните директори и на управителните съвети на обществените медии, в случаи когато съответният мандат е приключил и няма избран нов генерален директор от СЕМ.Финансирането на обществените медии остава проблематично. Основният източник е субсидията от държавния бюджет, определяна от правителството на годишна база въз основа на принципа „стойност на час програма”, но без публично обсъждане и без да се взима под внимание настояването на ръководствата на медиите и на професионалисти, че средствата са недостатъчни и че финансирането трябва да бъде съобразено с мисията на обществените медии.Социално включванеПри всички индикатори има застой или задълбочаване на неблагоприятните тенденции.Индикаторът „Достъп на малцинствата до медии” отбелязва среден риск (63%). Като цяло няма ясно изведен принцип на пропорционалност между достъпа до ефирно време и размера на съответната малцинствена група. Обществените БНТ и БНР предлагат относително най-адекватно отразяване на теми и фигури, свързани с малцинствата, макар и с някои значителни дефицити и без специална медийна политика по въпроса. Единствените редовни предавания, посветени общо на малцинствата, се излъчват по канала за култура на БНР – програма „Христо Ботев”. Единствените новини на малцинствен език по национална медия са следобедните емисии новини на турски език по БНТ. Водещите частни телевизионни канали често отразявате теми, свързани с ромското малцинство, в централни новини и предавания. Отразяването обаче в повечето случаи акцентира на скандала и засилва съществуващите негативни стереотипи. Достъпът до ефирно време на други малцинства е твърде ограничен. Допълнителен проблем е повишената употреба на език на омраза в медиите, като обект на подобен тип говорене са преди всичко ромите и мигрантите.Рискът по отношение на „Достъпа на регионалните/местните общности до медии; общностни медии” остава висок (75%). Въпреки че регионалните и местни медии са финансово нестабилни, те не получават подкрепа под формата на преки или непреки субсидии. Всъщност редица изследвания показват, че на практика, вместо да развиват подобни мерки за подкрепа, местните власти по-скоро се опитват да се възползват от общата слабост на регионалните медии, като им предлагат държавна реклама в замяна на положително отразяване. Общностните медии де факто не съществуват, нито статутът им е регламентиран в закона.Достъпът до медии за хора с увреждания е със среден риск (60%). Политиките в тази област са все още недоразвити и фрагментирани. Въпреки че доставчиците на медийни услуги са насърчавани от закона да предоставят достъпно съдържание за хора с увреждания и СЕМ редовно напомня на електронните медии за техните задължения, няма съществен напредък по този въпрос. Водещите частни телевизии продължават да не предлагат достъп до новини и публицистично съдържание за хора с увреждания. Нито една медия в страната не осигурява аудио описания или аудио субтитри за слепи хора. Съдържанието, пригодено за хора със слухови дефицити, е ограничено и достъпно единствено по БНТ.През 2017 г., индикаторът „Достъп на жените до медии” достига висок риск от 79%, което може да изглежда парадоксално на фона на общата феминизация на журналистиката в България. Делът на жените сред репортерите надвишава 80%. От друга страна, процентът на жените като обект и източник на новини е 35%. Назначаването на актуалните генерални директори на БНТ и БНР доведе до цялостен спад на участието на жени в ръководството на обществените медии (40%). Освен това, делът на жените изпълнителни директори и членове на управителните съвети на водещите частни телевизионни кампании е показателен за слабо участие на жените на най-високо управленско ниво.Медийната грамотност (висок риск от 92%) е сред най-сериозните проблеми. В България няма държавна политика или национална стратегия в тази област. Медийната грамотност отсъства от задължителните часове в основните и в средни училища. Преподаването в училище по тези въпроси е твърде ограничено и е в рамките на индивидуални инициативи и проекти. На учителите не се предлага официално обучение по темата. Доколкото има дейности в сферата на медийната грамотност, те са на проектен принцип и се изпълняват основно от неправителствени организации. Усилията на НПО са откъслечни и спорадични поради липса на устойчиво финансиране.ПрепоръкиОсновна защита• Насърчаване на кампании за по-добра професионална защита и работни условия на журналистите (от страна на неправителствени организации, професионални организации, медии).• Защита на правото на информация чрез по-ефективно прилагане на Закона за достъп до обществена информация от страна на държавните институции.• Подобряване на законодателството по отношение на състава, независимостта и ефективността на СЕМ чрез осигуряване на участие на представители на гражданското общество в номинирането на членове на СЕМ, в състава на органа и в мониторинга на решенията и отчетността на СЕМ. Подобни действия трябва да бъдат в съответствие с измененията в Директивата за аудиовизуалните медийни услуги.Пазарен плурализъм• Насърчаване на прилагането на мерки за прозрачност на собствеността на медиите от страна на съответните регулаторни органи.• Въвеждане на тест за „медиен плурализъм” в случаите на медийни сливания (в закона и в компетенциите на регулаторните органи).• Постоянно и устойчиво наблюдение на влиянието на рекламодатели и собственици на медии върху редакционното съдържание – осъществявано от неправителствени организации, с цел да се насърчи предотвратяването на подобни намеси.Политическа независимост• Преразглеждане на Закона за радиото и телевизията в частта му, засягаща независимостта и финансирането на обществените медии, включително мерки, които да гарантират по-широко участие на гражданите в оценката на предоставяните услуги и във вземане на решения за значителни промени в програмата.• Въвеждане на прозрачни и недискриминационни процедури за регулиране на разпределението на държавната реклама и на публични средства за медиите от страна на правителството, заедно с редовна отчетност от страна на държавните агенции и на получателите на финансиране, както и периодичен мониторинг (осъществяван от неправителствени организации) за ефективността на мерките.• По-стриктно прилагане на разпоредбите на Изборния кодекс относно оразличаването на платено от редакционно съдържание при отразяване на политически теми.Социално включване• Развитие на публична политика в областта на медийната грамотност и въвеждане на темата за медийната грамотност в училищната програма и в неформалното медийно образование.• Стартиране в рамките на мрежата на БНТ на специализиран канал, посветен на култура, със силен фокус върху социална проблематика и теми, свързани с малцинства и равенство на половете – с цел да се подобри представянето на различни български малцинства и социални групи.• Увеличаване на достъпа до медийно съдържание за хора с увреждания, както и провеждането на консултации с потребителите и предоставянето на адекватна информация за услугите за достъп (както от страна на обществените, така и на частните медии, с помощта на съответните държавни институции).• Въвеждане на политики за подпомагане на регионалните и локалните медии с оглед на тяхната финансова устойчивост, разпространение, политическа и икономическа независимост (от страна на правителството, местните власти, НПО). В заключение, както и при предишните издания на ММП, важно е да се подчертае огромната необходимост от осигуряване на надеждни и достъпни данни за състоянието на медийния пазар (пазарни дялове на собствениците във всички медийни сектори, данни за тиражите и разпространението, за потреблението и нивото на концентрация на онлайн медиите и т.н.). Такива данни биха могли да бъдат предоставени от прозрачни и безпристрастни държавни, частни или неправителствени организации, за да се гарантира най-прецизен мониторинг и оценка на медийния плурализъм в страната.", "date": "2018.12.29", "title": "Състоянието на медиите в България се е влошило видимо за година: 4 бариери спират свободата им у нас"}
{"url": "https://offnews.bg/futbol/stoichkov-armiata-ot-moi-priateli-e-ogromna-694616.html", "text": "Легендата на българския футбол Христо Стоичков отпразнува най-светлите празници през годината със своето семейство в тесен семеен кръг в Маями.Камата обаче не пропусна да благодари на всички фенове, които се редиха на дълги опашки и чакаха с часове за лична среща с него през изминаващия вече декември.\"Искам да отправя дълбок поклон пред всички българи, които чакаха с часове, за да ме уважат. Щастлив човек съм, че имам толкова много приятели.Горд съм от всяка снимка, която си направих. От всеки автограф, който подписах. През декември разбрах, че армията от мои приятели е огромна. Сега наблегнахме на Южна България, но не съм забравил и Северна\".\"Искам да пожелая на всички българи една много по-успешна и здрава 2019 година. Следвайте мечтите си! Когато много искаш и се бориш, те се случват. Аз ги изпълних\", сподели Стоичков пред вестник \"Труд\".", "date": "2018.12.29", "title": "Стоичков: Армията от мои приятели е огромна"}
{"url": "https://offnews.bg/offtopic/evala-na-takviz-veliki-balgari-3-prof-sashka-ganeva-sdobriava-rusia-693841.html", "text": "Патриотичната фейсбук кампания \"Евала на таквиз велики българи\", благодарение на която хиляди хора, заедно с тв водещата Гала, научиха за родолюбивите дела на проф. Сашка Ганева от Сливница, за сърдечния хирург Иван Николаев от Трън и за доброволката от приюта за кучета Мила Келифарева, прескочи границите на България. Те вече са световни звезди, въпреки че нашите медии не пишат за достойните им дела.А твърдението, че въпросните \"нашенци\", за които няма да чуете в новините, вече са глобални знаменитости, се доказва от данните на годишните статистики на най-посещавания сайт в света Pornhub.Както стана известно \"проф. Ганева е работила за НАСА. Проектирала е наночастици, способни да подобрят ранната диагностика на заболяванията, но се върнала да работи в БАН за 2000 пъти по-ниска заплата\".Но макар че \"не е футболна съпруга или плеймейтка\" красавицата от Сливница отново успя да прослави името на родината.Според годишната статистика на Pornhub тя е нещо като дипломат, който неуморно работи за освобождаването на напрежението по оста Москва-Киев. Това става ясно от факта, че именно наш'та Сашка е световната звезда номер 1 както в Русия, така и в Украйна. В двете държави нашенката е известна под творческия псевдоним Саша Грей, който е вдъхновен от любимото литературно произведение на родната красавица - \"Портретът на Дориан Грей\" на Оскар Уайлд. Поредното доказателство за факта, че успелите българки блестят не само с външна красота, но и с дълбока духовност.Но какво да кажем тогава за доброволката от приюта за кучета край Божурище Мила Келифарева. Според Pornhub именно тя е втората най-търсена знаменитост в целия свят. Студентката от 4-и курс, популярна още и като Миа Халифа, отстъпва единствено на нашумялата напоследък застаряваща порнозвезда Сторми Даниелс, която стана известна покрай излязлата наяве афера с президента на САЩ Доналд Тръмп. И с това не се изчерпва родната гордост. Доц. д-р Иван Синев, който отказа работа в ЦЕРН, за да работи в БАН за 20 000 пъти по-малко пари е втори в световната класация на най-търсените мъже в Pornhub. Откривателят на \"Принципа на Синев\" за проникването и разпространението на материята в черните дупки е известен по света с поамериканченото си име - Джони Синс.", "date": "2018.12.29", "title": "Евала на таквиз велики българи-3: Проф. Сашка Ганева сдобрява Русия и Украйна"}
{"url": "https://offnews.bg/sviat/lavini-zatrupaha-10-dushi-v-rusia-dvama-zaginaha-694604.html", "text": "Лавини паднаха рано тази сутрин в Хабаровския край в Русия и затрупаха 10 души, предаде ТАСС. Двама загинаха.Снежната маса се свлякла на територията на компресорната станция на златодобивна компания CJSC Mnogovershinnoe в селището Многовершинни.Десетимата са били извадени, като единият работник вече е бил мъртъв. Втори е починал впоследствие. Шестима от затрупаните са в задоволително състояние.Първата лавина е паднала на територията на компресорна станция на златодобивна компания, където е имало един човек. На помощ му се е притекла спасителна група, но тогава паднала втора лавина и те също са били затрупани под снега.", "date": "2018.12.29", "title": "Лавини затрупаха 10 души в Русия, двама загинаха"}
{"url": "https://offnews.bg/futbol/maradona-sardit-na-meksikanskia-si-klub-694614.html", "text": "Аржентинската футболна легенда Диего Марадона се разбунтува срещу ръководството на мексиканския Дорадос, чийто треньор е в момента.Славният бивш голмайстор на \"гаучосите\" не се появи на лагера на тима на 26 декември. Причината - протест в знак на несъгласие с липсата на трансфери и отсъствието на напредък в преговорите за нов договор на помощника му Луис Ислас.Така в отсъствието на двамата специалисти тренировките се водят от треньора по физическата подготовка. Марадона пое Дорадос през септември 2018 година, като напълно изостави и беларуския Динамо Брест, където през май го провъзгласиха за шеф.Договорът му с мексиканците е до лятото на 2019 година, но явно на Марадона вече му е дошло време за смяна на обстановката.", "date": "2018.12.29", "title": "Марадона сърдит на мексиканския си клуб"}
{"url": "https://offnews.bg/obshtestvo/zakriva-se-domat-za-detca-v-iambol-694583.html", "text": "Домът за медико-социални грижи за деца в Ямбол да бъде закрит, предлага здравният министър Кирил Ананиев на правителството. Той е внесъл проектопостановление за обсъждане, а гласуването му ще бъде след 19 януари.Решението е в съответствие с националната стратегия за деинституционализация на децата и актуализирания ѝ план за действие, съгласно които се предвижда закриване на домовете и създаване алтернативни услуги и форми на грижа.В дома - със статут на лечебно заведение на бюджетна издръжка към здравното министерство - няма деца от 7 септември 2018 г. Не се предвижда настаняването на нови.Разходите по ликвидацията му ще бъдат около 100 хил. лева и ще са за сметка на МЗ.Освободените средства да се пренасочат към разкриването на центрове за комплексно обслужване на деца с увреждания и хронични заболявания. Към тях ще бъде прехвърлен и персоналът. При 40 щатни бройки в дома работят 31 души. След прекратяването на договорите им към дома те ще получат обезщетения в общ размер 62 хил. лева.", "date": "2018.12.29", "title": "Закрива се домът за деца в Ямбол"}
{"url": "https://offnews.bg/horoskop/horoskop-za-29-dekemvri-2018-4-ianuari-2019-g-ot-antonia-mechkova-692339.html", "text": "Новогодишните празници ви подтикват да заздравите колегиални и роднински връзки, появяват се ненадейни затруднения в службата, подготовката на купон пък предполага да следвате капризите на останалите участници. Група Овни не са най-доволни от хода на любовните си дела, да не прибързват с изясняване, някои още не са срещнали човека на живота си. Сряда и четвъртък ви изправят пред нови проблеми, можете да помогнете и на други в кръга си да се справят с тях, вас не засягат. В петък не се месете в спор на околните, имате си работа.Напрегнат финал на 2018 г., за решаване на административни, финансови и делови проблеми трябва да лавирате, да проявявате търпение, отстъпчивост. Телците имат и куп домакински задачи, искат да направят празниците колкото може по-хубави за родата си, почитат патриархалните традиции. Вкъщи ще се справяте блестящо, а служебните амбиции не споделяйте точно около Нова година, няма подходящи условия за реализацията им. Но скоро ще се открие шанс, гответе се, търсете подкрепа, учете... В любовта изборът зависи от вас.До Нова година се посвещавате на близки и познати, делата си сте свършили перфектно, за идеи относно бъдещи изяви и печалби още не е време, а околни имат нужда от подкрепа. Близнаците са майстори на тези жестове, ще поемат и чужди отговорности, ще обгрижват домашни и роднини така, че да почувстват вълшебството на празничните дни. След Василовден насочвате внимание към новите професионални шансове, съответно съюзи, обаче не налагайте мнение колкото някои да изненадат. Любовта обещава щастие въпреки трудностите...Колкото и да се стремите към делови и лични промени, до Василовден трябва да проявявате гъвкавост, отстъпчивост. Раците са планирали ангажиментите си, имат и битови задължения, но с радост готвят празника за близки. А някои предчувстват и хубавите служебни шансове, които ще се открият в следващите дни, от четвъртък няма да отстъпват от мнения и идеи, чувстват се силни да направят много за успеха на целия екип или приятелския си кръг, семейството. В петък трудностите са доста, упорито изпипвайте детайли, но без дребнавост.До Василовден можете да се отпуснете и да се порадвате на уюта, уважението на близки, пък и на подаръците, с които ще ги зарадвате или те ви изненадват. Лъвовете обичат щедри жестове, имат възможност да празнуват подобаващо. В сряда мъчно ще се хващате за бързите работи, в четвъртък се сипят служебни задачи и молби от околните за услуги, тогава май ще е по-лесно да действате самостоятелно. В петък е редно да потърсите и партньори, предстоят упорити усилия за изява и печалби. В любовта чудесни срещи. И не се главозамайвайте.Време за тържества и има какво да празнувате. Доста Деви намират подкрепа за деловите си идеи, някои получават нови служебни позиции, по-висок доход. Все пак център на старанията ви сега си остава грижата за най-близките. И да има някакви усложнения в отношения с обичани хора, вие ще търсите изход от ситуацията заедно, обсъждате проблема откровено. На прага на 2019 г. личи: вашите усилия получават заслуженото, знаете как да пазите самочувствието и мечтите на другите, до петък те черпят увереност от вашето голямо търпение.Празничното изпращане на 2018 и посрещането на 2019 г. внася динамика в живота ви, поканите за купони не са малко. Част от господата са готови да се хвърлят във флиртове, кандидатки не липсват, но дали няма да объркат своите отношения? Сега Везните да следват програмата си, в работата може да има и огорчения, но те ще балансират емоциите, готови са да се борят с трудностите. Внимавайте повече с парите, от сряда трябва да уреждате по-стриктно тези, а и правни неща, може да искате услуги. За някои - обещаващи срещи с любовта.За празниците искате всичко най- и по много, ала все пак внимавайте да не се разминете с желанията на близки. Група Скорпиони не забравят работата, през целия период ще гонят шанс за изява и доходи, нека помнят – те ще поемат по-голямата тежест в екипните проекти, от края на 2018 до първите дни на 2019 г. да отстъпват пред капризите в кръга си, да предлагат компромиси. На трапези също бъдете умерени, чашка-две в повече може да развалят ценни отношения, а и да ви изложат. Влюбените да потърпят, връзката им тепърва ще разцъфти.От Василовден започват желани промени, мислете за удоволствия и купони, но не забравяйте и възможности за сериозно обвързване, поемане на по-тежки бизнес и служебни отговорности. Стрелците вечно кипят от енергия за изява и печалби, сега е важно да предадат оптимизма си и на екипа, да покажат, че ги интересува общият, не само личният успех на фона на предишни несполуки. Е, и дисциплината, от сряда ще следвате чужди изисквания, зависите от плана на шеф. По-лесно е да действате сами, но сега няма да се откажете от лидерство.Краят на 2018 г. е доста уморителен за вас – пречки и интриги в службата, не липсват и финансови грижи. Козирозите да не пилеят пари, макар че сигурно им се ще да зарадват всички в кръга си за празниците. Някои страдат заради колегиална некоректност, сдържаността ще им спести излишни спорове, а и от разправиите ще се чувстват като болни в сряда. В четвъртък-петък нещата се оправят, трудностите в работата ще засилват общуването с околните, печелите доверие и обич. Време е да помечтаете как да се развива любовната ви връзка.Друго сте планирали за празниците, а май ще отредите 7-дневието за почивка, условията не са подходящи за реализацията на ваши делови идеи и най-лични желания. Някои Водолеи подценяват спънките и започват 2019 г. разочаровани и уморени, може да ги налегнат финансови грижи. В сряда съберете сили, ще си направите нова програма и няма да се отклонявате от нея. За дамите е важно да следват гласа на сърцето си, но като приемат решенията на любимия, сега и за тях изпитанието е той да изпълнява дълга си и да напредва, нали го обичат...Финалът на 2018 г. изисква да бъдете по-гъвкави и отстъпчиви в работата и вкъщи, а не сте настроени на чак такава вълна. Рибите заслужават прекрасни празници, сигурно са подготвили изненади за най-обичаните, и то без да се скъпят. Проблемът е, че много държите на своето, а околните предлагат къде по-леки, макар по-рутинни пътища за постигане на целите ви. Поне от сряда смирете упорството, намалете претенциите и трудните ситуации в четвъртък ще доведат желани промени. Иначе в петък ще задълбаете в спор с най-близки.", "date": "2018.12.29", "title": "Хороскоп за 29 декември 2018 – 4 януари 2019 г. от Антония Мечкова"}
{"url": "https://offnews.bg/tenis/grigor-zapochva-sreshtu-iaponetc-v-brizban-tomova-otpadna-694609.html", "text": "Най-добрият български тенисист Григор Димитров ще се изправи срещу Йошито Нишиока (Япония) в първия кръг на турнира в Бризбън.Ако преодолее този съперник, Григор ще се изправи срещу победителя от двойката Джон Милман (Австралия) и Тенис Сандгрен (САЩ).В потока на Димитров най-високо поставен в световната ранглиста е №9 Кей Нишикори (Япония). Хасковлията стартира на 31 декември в Бризбън, където през 2017 година той спечели титлата, а след това ще участва на Откритото първенство на Австралия.В същото време първата ракета на България при дамите Виктория Томова отпадна във втория кръг на квалификациите в Бризбън.Томова, която е 157-а в световната ранглиста, загуби от американката Кристина МакХейл с 4:6, 3:6 за 1:26 часа.Томова заработи 13 точки за световната ранглиста и 1925 долара от наградния фонд.", "date": "2018.12.29", "title": "Григор започва срещу японец в Бризбън, Томова отпадна"}
{"url": "https://offnews.bg/obshtestvo/nahluva-studen-vazduh-s-temperatura-do-minus-1-gradus-shte-prehvarcha-694579.html", "text": "Днешният ден ще е облачен и на много места в Северна и Източна България ще вали дъжд. Ще духа до умерен вятър от север-северозапад и с него ще нахлува студен въздух. До обяд на места в Дунавската равнина и Предбалкана дъждът ще преминава в слаб сняг.Минималните температури ще са предимно между минус 1 и 4°, а максималните - предимно между 2 и 7°.В планините ще бъде предимно облачно, ветровито и студено. На много места ще превалява слаб сняг. Ще духа умерен и силен вятър от север-северозапад и в комбинация с ниските температури усещането ще е за мразовито време. Максималната на височина 1200 метра ще е около минус 1°, на 2000 метра - около минус 6°.По Черноморието ще бъде предимно облачно и с превалявания от дъжд. Ще духа умерен северозападен вятър, който привечер ще се ориентира от север. Температурите ще се понижат и максималните ще са между 4° и 7°. Вълнението на морето е 2 -3 бала. Температурата на морската вода е 6° - 7°.Днес слънцето изгрява в 7:56 часа и ще залезе в 17:01 часа. Денят ще продължи 9 часа и 5 минути.", "date": "2018.12.29", "title": "Нахлува студен въздух с температура до минус 1 градус, ще прехвърча сняг"}
{"url": "https://offnews.bg/nashite-avtori/res-liv-tapite-i-groznite-694612.html", "text": "Защо не се живее без изкуството на логиката, поне според Аристотел? Аналитичната философия е хем наука, хем вид дар Божи, защото едновременно предлага и научен, и емоционален метод за изследване на философските аргументи, като ги „превежда“ на езика на логическите предположения. Разбира се, това може да бъде и проблематично – защото, преди валидността на тези аргументи да може да бъде проверена, сложният понякога философски език трябва да бъде сведен до разбираем, поне според публиката (която инстинктивно смята единствено бързо разбираемото за валидно). Философските концепции обаче, за беда, най-често не могат да бъдат разбираеми априори, т.е. без усилието на вторичното и дори третично осмисляне, и публиката пада „жертва“ на инстинктивното си влечение към модалната, а не аристотеловата логика. Това ми се вижда донякъде тревожно – защото, за разлика от числата и символите (както би се съгласил и Дерида, да би прочел настоящото), думите и фразите ни изправят пред проблема за значението, и оттам за невъзможността да установиш кое е истинно, освен чрез философския метод.***Логично (тук пъхвам смеещо се личице, сякаш извинително, както ни налага семиотиката на смеещите се личица по принцип), твърдения от сходен логически порядък могат – и често имат – различни логически импликации. Например, ако кажем „българският премиер е тъп“, значението е ясно и ние разполагаме с факти, чрез които да установим и проверим по емпиричен път верността на това твърдение. Но ако кажем „френският крал е тъп“ (твърдение, което почива на същата логическа форма), не можем нито да установим, нито да проверим дали е така. Френски крал не съществува, ерго, това твърдение вярно ли е или не? И още по-ерго, въпреки валидната му логическа форма, това твърдение има ли смисъл? И ерго на ерго-то, ако то няма смисъл, ни остава само mock-логическия позитивизъм на Уди Алън, а именно, че всичко дотук става ясно едва когато осъзнаем, че Джордж Елиът е жена.***Понеже споменахме логическия позитивизъм, някои бързи бележки: той някак тръгва от нашия стар брадат приятел Фреге, а през 20-те и от т. нар. „Виенски кръг“, който иска в тревожните следвоенни години (след „разгрома на всичко немско“, по Кестнер) да установи философска основа за науката. И по-точно, да постулира, че тъкмо науката, а не философията, трябва да ни снабди с основните истини за света, но пък задачата на философията е да осигури логическата „основа“, върху която науката да стъпи. Така „логически позитивизъм“ означава логическите техники да бъдат „омъжени“ за научните твърдения – по същия начин, по който аналитичната философия се отнася към философските съждения.***Ерго-мерго, за да говорим ясно и обективно за научни идеи и теории, ние трябва преди всичко да анализираме езика (така де, логоса, сещате се) на научните твърдения като логически предложения. Само така можем да установим със сигурност тяхната значимост, и да изключим онези, които са неистинни... пардоне моа, безсмислени.***Уди Алън ни завещава гениалния прякор на Алберт „Логическия позитивист“ Корело в своята пародия на италианската нюйоркска мафия, но ако познавахте истински логически позитивист, той би се заклел, че дадено твърдение може да бъде прието за вярно само ако покрива стриктни логически критерии и може да бъде верифицирано по емпиричен път; всичко друго не е в състояние да бъде доказано, следователно е meaningless.***Да преведем на пазарджишки: ако някой твърди, че сестра ти е курва, според логическия позитивизъм тежестта на доказване, че не е (включително и защото нямаш сестра), не пада върху теб, а върху него: той трябва не само да спи с нея, само чрез намигване, но и да представи доказателства, че с нея се спи лесно, а също и че тя – хм, обективно - не съществува. (Което ни връща към първия парменидов парадокс.)***Като казахме „българският премиер“: той видимо ще остане в историята като най-видния модератор на процеса „срастване на капитала с властта“. Нещо повече: той е в основата на „кръстоносния“ късен ченгеджийски поход към изсмукването на кинтите на серия измамници от мрачните дълбини на Прехода. Което е нещо като blessing in disguise.***Защото мутромилиционерската „ланголиерска“ власт, след като в голяма степен изяде и продължава да изяжда безмилостно сегашния капитал, съвсем гартантюански се насочва и към всички ветковци, миньовци и баневци. Ретроактивно. Но и без особено уважение към законността.***Така подземният свят, който роди ГЕРБ (и съглашението им с БСП и най-вече ДПС), вече става надземен и се официализира. (Братя Илиеви would have liked that.) Вече има само горна държавен бизнес-земя; по долната пъплят единствено „хлебарки“ като Иванчева, които се борят за своите няколко десетки хиляди евро подкуп, но и те – зрелищно и с хрущене – са смазани под мутренския ботуш, щот не са отчели своите жалки 70%.***Ah, tutti contenti saremo così.***Новият надземен свят, впрочем, държи и МВР. Какво „държи“, глупости – той го назначава. Пророчеството на Хазарта, че некои куки май са много лоши мутри, станА self-fulfilling.***Живите стари мутри на практика са шефове не само на МВР, но и на държавата. Участват във всички най-големи сделки, активи се преразпределят от тях, ЦСКА-Тирето иска да възобнови Белене с некви китайци etc.***В същото време говорим за най-изоставащата страна в ЕС, в която Най-дебелия е овладял всички служби (сега и СРС-тата), Корнелия имитира опозиция, обградена от слуги на Свинаря (който получи финансиране от ББР, банката на Най-дебелия), Среднодебелия работи да си затваря очите под очилцата и да изпълнява мутренски поръчки, влачейки определените за изсмукване по съдилищата, а Еднокнижния дебел току-що се почерпи за Коледа с милиард и половина от излишъка, за да прави най-скъпите километри в историята на пътното строителство от viae publicae в Римската република насам.***Прибавете тук Безформено дебелия, който ще снабдява армията без реални търгове (или по-скоро – с търгове на маса, тип „ти колко даваш, а наздраве“, като процентите на гепене вече повсеместно надвишават 70).***Прибавете и Владко, който си строи дворец над Ярема (щот, нали, сме тип 3 земетръсна зона), и когото можехме да наречем “Майер Лански” на престъпната групировка, ако не беше така ослепително тъп и слуга.***А отгоре, леко замаяно и в нега, като онзи бей в „Капитан Михалис“, гледа Агата, тих, невъзмутим. Чиито традиционни коледни наукообразни простотии са нещо като най-шарлатанското, дръндарско urbi et orbi в историята. Същият обаче, нашият „архитект на мирния преход“ и основен грабител на национален ресурс, сега иска „програмно правителство“ с премиер Владко, тази ръстова обединителна фигура между ДПС, Цацаров и ГЕРБ.***Поредният masterclass in incompetence.***Всичките ни съвременни политици са сякаш некви вещи без особено минало, нищо и половина, като че от някаква сергия на битака. Дори и не от Les Puces, като амиенския столичанин Макрон.***У нас law of marginal utility действа по-неумолимо и от онзи за гравитацията.***Но сметката идва. Нямаме все още gilets jaunes, но „тъпите и грозните“ също почват да се светват, че повече не може и не може така.***Съответно, трябва да се потърси антитетична основа, щот, както е казал колегата Хегел на Хьолдерлин, „без антитеза, копеле, нанайси синтеза“.***Накрая, съвсем логично: честита нова 2019-та, поредната година на Българския ступор.", "date": "2018.12.29", "title": "Res LIV: Тъпите и грозните"}
{"url": "https://offnews.bg/112/momche-blasna-kola-v-darvo-to-e-s-opasnost-za-zhivota-ranen-e-oshte-694613.html", "text": "Момче подкара автомобил, блъсна го в дърво и пострада тежко. То е с опасност за живота, ранен е още един човек.Инцидентът е станал снощи, около 22 ч., на пътя между Дългопол и село Партизани, съобщи варненската полиция.Непълнолетният и неправоспособен водач подкарал лек автомобил \"Форд\", увеличил скоростта и загубил контрол. Излетял от пътното платно и се блъснал в дърво.Момчето е с опасност за живота в болница. С него се возел още един непълнолетен, който е с контузни наранявания.По случая е образувано досъдебно производство.", "date": "2018.12.29", "title": "Момче блъсна кола в дърво: то е с опасност за живота, ранен е още един тийнейджър"}
{"url": "https://offnews.bg/nashite-avtori/iz-delnitcite-na-edin-lud-obzor-april-iuni-2018-g-694618.html", "text": "2 априлРумъния изгони един руски дипломат, колко за адет. Външният министър Мелешкану, бивш шеф на разузнаването, вика: \"Не зная в цифри, но ние усещаме много солидно присъствие на руски шпиони…“А ние нищо не усещаме. Щото в нашия басейн рибки няма и ние си плуваме, плуваме…5 априлВъпрос в „Стани богат“ по телевизора ме извади от контакт: „Кой разум се търси с радиотелескоп?“ И първият отговор е \"шопският\". Представяте ли си в едно изречение шоп и разум? Дори и да предположим, че съществува нещо като шопски разум, то той ще се търси с микроскоп, бе, алоу, не с телескоп! 13 априлСпоред данните на НСИ до края на годината за пръв път от Втората световна война насам сме щели да паднем под 7 млн., ако се запазят темповете. А те не само ще се запазят, ами може и да се увеличат, ако на върха на държавата се задържи управляващото користно невежество.Съобщавам ви го, защото оттук с една проста екстраполация можем да кажем кога ще изчезне българската простотия - точно след 135.06 години. 16 априлДнес се навършват 93 г. от най-кървавия терористичен акт на ХХ век - атентата в църквата „Света Неделя”, финансиран и подпомогнат от военното разузнаване на СССР и извършен от военната организация на БКП. Загиват над 200 души, а над 500 са ранени. Убити са много военни, депутати, граждани, включително и деца.17 априлКметът на „Младост“ Десислава Иванчева и заместничката ѝ Биляна Петрова са арестувани с подкуп и държани с белезници над 5 часа на кръстовището пред Спортната палата. Милицаите през това време броили парите, на една бохча, опъната направо на улицата. 70 хил. евро в копюри по 100 евро. Седем пачки. Което, ако не си милиционер, отнема 20 – 30 мин. Те разбира се, са можели да запечатат пакета и да ги броят после. Но са искали веднага да ни информират за точната сума. От прокуратурата съобщиха, че целият рушвет бил 250 хил. евро, платим на анюитети паралелно с извършването на услугата.По някаква случайност на мястото на ареста се оказали няколко телевизии. И лицето (умишлено преувеличавам!) Антон Тодоров също било там. Абсолютно случайно и по покана на прокуратурата…Прокурор Гешев: „Не ние сме преценили откъде ще мине кметицата, това си е неин избор. В момента, когато успяхме да я настигнем, наблизо вече чакаха следователи, химик, физик, фотограф…“Седели си и си чакали, зер може някой да им забрани! Може би „прокурор“ е дума, на която трябва също да се потърси място в сравнителните степени за тъпота, не ли?Ама и тая кметица голяма овца излезе! Тръгнала и тя барабар Петко с мъжете… Ако си сам юнак на коня, ако над теб не седи мощният чадър на партията, ако прокуратурата и народната милиция не те пазят, ти си длъжна да си почтена, ма, како!Тази кметица е народът в действие. Нека не се лъжем, никак не са малко сред нас тези, които са честни и некорумпирани просто защото не са имали шанс в живота.18 априлВицето Захариева направи едно изказване по повод ареста на кмета на „Младост“, което не се хареса в някои среди: „Мисля, че малко се прехвърлиха границите вчера...\"Това, пита Цацата коварно, позиция на министър Захариева ли е или на цялото правителство? Демек, и Борисов ли мисли така. Щото, ако и той мисли така…Христо Иванов обясни: „Реакцията на Цацаров в смисъл \"а твоят шеф готов ли е да плати цената за твоето волнодумство\" ми е добре позната… обичайната реакция на Цацаров, който е свикнал да напомня заплашително, че държи в шах Борисов“.Ами държи го, да! И периодично го пита: „Нали нема да ни боли?“ Като оня, дето отишъл на зъболекар, но за застраховка стиснал доктора за деликатностите…Христо Иванов завършва малко зловещо: „И отсега да кажа - както настоявам да се спазват правата на Иванчева, така и ще настоявам за спазване правата на Борисов, Пеевски и Цацаров, когато дойде неизбежният ден да ни ги покажат по телевизора, проснати на асфалта (надявам се живи).“Надява се живи, но не изключва и да не са чак толкова живи… Лично ние единия го чакаме на брега на Перловската река и няма как от там да мине жив…Цецка Цачева мълча, мълча и току нищо не каза. „Доколкото знам, вика, ще бъде извършена проверка в прокуратурата по отношение на превишаване на права в акцията срещу Иванчева\". От прокуратурата веднага ѝ обадиха, че доколкото пък те знаят, тя нищо не знае: \"В прокуратурата не е разпоредена и не се извършва каквато и да е проверка…“Ако безличността (безличността като характер, като интелект, като визия…) трябваше да има име, то непременно щеше да е Цецка. Край нея в партията има и много други тъпанари, но всеки от тях има някакъв цвят, някакъв само негов си идиотски чар. А тя горката нищо си няма, нищичко.25 априлБългария се издигна с още 2 места в Индекса за медийна свобода на „Репортери без граници“. Бяхме на 109 място в света, но вече се издигнахме на 111-то. С което вече убедително водим не само на страните от ЕС, но и на Балканите.В изводите на „Репортери без граници“ изрично се подчертава ролята на Пеефски за това постижение: \"Най-мрачното въплъщение на ненормално състояние на нещата е Делян Пеевски, собственик на 6 вестника и почти 80% от разпространението...\"От групата на Пеевски дават организиран отпор.„Монитор“: „Репортери без граници“ доказаха, че са „Платени без граници“. Платени естествено от Фабриката за фалшиви новини на БГ задкулисието – „подсъдимите олигарси Иво Прокопиев, Цветан Василев и Огнян Донев и аверът им Сашо Дончев, които всячески клатят легитимните институции в страната, за да избегнат възмездието за престъпленията си“.Текстът е анонимен, но едва ли го е писал лично Пеевски. Писал го е някой журналист с пистолет, опрян в красното чело… Е, може и да не е било пистолет, а само трудова книжка.В столицата на Армения Ереван и други градове протести. Арменците, подкокоросвани от опозиционното движение \"Граждански договор\", искат премиер от народа. Недейте, бе, братя арменци, недейте с премиер от народа! Ние опитахме, избрахме си един, който е прост като нас, даже и малко по-прост от нас и дълго ще си плащаме. 26 априлРемонтът на НДК не можа да устиска дори до края на председателството. Плочките на площада се надигнали като войнишки… Последният ремонт е на стойност 2.5 млн. и е дело на \"Джи Пи Груп\", фирма, за която се твърди, че е на Златев.Не знам дали е вярно, но един Вальо вика, че имало пророчество от Ванга: „Първо ке се надигнат плочките, подир тях и ората”.27 априлИво Инджев вика за Борисов: „Той няма цел, а оцелява. Бойко Борисов, по неясни причини, които не знаем, се страхува от Путин и от реакциите в Москва…“Преди време четох статията на една журналистка от руското издание „Инсайдър“, в която се обясняваше резкият обрат на унгарския премиер Орбан към Русия. До 1998 г. бил яростен еврофил. Но някъде по това време посетил Москва, където му показали един запис, на който руски бизнесмен дава на един млад унгарски политик куфарче с един милион марки. И това променило външнополитическите предпочитания на Орбан. Дали е така, само той и Путин знаят…8 майМного гюбре сме вкарали в парламента, бе, братя! Гюбре до гюбре… Нали знаете какво е гюбре? Ферментирало лайно.Тъкмо Сидеров малко затихна с невроатлантическите си простотии и Марешки почна. Иска референдум за излизане ни от НАТО. Щото не искали да ни подарят няколко самолета.Точно като джуджето Хаяско: „Знаеш ли колко е важно да си ми пирятел? Много е хубаво... Всички пирятели ти дават разни работи. Ти какво ще ми дадеш, като ми станеш пирятел? Имаш ли да ми дадеш малко сок от боровинки?“9 майГледам едни пред паметника на Съветската армия да веят руския национален флаг, червени знамена със сърп и чук и да разнасят портрети на Сталин. Този път мисля да не се цензурирам и да ги нарека с думата, която заслужават – идиоти! А същата дума, струва ми се заслужава и лидерът на БСП Нинова, която дружелюбно се снима с тези безмозъчни екземпляри. Да, хора, които разнасят портрета на най-масовият убиец в човешката история, могат да имат само това оправдание, че са безмозъчни.14 майБорисов дава на съд Корнелия Нинова за нанесени морални щети. Щото рекла \"Крадецът вика дръжте крадеца\".„Неверните твърдения, изречени от Нинова, накърняват честта и достойнството ми в изключителна степен…“И за това накърняване на „честта и достойнството в изключителна степен“, Борисов е искал едва 26 хил. лв. Не си оценява високо честта и достойнството, така ми се струва. 18 майУнгарците ни обвиняват във връзка с мигрантите, че работим за интересите на Германия. Може и да е вярно, но е от любов, а не за някой интерес. Вижте ги на снимката как се държат за ръка. И Борисов ѝ говори, предполагам на есперанто, а тя го е зяпнала в устата…Ще строим \"Белене\". Пак. Правителството внесе в НС предложение за свалянето на мораториума за изграждането на централата.Темата за АЕЦ „Белене“ е може би най-добрата илюстрация за това колко постоянен е Борисов в непостоянството си. Като махало се движеше през годините от едната крайност до другата крайност. И, ако днес не се възмущавам особено яростно на последното му решение, то е защото едва ли е последно. Тази централа ще ни излезе през… А, бе, ако е през носа, ще сме щастливи. А, ако някой случайно още не е разбрал защо ще строим една абсолютно ненужна, скъпа, морално остаряла и в крайна сметка опасна централа, ще го кажа ясно: за да угодим на бялата мечка и покрай това да откраднем някой милиард. 22 майРегионалният министър Николай Нанков вика, че около 30% от населението на страната ни нямало достъп до канализация. Голяма работа! Те да имат какво да ядат, па ще намерят къде да… Така, де, не е ли така? Дето е казал Брехт, хляб дайте, канализацията после.23 майСнощи имаше протест пред МС срещу „Белене“. Борисов се чуди и мае: “Защо викат под моите прозорци, при положение, че в момента Радев е на посещение в Русия. Не можах да схвана…\"Прави се на улав. Цяла България разбра, че Радев е в Москва да му вземе поканата. И Путин го каза, и Медведев: \"Очакваме с нетърпение посещението на българския премиер Борисов…\" Даже му казаха и кой ден да иде – 30 май.Имаше един виц за поручик Ржевски. Преди да тръгне на бал, той сложил един банан в левия джоб. Ще поканя, рекъл, Наташа Ростова на танц, ще я притегля към лявата страна, тя ще усети банана и ще се отмести към дясната… И точно там ние ще я посрещнем. Та някак ми се струва, че Радев е в левия джоб, в ролята на банана. Но може и да греша. 24 майБорисов при папата. Не разбрах дали е имало четвърто погалване по главата. Чух, че рекъл на светия отец: „Моли се за мен!“Не за България, а за него лично!Макар че пък, като се моли за него, се моли за България. Зер някой ще отрече, че държавата - това е Той?! Питали го веднъж нещо и той рекъл: Вижте, бе, „Б“ (България) е втората буква на азбуката. Първата е „А“, Аз!Какво да говорим повече. 28 май\"Витоша\" (Бистрица) победи \"Нефтохимик\" с 6:3 и спечели първенството по футбол за ветерани. Премиерът Борисов, център нападател на „Витоша“, се отчете с три гола, една греда и една асистенция. Дето се вика, почти сам ги победи.Направи впечатление, че на фланелката на премиера стои името на най-голямата хазартна фирма у нас „Еfbet“, собственост на Васил Божков. Ако в тази държава имаше опозиция… Но в тази държава няма опозиция. Заета е с изборите в Галиче.Както и да е. След мача съотборници, фенове и фенки изнесоха Борисов на ръце.Виждате на снимката колко близо до… Как да го кажа по-благозвучно…. Ще го кажа библейски. Виждате колко близо да чреслата му има ръчички. Няма как да не е осъществено и докосване. Да, така мисля. На левия бут има две ръце, които изглежда са дамски. И те не са там, за да помагат в носенето на тялото! Но това, което е още по-интригуващо, са ръцете отзад, които не виждате. Какво ли правят? В моменти на върховна еуфория всичко може да се очаква. Помните ли снимката на българския тим след мача с Мексико на световното в САЩ? Как Илиян Киряков изненада Балъков изотзад. После обясняваше, че станало неволно. Да, де, неволно. После и на Борисов ще се извиняват, че било неволно…Един вика: „Голяма работа, че са му бръкнали, тъкмо са го тренирали за Москва.“ 30 майПитат журналистите премиера за предстоящата визита в Москва. А той им казва: „Да, бе, точно пък на вас ще ви кажа какво ще правя в Москва…“Завършен демократ! И тези край него са прихванали. Горанов например: „Премиерът не може да си губи времето с парламентарния контрол…“Да си губи времето?! В парламентарна република България!Тези дни из Фейса размятат лафа, че имало умни, които не го показвали, но имало и прости, които не го криели. Възможно е и по повод на Горанов да е пуснат. Ако не е за патрона му, де... 31 майОт визитата на Борисов в Москва излезе едно голямо нищо! Както пише Малария Велева, „от тридневно, през двудневно, посещението на премиера Борисов завърши с една обикновена 12-часова визита в Москва. Без официална вечеря. И без фанфари!“Демек, пълно фиаско. Мадам е разказала как е минала визитата детайлно и цветисто, но тук нямаме място. Ето финала:„Беше унизително...Този миг бе отчайващ за националното ни самочувствие...Беше унижаващо...Защо, бе г-н Премиер, допусна това?“Много беше срамно да го гледаме как се гъне като глист на синапова клонка. Доста сме поживял, но не помним някога български държавник да е (се е) унижаван толкова грозно. 7 юниКметицата на „Младост“ Иванчева и заместничката ѝ бяха докарани в съда и държани през цялото заседание със закопчани на гърба с белезници ръце. Като особено опасни престъпници, примерно серийни убийци. На мястото на съдийката щях да разпоредя да им се сложи и по една маска като на Ханибал Лектър. Щото може и да хапят…8 юниБанкянският самодържец благоволи да иде в събранието и да информира депутатите за резултатите от посещението в Москва: „Това, което трасира президентът Радев, това постигнахме и ние. Аз отидох да видя какво е трасирано, а то не беше трасирано нищо.\"Да повторим:Ние постигнахме това, което трасира Радев.Радев не трасира нищо.Ние постигнахме некому дядова…Цял един народ се носи в килватера на управляващата ни глупост и няма сила, която да го отклони!Отиваме си, братя! Отиваме си като достойни хора, като самоуважаващо се общество, като нормална държава… Какво ще оставим на децата си? Ще им оставим да изплащат една ненужна и опасна атомна централа. Ще им оставим една държава, разчекната между Европа и Евразия!Децата, разправят, били нашето бъдеще. Не, ние сме тяхното бъдеще! Да им пикам на бъдещето!Много ли ви разстроих?Дано!13 юниОт утре светът ще е футбол, както гласи клишето. Изследователски екип от учени от техническите университети в Дортмунд и Мюнхен разработили проект, който с помощта на изкуствен интелект определил, че Испания ще бъде новият световен шампион по футбол.Според мен всеки интелект, бил той естествен или изкуствен, ще крушира в опита да прогнозира игра, която се играе от членестоноги. Това си е мое мнение.Братя цигани, една спортна новина за вас. В 330-хилядна Исландия не бил останал никой, всички били на мач в Русия. Не е виц, истина е. Не знам защо реших, че точно вас ще ви интересува…Боже, какви традиции имат хората. На българите им дай само хора да вият по света и у нас. На днешния ден се отбелязва Световният ден на голото колоездене (World Naked Bike Ride).И изобщо когато човек реши да се съблече, кауза ще се намери.14 юниВ деня на годишнината от протестите #ДАНСwithme, провокирани от избора на Пеефски за председател на ДАНС през 2013 г., шефът на антикорупционната комисия Пламен Георгиев обяви, че са прекратени две проверки срещу Пеефски - за корупция и за конфликт на интереси. „Оказва се, каканиже прокурор Георгиев, че или Пеевски е един от най-проверяваните и чисти хора в държавата, или има много добри адвокати и счетоводители.“От петричкия бизнесмен Коце Маца сме запомнил: „Човек в зряла възраст трябва да има добър адвокат, добър счетоводител и добър свещеник.” И свещеник! Щото…В тази връзка, да ви кажа, лятото е дори приятно да се седи на брега на Перловската река. Един Иван от Своге ми пише, че Пеефски може да е минал под вода и аз да не съм го видял. Което е пълна глупост! За толкова години не съм видял лайно да плува под вода… Извинете. 21 юниАко Пилат стане от гроба да види днешните ни политици, направо ще се възхити от умението им да си умиват ръцете. Понеже няма как да откажат предложението на Валери Симеонов за ограничаването на рекламата на хазарта, депутатите от ГЕРБ и БСП в комисията по бюджет и финанси решили да го пратят в ЕК за нотификация. С което на практика ограничаването на рекламата на хазарта се отлага за неограничено време.Валери вика, че ставало дума за силни финансови интереси - \"три милиарда интереси\".Срещу такива интереси не само Валери, но и Борисов е безсилен. Както виждате, целият парламент е напазаруван. 22 юниБолен Лидеров продължава упорито да гони разсъдъка си към обратната страна на интелекта?! Станал с белите мечки, за да постави точно в 4 часа сутринта цветя пред паметника на Съветската армия и да поседи почетен караул, заедно с колегата си Чучелов…„Крайно време е, вика, да се признае ролята на Сталин като държавник и главнокомандващ в победата над Хитлеристка Германия...“Е, няма как да не сме горд, че много отдавна сме поставили вярната диагноза на „Атака“ – партия, създадена на нервна почва.Сидеров е новият Георги Димитров! Волен Тарабата! Патриот-интернационалист. 25 юниБорисов: „Разпоредил съм на Станислав (Иванов) да изтегли закона за създаването на Българска автомобилна камара“.Разпоредил?!Добавете си го към онова място, където казах, че Борисов е завършен демократ.Не сме единодушен дали първо да се страхуваме или да се срамуваме от премиера. На откриването на „Дигитална асамблея“ дръпнал една полуакадемична реч за изкуствения разум: \"Много е важно това, което правиме - контрола върху него! Основната мисловна дейност за управлението да остане в човека. Разбира се, има професии, които може и да изчезнат, изцяло да бъдат заменени от роботи. Но контролът, управлението трябва да си остане в човека. Поне аз така си мисля…“- Мисля… - започна Прасчо.- Недей! - каза Йори…Досущ братчеда от „Двойникът“ с Тодор Колев: „Нека изучим законите на природата, за да можем да s управляваме”.Елена Йончева вика: „Големият проблем в България е къде изчезват милиардите. Само от скритите акцизи на горива някой е присвоил 1 млрд. евро. Въпросът не е какъв остров си е купил или ще си купи Борисов, защото с милиард евро могат да се купят много острови…“Историята с този остров е толкова злокачествена, че не ми се разправя, но няма как. Започна я самият Борисов. Един анонимен сайт написал, че гръцки медии съобщили, че Борисов купил техен остров. Този сайт никой нормален човек не го чете, камо ли да му вярва. Но Борисов му „повярвал“ и направи една сценка пред българските журналисти в Брюксел: „Гръмнали гръцките медии, че съм купил остров в Гърция. Просто нещастни, долни лъжци жълти! Мръсници! Лъжа! Лъжа след лъжа! Жалки, нещастни, долни лъжци мръсни!“Технологията е проста. Хващаш една фалшива новина и я опровергаваш. И след това, колчем се появи истинска новина, веднага я свеждаш като надежност до фалшивата. Ако например се появи реална новина за един милиард, откраднат от акциза на горивата, вадиш коза от ръкава: „Да, бе, вярно е колкото за острова.“26 юниБорисов вика за емигрантите: „В един момент може да им хареса и да си кажат, че не Германия, ами България се развива добре. Правим България все по-хубава…\"29 юниАло, Мента Стоянова! Не ви ли е срам?!Не, не я е срам.Предложила от 1 октомври акцизът върху т.нар. \"нагреваеми тютюневи изделия\" да се изравни с този върху конвенционалните цигари. Което обслужва Пеевски и другите двама собственици в „Булгартабак“, на които съм „забравил“ имената…Ревизоро пък се е нагърбил да наложи един изключително лобистки закон за горивата в полза главно на ЛУКойл. Валери Симеонов отиде чак в Бахрейн и заведе 5 министри, за да лобират за интересите на Цеко Минев…Всъщност, неправилно е да наричаме гореизброените лобисти. Лобизмът е почтена или поне регламентирана от закона дейност, който закон у нас неслучайно го няма. Тези не са лобисти, тези са мошеници, продажници, корумпета и тук-там откровени бандити! 4 юлиНойзи коментира мачове по телевизора, заедно с Вуцов. Каза, че бразилците проявявали хюбрис. И на мен в кривото гърло ми влязоха поне 30 грама питие и три фъстъка. Булката си отби, доде ги изкарам. Една ФБ-приятелка вика, че го чула да казва и немезис, но аз това не съм го чул.Който разбере – разбере! Тъпаците да го духат!Аз пък съм решил да предложа на ръководството на МВР да запише на фасадата на сградата си думите на Хораций: Sapere aude! (Осмели се да бъдеш умен.) Не е ли яко?! Ако се бях сетил по-рано, щях да го предложа за мото на Българското председателство. Защото, като гледам накъде вървят нещата, все повече смелост ще се иска, за да бъде умен човек в тази среда. И защо? Ако си прост като другите, ще си щастлив като тях. 6 юлиЗа гладната стачка на Босия не съм единодушен. Тя изглежда неразумна и безсмислена. Босия едва ли ще постигне нещо, дори и да умре от глад.Обаче!Обаче спомняте ли си онзи момент от „Полет над кукувиче гнездо“, когато Макмърфи се опита да вдигне един огромен железобетонен блок? Изначално беше ясно, че не може да го вдигне. И наистина не можа.„И все пак се опитах. Поне се опитах, майка му стара.“Всички знаем истината за безобразията, срещу които протестира Босия. Така де, не сме по-глупави от него. И още много истини знаем. Но…Евтушенко има едно стихотворение за Галилей, озаглавено «Карьера», в което казва, че ученият, съвременник на Галилей, не бил по-глупав:Знаел и той, че Земята се върти, но имал семейство.Радан Кънев вика: „Следя с болка и тревога утрешната Национална конференция на СДС….“Да, бе, да… За малко да повярвам.Що се правиш, че не знаеш, че СДС-то отдавна е мъртво?! И всички опити да се съживи напомнят възкресяването на котарака Чърч от „Гробище за домашни любимци“ на Стивън Кинг. Уж е жив, ама не съвсем и мирише на пръст. И е зъл, злобен. И хората, които до вчера са го обичали, се гнусят да се докоснат до него.Но така е то, нищо не е вечно, освен може би комунистите…9 юлиВ социалните мрежи се разпространява едно видео, в което се твърди, че Борисов е купил къща на любовницата си Мис бикини 2006 Борислава Йовчева за 3 млн. евро в Барселона и е захранил сметките на нейни фиктивни фирми с 5 млн. евро. Намеква се също, че манекенката има 6-годишно дете от този, дето ѝ е купил къщата… Премиерът, естествено, отрича: „Както ви е известно, напоследък станахме свидетели на множество фалшиви новини и внушения по мой адрес от анонимни автори…“Спомняте ли си какво ви казах за мнимия скандал с острова, който уж Борисов си купил? Дали е знаел, че новина с къщата се пече, не се наемам да кажа. Но е факт, че не го завари неподготвен. За достоверността ѝ той се позова на острова.11 юлиДепутатите приеха промените в Закон за горивата, по силата на които задължават дребните търговци да се регистрират при непосилни за тях условия. Така сме щели да преборим сивия бизнес в сектора. Ако големите фирми, главно Лукойл, държат днес 80% от пазара, утре ще държат вече 100%. И ще си имаме в лицето на Лукойл един чисто бял бизнес, който досега е скрил 60-70 млрд. печалба, но за следващите десет години ще може да скрие поне 100 млрд.Единствен Валери Симеонов се възпротиви. И вбеси колегите си от ОП. „Аз, вика Сидеров, съм направил Симеонов политик и няма да позволя да ми обяснява как да искам съгласието му. Моите коалиционни партньори трябва да се вслушват в това, което казвам, ако искат да бъдат политици…“Сещам се, че на едно място Камю казваше, че някои хора изразходват огромно количество енергия, само за да бъдат нормални. Та предполагам, че Сидеров вече е на ръба на енергийните си запаси. Откакто го помня толкова дълго не е бил нормален.Ако сте очаквали, че Старата госпожа и „борбената“ ѝ лидерка ще се противопоставят на тези промени и ще защитят дребния бизнес, сгрешили сте. И да искат, не могат, защото съпругът на Нинова е ръководител на групата за контрол и метрология в Лукойл.В „Прас Прес“ пише, че Нинова била агент на ДС с псевдоним Лайкучка. Водещ офицер ѝ бил Ташко Ерменков. Но не мога да се закълна, че е вярно.13 юлиНа срещата на НАТО председателят на ЕК г-н Юнкер ходеше с походката на еволюционно недовършен неандерталец. С мъка слизаше по стълбите и единствен Петро му подаде ръка. Какъв срам! От 28 държави в ЕС, една Украйна се притичва на помощ на Юнкер в този труден за него момент! Украйна, дето нито в ЕС я искат, нито в НАТО я пускат… А онази чума Тереза Мей гледаше и се подхилкваше. Такива са те! За тях не твърд, ами, дето каза Жоро Томов, направо ръбест Брекзит, да ги боли!От пресцентъра на ЕК обясняват, че г-н Юнкер страдал от ишиас и затова ходел на ебем страна с прикляквания.Не бих искал да реагирам остро на нещо толкова тъпо. Ще кажа само, че ишиасът е соматично заболяване, а от кадрите на видеото се вижда, че г-н Юнкер страда от нещо, което е по-скоро психосоматично. Защото, освен походката, е засегнат и говорният апарат, зрението и т.н. Забелязва се ясно изразена поведенческа неадекватност, която се изразява в това, че бие шамарчета на държавните глави, души ги уж на майтап, целува ги почти насилствено и т.н.Не, г-н Юнкер не страда от ишиас. От нищо не страда. Страдат тия около него, дето се чудят как да скрият позора, че главата на ЕС се налива като чалтик пред цял свят.…Страхувам се, че на стената на ЕС вече пише онези пророчески четири думи: „Мене, мене, текел, упарсин.“ (Даниил, 5:24)И останалият свят не отива на добре. Вижте какво се получава: Европа, се управлява от алкохолик, Америка от луд, Русия от мегаломан. България... Всъщност, България управлява ли се или само се краде?Не се учудвайте, ако утре ме видите пред китайското посолство да манифестирам за вечна дружба с ККП!А, бе, те дали ще дават грантове?17 юлиДепутатите гласуваха поправките в закона за приватизацията, които са направени, за да не плаща Домусчиев неустойка, задето наряза на скрап флота ни и уволни 95% от работниците.Домусчиев явно е пресметнал, че дори и да плати неустойката, пак е на далавера. Но после явно е размислил, че ако не я плати ще е на още по-голяма далавера. И с помощта на ГЕРБ, Атака и ВМРО ще си спести едни 50 млн. лв.Какво казвате? Че са 58? Да, те наистина са 58 млн. лв., но не могат да му бъдат спестени всичките. Защото самата дейност по спестяването си има цена и тя никак не е малка. За Сидеров съм чувал, че когато му падне не си играе да стриже, а направо дере.Кочината не прощава! Дето викаха в хоремага на село, с каквито се събереш, с такива ще се напиеш!Истината е, че политиците са едни и същи навсякъде. Това, което ги прави различни, са народите. При овчите народи политиците си правят каквото си искат. Затова д-р Филипов смята, че прабългарите са били овчи народ, а не конен народ, както твърдят историците-патриоти.25 юлиГерберската шизофрения вече трудно се прикрива. Оня ден единодушно гласуваха лобистките промени в Закона за приватизацията. Днес ги отричат в панически порядък. И едва ли не се молят на президента да тури вето.А, бе, Радев защо не тури вето на Закона за горивата? Вероятно не е забелязал, че и той е лобистки.Цветанов вика, че се предоверили на икономическата комисия, а и „коалиционната култура“ им налагала да помагат на своите партньори.Направо ме омагьоса с глупост! Коалиционната култура?! Да не счупят хатъра на ВМРО и Атака. Има една поговорка: За хатър лайно не ям! А герберите го изядоха…Само че ние не сме най-глупавият в Редута (знаете ли колко журналисти живеят в тоя квартал?!), та да вярваме, че е само за хатъра на патриотите. Просто герберите се опитаха да изиграят номера на Мичето. Ако мине. Ама не мина… 27 юлиБорисов обобщава парламентарния сезон: \"Преминахме през много изпитания… Правихме и грешки, но в един парламент е така, понякога се допускат грешки и се променя мнението на 360 градуса. Това се случва навсякъде по света.“Обърнете внимание – на 360 градуса! Отличник?! Златен медалист?! Да, да… Един отличник ще каже, че мнението може да се променя на 357 градуса, хайде, нека са 358, в краен случай 359. Но 360 никога! При 360 градуса тръгваш от Банкя и се връщаш в Банкя. Корнелия Нинова се качи и на колело. Казах ви аз, че тя е готова на всичко да се качи - на кон, на коза, сега и на колело! Накрая ще си намери майстора!Запада тази партия, запада. Сергей водеше социалистите на Бузлуджа с мотор, Нинова с колело, следващият лидер ще ги води пеш.Хайде и бъдете…Всъщност, просто бъдете. Щото много вече бяха…", "date": "2018.12.29", "title": "Из делниците на един луд, обзор април-юни 2018 г."}
{"url": "https://offnews.bg/kultura/preporachvame-vi-novogodishen-kontcert-matine-za-detca-i-vazrastni-694193.html", "text": "32-рото издание на Новогодишния музикален фестивал обръща специално внимание на най-малките почитатели на класическата музика, които ще имат възможност да посетят концерта – „Новогодишен концерт-матине за деца и възрастни“ на 29 декември от 11:00 часа в кино „Люмиер Лидл“. Новите знания децата и техните родители ще могат да приложат на практика на „Новогодишния концерт-матине за деца и възрастни“ с участието на Дарина Малеева (цигулка) и Ксавие Льоконт де ла Бретонери (пиано, Франция), а в програмата му ще звучи музика от Дебюси, Пуленк, Шуберт и Шуман. Едно от произведенията „Чудните приключения на слончето Бабар” ще бъде онагледено за детската публика с мултимедия и балетно изпълнение.Създадено през 2005 година дуо Дарина Малеева и Ксавие Льоконт де ла Бретонери концертира с голям успех в най-престижни концертни зали. Като свой основен приоритет вижда не само изпълнението на известни репертоарни творби, но и откриване и представяне на нови съвременни и рядко изпълнявани класически произведения.Огромен е репертоарът на дуото - от „Фантазия“ за цигулка и пиано на Шуберт до „Фантом и Ескапад“ на Волфганг Рим. През 2006 год. Дарина Малеева и КсавиеЛьоконт де ла Бретонери печелят първа награда на международния конкурс „Музиката и Земята“ в София.Билетите за концерта са в продажба на касите на Билетен център – НДК, както и онлайн на .", "date": "2018.12.29", "title": "Препоръчваме ви: Новогодишен концерт-матине за деца и възрастни"}
{"url": "https://offnews.bg/medii/ochakvajte-po-epic-drama-gospozha-uilsan-tarsi-koj-e-bil-pokojniat-%d1%9d-694000.html", "text": "Телевизионният канал Epic Drama подготвя интригуваща изненада за любителите на кино мистериите.За януари е планирана премиерата на завладяващата драма \"Госпожа Уилсън\". Разказът в три части е вдъхновен от спомените на Алисън Уилсън, баба на носителката на \"Златен глобус\" Рут Уилсън, и творбите на Тим Крук за Александър Уилсън. Алисън Уилсън се завръща у дома и открива съпруга си Александър мъртъв. Една жена се появява на прага ѝ скоро след това и твърди, че е \"истинската жена\" на Алек. Алисън се заема да открие кой всъщност е бил съпругът ѝ, но от тяхната връзка по време на войната, докато е работил за тайните служби, до мистериозен период в Индия, Алек явно е пазел ревниво своите тайни. Алисън иска да знае истината и прави открития, които заплашват да разбият на парчета подредения ѝ свят.В ролите влизат Рут Уилсън, Иън Глен, Ото Фарант, Фиона Шоу, Кийли Хоус, Калъм Линч, Анупам Кхер.", "date": "2018.12.29", "title": "Очаквайте по Epic Drama: Госпожа Уилсън търси кой е бил покойният ѝ съпруг"}
{"url": "https://offnews.bg/obshtestvo/tv1000-filmotechen-kinohit-vsiaka-vecher-v-22-00-694607.html", "text": "Най-добрият фимотечен канал на Балканите вече има нов час за късните си премиери: 22:00. В празничния период можете да видите любими екшън звезди като Пиърс Броснан, Силвестър Сталоун, Дензъл Уошингтън, Ричард Гиър и Брус Уилис. Очаквайте „Невероятният Хълк“, „Чакала“ и „Хрониките на Ридик“ през януари.30 декември от 22:00: Извънземното - Дете с проблеми призовава цялата си смелост, за да помогне на приятелски настроено извънземно да напусне Земята и да се върне у дома.31 декември от 22:00: Туистър - Джо Хардинг стартира приспособление, което може да извлича данни от окото на торнадо. Бившият й съпруг Бил - изобретател на машината - се присъединява, за да преследва майката на всички торнада - F5.1 януари от 22:00: Върхът на Данте - Без предупреждение денят става нощ, въздух се превръща в огън и твърдата земя започва да се топи под горещата лава в града Върхът на Данте. Кой ще оцелее, когато адът отприщи своята ярост?2 януари от 22:00: Чикаго - Убийците Велма Кели и Рокси Харт са осъдени на смърт по едно и също време и се борят за славата, която ще ги спаси от бесилото през 1920 в Чикаго.3 януари от 22:00: Копланд - Шериф в предградие на Ню Джърси, населено с полицейски служители от Ню Йорк, скоро открива, че градчето е прогнило от престъпни връзки и корупция.4 януари от 22:00: Аполо 13 – Трима астронавти трябва да изготвят стратегия за безопасно връщане на Земята, след като космическият им кораб претърпява сериозна повреда. Въз основа на реалната история на мисията Аполо 13 от 1970 г.5 януари от 22:00: Американски гангстер - Ръсел Кроу е честно и уважавано ченге, което се бори с наркотиците и подкупната полиция през 70-те в Ню Йорк, с мисия да залови могъщ наркобарон. Режисьор е Ридли Скот. 2007.За точна програма, следете: Експлозивният, пълен с приключения екшън, продължава. В една от най-популярните истории за супергерои на всички времена Брус Банър, който живее в сенките, обикаля планетата, за да търси решение за проблемите с избухливостта си. Жадни за власт опортюнисти си мечтаят да използват силите му и скоро го въвличат в епична битка, която може да разруши Ню Йорк!Когато смъртоносен и безлик международен убиец успява да се спаси и от най-виртуозните професионалните усилия на ФБР, им се налага да се обърнат към единствения човек, който някога го е виждал - терорист от ИРА в затвора.", "date": "2018.12.29", "title": "TV1000 – филмотечен кинохит всяка вечер в 22:00"}
