{"url": "https://offnews.bg/sviat/merkel-obeshta-che-i-sled-neia-germania-shte-ima-kliuchova-rolia-v-me-691007.html", "text": "Канцлерът Ангела Меркел е категорична, че нейното постепенно изтегляне от лидерските й постове в Християндемократическия съюз и в управлението на страната няма да отслаби преговорните позиции на Германия на международната политическа сцена.Нищо не се е променило, което да отслаби позицията ни в международните преговори, заяви днес Меркел в Берлин по време на пресконференция с гостуващия египетски президент Абдел Фатах ас Сиси.Може дори да се каже, че сега аз ще имам повече време да се фокусирам върху моята работа начело на правителството, добави тя.Вчера Меркел обяви, че няма да се кандидатира за преизбиране за председател на своя Християндемократически съюз на партийната конференция през декември, както и че ще се оттегли от активната политика след изтичане на канцлерския й мандат.", "date": "2018.10.30", "title": "Меркел обеща, че и след нея Германия ще има ключова роля в международната политика"}
{"url": "https://offnews.bg/sviat/farel-uiliams-zabrani-na-tramp-da-izpolzva-negova-muzika-690990.html", "text": "Фарел Уилямс забрани на американския президент Доналд Тръмп да използва негова музика на политически събития, след като песента му Happy прозвуча на събитие на Тръмп в Индиана часове след стрелбата в синагога в Питсбърг. \"Фарел не ти е позволил и няма да ти даде позволение да използваш публично или по друг начин негова музика\", се казва в писмо на адвоката на изпълнителя. \"В деня на убийството на 11 човешки същества от ръцете на луди \"националисти\" ти пусна неговата песен Happy на множеството на политическо събитие в Индиана. Нямаше нищо \"радостно\" в трагедията, която беше причинена на страната ни в събота и не е давано никакво разрешение да използваш песента за тази цел\", се допълва в писмото. През август адвокатите на фронтмена на Aerosmith Стивън Тайлър обявиха, че \"Тръмп създава лъжливата представа, че нашият клиент му е дал позволението си да използва негова музика и че дори подкрепя го като президент\".Адел, Нийл Йънг, Rolling Stones и Queen също забраниха на Тръмп да използва тяхна музика. ", "date": "2018.10.30", "title": "Фарел Уилямс забрани на Тръмп да използва негова музика"}
{"url": "https://offnews.bg/futbol/aleksandar-tunchev-razkaza-za-kontaktite-si-sas-zaginalia-sobstvenik-n-690987.html", "text": "Трагедията със загиналия собственик на Лестър Вишай Сривадханапрабха засегна индиректно и Локо (Пловдив). Помощник-треньорът в щаба на Бруно Акрапович - Александър Тунчев е вероятно единственият българин, който е имал пряк контакт с милиардера.Бившият защитник игра за Лестър, докато тимът бе в Чемпиъншип. Впоследствие \"лисиците\" станаха шампиони на Англия през 2016 година.\"Бях там, когато този човек стана собственик и взе клуба от Милан Мандарин. Разбрах от медиите за трагедията и наистина съм разстроен. Той поддържаше близък контакт с играчите. Беше от босовете, които се вълнуват от отбора и са истински фенове. Страшно готин човек и той, и синът му, който също е влизал при нас в съблекалнята\".\"След това съм поддържал връзка с хора от клуба и знам, че този контакт с играчите е станал дори по-силен. Със сигурност тежко ще го преживеят в клуба. В Тайланд ходихме на една подготовка, премии, подаръци...След титлата пак бе завел там отбора. Раздаде им и по един автомобил. Сега изобщо не се знае какво ще се случи с клуба. Дано всичко е наред и Лестър продължи да е в елита на английския футбол“, коментира Александър Тунчев, цитиран от \"Меридиан мач\".", "date": "2018.10.30", "title": "Александър Тунчев разказа за контактите си със загиналия собственик на Лестър"}
{"url": "https://offnews.bg/sviat/dve-zhertvi-na-studa-v-briuksel-690995.html", "text": "Студът взе две жертви в Брюксел, съобщават местни медии. От измръзване са починали две бездомни жени. Температурите в страната паднаха рязко с над 10 градуса и нахлу полярен въздух. В последните дни температурите са около 3-4 градуса.По план изпълнението на т. нар. \"зимен план\" - дейност на социалните служби за предоставяне на покрив на бездомните, трябваше да започне в средата на ноември. Заради застудяването обаче е взето решение \"зимният план\" да започне да действа от 1 ноември. В Брюксел социалните служби са в състояние да се погрижат за около 1000 бездомни. Наскоро службите призоваха обаче за дарения, тъй като не им достигат одеяла и топли дрехи. ", "date": "2018.10.30", "title": "Две жертви на студа в Брюксел"}
{"url": "https://offnews.bg/temida/burgaskata-ekoinspektcia-dade-vetko-arabadzhiev-na-prokuror-690991.html", "text": "Сигнал срещу Ветко Арабаджиев внесе Регионалната екоинспекция в Бургас до прокуратурата и Националната агенция за приходите, съобщи БНР.Той е за неизплатени над 7 милиона лева глоби, наложени на пречиствателната станция във ваканционното селище “Елените“. Тя няма разрешително за ползване като воден обект от 2012 г. Съоръжението пречиства отпадните води на хотелите и на голяма част от почивните бази в Свети Влас, но капацитетът му е недостатъчен, категоричен е директорът на екоинспекцията Тонка Атанасова.Т. г. на собственика на станцията Ветко Арабаджиев е наложена санкция за близо 1,796 млн. лв.Високата санкция, която сме изчислили на \"Елените\", е във връзка с резултатите от контролните измервания. Знаете, че тази пречиствателна станция е без разрешително за заустване. Взетите проби показват превишение на емисонните норми, обясни Атанасова.Тъй като наложените глоби за замърсяването и незаконното ползване на пречиствателната станция не са обжалвани, не са и платени, контролните органи са предприели и други действия.Дали сме ги на НАП, санкциите не са събрани и по тази причина сме ги дали в прокуратурата, обясни Атанасова.Кой е Ветко АрабаджиевВетко Арабаджиев е роден на 9 януари 1956 година в Асеновград. Промените през 1989 г. го заварват като финансист в месокомбината в Пловдив. Туристическият му бизнес стартира с фирмата \"Виктория - 89\". Той и съпругата му Маринела започват да развиват първите си хотели през 1996 г. Началото е хотел “Марица” в Пловдив. Днес управляват хотелите “Маринела” в София, “Пампорово” в едноименния курорт, летните хотели в комплекс “Елените”, “Виктория палас”, “Чайка бийч”, “Метропол” и “Аркадия” в Слънчев бряг и комплекс “Хасиенда бийч” в Созопол.В два от тези хотели - столичният \"Маринела\" и пловдивският \"Марица\", започна акцията на разследващите за укриване на данъци и пране на пари.Ветко Арабаджиев, който се е наричал Вълчо (а според други Вътко), преди да промени името си, е регистриран като агент Стефан през юли 1989 г., съобщи през 2014 г. Комисията по досиетата. Решението ѝ бе публикувано през септември, Арабаджиев бе осветлен като член на управителен орган и съдружник във фирма \"Шугар енд Моласес\" ООД и като кредитен милионер към банка \"Хеброс\".", "date": "2018.10.30", "title": "Бургаската екоинспекция даде Ветко Арабаджиев на прокурор"}
{"url": "https://offnews.bg/sviat/zapochva-stroezhat-na-parvoto-postoianno-raboteshto-letishte-v-antarkt-690992.html", "text": "Китай се заема със задачата Антарктида да има свое постоянно работещо летище до няколко години. Аеропортът ще бъде не само за изследователски експедиции, но и за посрещане на туристически групи целогодишно.Летището ще бъде построено директно на ледника, който покрива Антарктида. За избора на правилно място са направени множество изследвания. През 2009 и 2010 година са построени две писти за извънредно кацане отново от китайски специалисти. Една от тях се намира на около 3 км от антарктическата станция на Китай \"Кунлун\". Китайските власти обаче смятат, че Антарктида се нуждае от ново постоянно летище. ", "date": "2018.10.30", "title": "Започва строежът на първото постоянно работещо летище в Антарктида"}
{"url": "https://offnews.bg/temida/petar-haralampiev-s-obvinenie-v-rakovodene-na-prestapna-grupa-690993.html", "text": "Председателят на Държавната агенция за българите в чужбина Петър Харалампиев е обвинен в ръководене на организирана престъпна група за корупционни и други престъпления, съобщи bTV, като се позова на адвокатът му Николай Кокинов.Харалампиев и още над 20 души бяха арестувани вчера при спецоперация в три български града за разследване на корупционни практики. От тях обвинения са повдигнати на още трима или четирима души, по думите на адвоката. При акцията си вчера от прокуратурата съобщиха, че разследват търговия с удостоверения за български произход, издавани неоснователно на чужденци.Харалампиев е председател на ДАБЧ от май 2017 г. Той е председател на национално движение \"БГ патриот\". Преди да оглави агенцията, беше зам.-областен управител на София, бил е и част от управата на фондация \"Българе\". Той е юрист по професия, завършил е Софийския университет.Реакцията на ВМРОПо повод акцията и арестите от ВМРО излязоха с позиция, в която се казва:КаракачановСлед като бившият депутат Велизар Енчев заяви пред bTV, че структурата от години е свързана с ВМРО и изрази съмнения, че връзката може да се е пренесла и на равнище „корупционни схеми” с позиция излезе и лидерът на партията и министър на отбраната Красимир Каракачанов.\"Нито една стотинка не е влязла във ВМРО от издаването на български паспорти\", увери той в интервю за Епицентър.бг. Той отхвърли като „клевети и доноси“ твърденията на бившия депутат от НФСБ Велизар Енчев, че „услугата по продаване на българско гражданство на македонци е основен източник за пари на ВМРО“.\"Аз имам много грешки, правил съм конюнктурни коалиции, но никога не съм правил грешки спрямо Македония. Откакто аз съм председател на ВМРО, една стотинка от Македония или откъдето и да е не е придобита в наша полза. И ако някой докаже противното, готов съм веднага да напусна поста, да се откажа от политиката и да се гръмна със законно притежавания си пистолет на площада в София\", заяви Каракачанов.", "date": "2018.10.30", "title": "Петър Харалампиев с обвинение в ръководене на престъпна група"}
{"url": "https://offnews.bg/politika/sled-arestite-v-agentciata-za-balgarite-v-chuzhbina-ninova-vidia-opit-690998.html", "text": "Лидерът на БСП Корнелия Нинова сравни акцията в Държавната агенция за българите в чужбина опит на ГЕРБ \"да хвърлят на кучетата\" коалиционния им партньор във властта - ВМРО.Според нея най-голямата партия се опитва да прехвърли отговорността на партията на вицепремира Красимир Каракачанов.  Тя сравни ситуацията с предишен период, когато ГЕРБ са почувствали заплаха за правителството и постъпили по същия начин с един друг партньор - Реформаторския блок и Петър Москов.Нинова припомни, че заедно с ГЕРБ са измислили реформата с ваксините и премиерът го е защитавал с доводи за сериозна реформа в сектора и намаляване на цените на лекарствата. \"Като стана напечено, премиерът, за да спаси собствената си кожа, хвърли Петър Москов и Реформаторите на кучетата. Когато види заплаха за правителството, хвърля отговорността върху малкия партньор. Ще повярваме в намеренията на управляващите да се борят с корупцията, когато и големият партньор си понесе отговорността\", каза лидерът на левицата на пресконференция в централата на БСП.Тя подчерта, че ГЕРБ и ВМРО управляват заедно и заедно трябва да носят отговорността. \"Който е нарушавал законите на България и е извършил престъпление, трябва да си носи отговорност. Това е принцип, който важи за всички. Но защо сега, след като се оказва, че от няколко години се знае какво се случва в Агенцията за българите в чужбина?\", попита председателят на БСП.Тя припомни, че в края на миналата година от пресата във Франция е описана ситуацията, дори е посочено, че корупцията в агенцията достига на равнище министър, дори вицепремиер.\"Не са взети никакви мерки. Имало е и вътрешна информация от български служби. Защо сега? Твърди се, че ВМРО през всички тези години е имало отношение към тези процеси\", каза още тя. \"Ще повярваме в борбата с корупцията и ще работим да се сложи край на този модел, когато до подсъдимите олигарси седнат подсъдими политици от всички цветове\", коментира още Нинова. ", "date": "2018.10.30", "title": "След арестите в агенцията за българите в чужбина: Нинова видя опит на ГЕРБ да хвърли партньора си на кучетата"}
{"url": "https://offnews.bg/drugi/liuis-hamiltan-izravni-po-titli-na-legendarnia-huan-manuel-koj-690988.html", "text": "Люис Хамилтън стана световен шампион във Формула 1 за пети път в кариерата си. Британецът се изравни по този показател с Хуан Мануел Фанджо, като пред тях е единствено Михаел Шумахер, който има седем титли.Името на легендарния аржентински пилот често се споменава, когато стане въпрос за титли, но кой е той и защо всички пилоти говорят за него с такова уважение? Кога се е състезавал и как е успял да постигне такива успехи?Започва кариерата си в Аржентина през 1934 година, състезавайки се с Форд (модел А 1929). По време на състезанията от Националния шампионат на Аржентина Фанджо кара коли Шевролет и става шампион през 1940 и 1941.Той пристига на Стария континент в началото на 50-те, заедно с други пилоти. Хуан е подпомогнат от Аржентинския автомобилен клуб, както и местното правителство.Впоследствие масово определят Фанджо като най-великия пилот за всички времена. За 51 старта аржентинецът печели пет титли. Неговият рекорд остава непокътнат в продължение на 40 години, но през 2002 той пада под напора на Михаел Шумахер.Именно германецът обяснява, че по това време си е било истинско геройство да се шофира. Без предпазни колани, без защита на тялото при евентуален удар, а каските били съвсем обикновени шапки.Шотландската легенда сър Джаки Стюърт си спомня, че Фанджо е един от най-гладко каращите състезатели, а болидът просто е правел всевъзможни маневри - точно такива, каквито аржентинецът е искал. Освен пилот, той е и изключително добър механик. Колкото и да е парадоксално, по онова време Фанджо става по-известен в световен мащаб с отвличането си, отколкото със своето пилотиране.Той става жертва на политическите борби между Фидел Кастро и президента на Куба по онова време Батиста. Преди състезание в страната той е отвлечен от комунистите, чиято цел е световните медии да обърнат внимание на каузата им.Фанджо пропуска надпреварата, а по-късно е оставен пред аржентинското посолство. Противно на повечето отвличания, похитителите му се опитват да му осигурят всички удобства, докато е в плен.", "date": "2018.10.30", "title": "Люис Хамилтън изравни по титли на легендарния Хуан Мануел... кой?"}
{"url": "https://offnews.bg/politika/georgi-markov-kel-fajda-na-taia-demokratcia-kadeto-shte-ima-mazh-s-m-691008.html", "text": "Кел файда на тая демокрация, където ще има мъж с мъж да се жени, където французите ще станат малцинство спрямо ислямистите, заяви в ефира на БНТ депутатът от ГЕРБ Георги Марков.\"Аз виждам бъдещето в Централна Европа. Орбан казва така:  Затова дава 33 000 евро за трето дете\" -коментира Марков в предаването \"Още от деня\", водено от Емил Кошлуков. Днеска Будапеща, Прага и Краков не отстъпват нито в музиката, нито в концертите, нито в хапването на западноевропейските столици. Да, хапването е много важно. Затова са кацнали 13 000 000 туристи вече, до септември, на (летище) \"Ференц Лист\". Щото лапат гулаш, лапат патици и гъски. Никой не ги трепе, не им изнасилват децата, не им таковат приятелките. И държавата е сигурна. Както и Чехия, Полша, Словакия, твърди депутатът от ГЕРБ.", "date": "2018.10.30", "title": "Георги Марков: Кел файда на тая демокрация, където ще има мъж с мъж да се жени"}
{"url": "https://offnews.bg/obshtestvo/sled-porednoto-ubijstvo-protest-sreshtu-nasilieto-nad-zheni-shte-blok-690996.html", "text": "Протест срещу насилието над жените в България ще затвори Орлов мост на 26 ноември. Той е организиран от Българския фонд за жените след поредното жестоко убийство у нас. Вчера 26-годишен мъж от столичния квартал \"Надежда\" уби майката на детето си и собственото си момиченце.Протестът се организира по повод Международния ден за борба с насилието над жени, който се отбелязва на 25 ноември.Според организаторите му с отхвърлянето на Истанбулската конвенция политиците ни и Конституционният съд са се вслушали в гласа на фалшивите новини и в истерията, създадена от „ловците на джендъри“.От Българския фонд за жените обявиха и шокираща статистика - от началото на годината 22 жени са убити от своите бивши или настоящи партньори, а три деца са загинали от собствените си бащи.Само за няколко часа над 1000 души са заявили участие и подкрепа за събитието на Орлов мост.Ето и целият призив на организаторите:", "date": "2018.10.30", "title": "След поредното убийство: Протест срещу насилието над жени ще блокира Орлов мост"}
{"url": "https://offnews.bg/sviat/meditcinski-brat-v-germania-prizna-za-ubijstvoto-na-okolo-100-patcient-690999.html", "text": "Медицинският брат Нилс Хьогел, който е обвинен в убийството на около 100 пациенти, призна вината си пред съда, съобщи Би Би Си. Хьогел вливал на пациентите фатална доза лекарство, за да впечатли колегите си как реанимира болните. 41-годишният Хьогел вече излежава доживотна присъда за убийството на двама души. По време на делото обаче той признал, че е убил 30 души, което предизвикало ново разследване. Доказателствата показват, че той е убил поне 100 души в две болници между 1999 и 2005 г. Според разследващите жертвите може да са и много повече, но след смъртта им много пациенти са били кремирани и няма как да се докаже, че им е дал използваното от него лекарството. Документите от една от болниците, в които мъжът е работил, показват, че броят на починалите и на реанимираните пациенти е бил двойно по-висок, когато той бил на смяна, обявиха германски медии. Заседанието по делото срещу Хьогел започна с минута мълчание в памет на убитите. На въпрос от съдията дали обвиненията срещу него са верни, Хьогел отговори, че е убил \"малко или много\" от посочените. Близки на убитите пациенти обвиняват за случилото се и здравните власти в Германия. Според тях Хьогел е убивал пациенти с години, а властите са си затваряли очите за случващото се. ", "date": "2018.10.30", "title": "Медицински брат в Германия призна за убийството на около 100 пациенти"}
{"url": "https://offnews.bg/dw/79-ot-balgarite-sa-protiv-ednopolovite-brakove-691004.html", "text": "Над 2/3 от българите смятат, че българската култура превъзхожда останалите. 1/3 биха приели мюсюлманин за свой роднина. 79% са против еднополовите бракове. Какво мислят останалите в Европа по тези и други въпроси?Стената, която до 1989 година разделяше Европа на две, отдавна не съществува. В социокултурен аспект обаче в главите на хората все още има останки от нея - въпреки оживеното движение през границите. До този извод стига актуално изследване на американския институт \"Пю Рисърч\" за нагласите на европейците по актуални теми: отношението им към мюсюлманите и евреите, към еднополовите бракове, абортите или към собствената им култура.По-добре евреин, отколкото мюсюлманин?Резултатите от проучването показват ясно пукнатината, разделяща Западна и Източна Европа. Например по отношение на настроенията спрямо мюсюлманите. Най-склонни да приемат като част от своето семейство човек, изповядващ исляма (например чрез женитба), са норвежците - 82 процента от тях са отговорили положително на въпроса. След тях се нареждат шведите (80%) и финландците (66%). Висока толерантност демонстрират и холандците, белгийците, испанците и французите.Германия е някъде по средата - с 55 процента одобрение, почти колкото и при австрийците и швейцарците. На Изток обаче одобрението спада. Така например само 33 процента от поляците биха приели мюсюлманин за роднина. В Унгария делът им е още по-нисък - само 21 процента, а в Чехия - само всеки десети би приел подобно нещо. Още по-нататък в източна и югоизточна посока одобрението отново започва да нараства: 57 процента от хърватите и половината от словаците отговарят с \"да\" на този въпрос, докато в България, Румъния, Гърция и Русия само около 1/3 от анкетираните биха приели мюсюлманин в семейството.По отношение на евреите одобрението е доста по-високо: 96% от холандците, 95% от норвежците и 92% от датчаните не биха имали нищо против да приемат евреи в семейството си. В Германия - страната, отговорна за унищожението на европейските евреи по време на Втората световна война - две трети от анкетираните са посочили, че биха приели евреин за свой роднина. Най-резервирани в това отношение са босненците - само 37 процента от населението на тази балканска страна с голяма мюсюлманска общност отговарят положително на въпроса.Кой е по-по-най?Големи различия между Западна и Източна Европа се забелязват и по въпроса за отношението към собствената култура. Например по въпроса за това дали тя превъзхожда чуждите култури. В Русия и България така смятат 69% от анкетираните, а в Румъния - 66%. Но най-уверени в себе си са в Гърция - там цели 89% от хората смятат, че собствената им култура превъзхожда останалите. На другия полюс са испанците (20%), белгийците (21%) и холандците (31%). И във Франция едва 1/3 от французите поставят своята култура над чуждите. В тази категория Германия отново попада някъде по средата - 45% от германците определят германската култура като превъзхождаща останалите.Големи различия между източно- и западноевропейци има по въпроса за еднополовите бракове. Най-високо е одобрението в Швеция, Дания и Холандия (88%-86%), следвани от страни като Испания, Германия и Франция (77%-75%). Сред страните от Централна и Източна Европа въпросът се натъква на одобрение само в Чехия - 65% от анкетираните там са отговорили, че нямат нищо против еднополовите бракове. Във всички останали страни от този регион неодобрението е изключително високо. Така например 59% от поляците, 74% от румънците, 79% от българите, 84% от босненците и 85% от литовците са против еднополовите бракове. А в Русия неодобрение изразяват цели 90%.За държавата и църкватаЕвропейците изглеждат по-сплотени единствено по въпроса за разделението между държавата и църквата. Хората в Швеция, Финландия и Босна се застъпват най-силно за принципа на разделение - 80%, 77%, 76%. Но и в останалите европейски държави, с изключение на пет, мнозинството подкрепя разделението между държавата и религията. В Русия, Беларус и България въпросът е на кантар: половината от населението там не одобрява разделението между държава и църква. А единствено в Грузия и Армения мнозинството смята, че държавата трябва да подкрепя църквата - съответно 52% и 59% от анкетираните.Изследването на \"Пю Рисърч\" стига до извода, че Европа е разделена идеологически по оста Запад - Изток. От института обаче добавят, че разделение има и вътре в отделните държави.", "date": "2018.10.30", "title": "79% от българите са против еднополовите бракове"}
{"url": "https://offnews.bg/nauka/lednitci-v-kanada-se-svivat-po-barzo-ot-ochakvanoto-690994.html", "text": "Ледници на територията на Юкон се свиват по-бързо от очакваното, предупреждават канадски учени. \"Регионът е една от \"горещите точки\" на глобалното затопляне, осъзнахме това през последните 15 години. Мащабът на промените е огромен\", обясни Дейвид Хик от Университета \"Саймън Фрейзър\".В скорошен доклад за състоянието на планините Канадският алпийски клуб установи, че масивът Сейнт Илайъс, разположен в Британска Колумбия, Юкон и Аляска, губи лед по-бързо от останалата част от страната.Предишни изследвания показват, че между 1957 и 2007 г. има загуба от 22% на леда на масива, което е достатъчно, за да повиши нивото на Световния океан с 1,1 мм. \"Когато за пръв път отидох до Сейнт Илайъс, имах чувството, че съм се върнал назад във времето. Това, което виждаме сега, е все едно сме пътували в бъдещето\", допълва Хик. Тези промени идват на фона на очакванията за по-бързо и потенциално опустошително затопляне в Арктика в следващите години. \"Виждаме 20% разлика в площта на ледниците в национален парк Клуан и в останалата част от световното културно наследство на ЮНЕСКО (в рамките на 60-годишен период)\", казва Даян Уилсън от Паркове Канада пред CBC. Учените са открили, че в масива Сейнт Илайъс нивото на затоплянето се увеличава на по-голяма височина - феномен, който не могат да обяснят. \"Тези наблюдения не се отнасят само за Сейнт Илайъс. Очакваме загуба на 80% от леда в Скалистите планини в следващите 50 години\", допълва Зак Робинсън, съавтор на доклада и професор в университета в Албърта.Канадските власти предупредиха по-рано тази година, че северните територии не са достатъчно подготвени за въздействието от климатичните промени. Но Робинсън и Хик пък се обявиха против твърде песимистичния поглед върху бързо променящата се екосистема.\"Никога досега в човешката история планините не са били почитани така, както са днес\", казва Робинсън и допълва, че при осъзнаване на проблемите може да бъде постигната истинска промяна. ", "date": "2018.10.30", "title": "Ледници в Канада се свиват по-бързо от очакваното"}
{"url": "https://offnews.bg/nashite-avtori/duel-v-pisma-iii-evgenij-dajnov-kam-toncho-kraevski-kak-da-napravim-691002.html", "text": "Както всеки вторник, ви представяме дуелът в писма между либерала проф. Евгений Дайнов и консерватора Тончо Краевски.Началото и развитието досега можете да проследите тук:Драги Тончо,Доста гняв усещам у теб. Аз обаче, бидейки следовник на учителя Йода („anger leads to hate, hate leads to the Dark Side”…), а и по природа доста по-лекомислен човек, се сетих за забавна история от началото на века.Купувам си един светъл септемврийски следобед в. „Култура”. Вътре – материали от видни български интелектуалци. Така ме вбесиха, че още следващата седмица публикувах, пак там, бая чаршаф. В него им обяснявах, учтиво, че тъй като очевидно не стават за интелектуалци, е най-добре да се захванат с отглеждането на домати.Във всеки от следващите тридесетина (!) броя на вестника имаше по един интелектуалец, гърмящ по мен. Учтиво (бяха учтиви времена) ми обясняваха, че съм изедник, фашист, болшевист, троцкист и анархист. Накрая се намеси професор Богданов, който ги посъветва да не гърмят по мен, защото съм „подвижна мишена” – никога не съм там, където си мислят, че съм.Например, в писмото си ти ме опаковаш с „вас, либералите”, след което ни (ми) приписваш вярвания, които намирам за екзотични. Но аз, Тончо, за разлика от теб допреди две години бях член на Conservative and Unionist Party. Плащах членски внос, отговарях на писма, дарявах – макар да знаех, че Камерън няма начин да не оплеска нещата. Познавам го от средата на 90-те, когато беше асистент на Тим Ратбоун, мой близък приятел-депутат; не става момчето. Напуснах партията след идиотския му референдум, когато пое Тереза, която е по-зле и от него (нея познавам по-бегло, но не ми и трябва).Не намирам смисъл да се самозатварям в идеологическа клетка, тъй като в една ситуация съм един, в друга – друг. Леко-мислието дава и лекота на придвижването – в пространството, живота, идеите, идентичностите.Ето, ти си убеден, че няма да ми се „понрави” твоята история с Вавилонската кула. Обаче аз съм фен и на Библията, и на Корана, и на Кришна, и на Буда; с интерес чета онова, което камерунският философ Ахиле Мбембе ни съобщава за вярванията в Африка („това, че нещо не е налично не значи, че то отсъства“). Харесвам историята за Вавилонската кула, особено – илюстрирана от Брьогел.Но докато ти я разбираш като присъда над либерализма, аз я разбирам като предупреждение срещу тоталитаризма. Вавилонската кула е очевиден символ на възгордяването – на идеята, че можем, ако се напрегнем (и сме „единни“), да станем богове. Това, разбира се, е идеята и зад хитлеризма, и зад болшевизма. И тъй като хората не са, не могат и не бива (дори и да могат) да стават богове – са наказани.Подкрепям това наказание. „Лез мажесте” на квадрат е положението. Не е учтиво някак хората да са богове. На този фон призивът на Бакунин (май беше в „Бог и държава”), че дори да има Бог, трябва да го свалим от власт – е по-зле даже от репченето на Д'Артанян пред Рошфор в оня хан...Другото, за което строителите на Кулата са наказани е това, че са искали всички да са еднакви: да говорят един език, да вярват в едно нещо, да се съберат всички в един „град“. Още Аристотел обаче е отбелязал, че не е жизнеспособна онази държава, която е съставена от прекалено еднакви хора; и че в никакъв случай всички хора не бива да бъдат събирани в една държава (явно неговият ученик Александър е проспал тази лекция...).Трябва да има разнообразие; за разлика от старшината на ротата ние не вярваме, че „красотата е в еднаквостта“.Та строителите на Кулата са наказани и заради опита им да създадат тоталитарна система. Само време не им е стигнало, за да добутат нещата до „един език, една държава, един фюрер”. Господ ги е спасил от това, да е жив и здрав. Също така ги е дарил с различните езици. С което, разбира се, им е дал възможността да не живеят като термити в огромни „системи“, а да формират обозрими общности, базирани върху „приятелство“ (по Скрутън). Националните държави са ценни с това, че са продължение на тези общности в съвременните условияЗатова не виждам, как историята за Кулата може да разстрои някакъв мой „либерализъм“. Напротив.Но да речем, че Владо ме е главил за „либерал“ и ще играя такъв. Тук веднага се натъквам на още едно различие с теб. Както разбирам притчата за Вавилонската кула по точно обратния на теб начин, така и – очевидно – разчитам различно философската основа на либерализма, т.е. Кант.Предполагам, че в крайна сметка него визираш, когато описваш либерализма като: „Да премахнем националните различия, да премахнем половите различия, да премахнем социалните неравенства, за да станат хората “краен продукт” на историята“.Това с крайния продукт не го разбрах, но наистина при има Кант някакво „премахване“. Но както стартовата позиция, така и крайната му спирка ми се виждат съвършено различни от описваното от теб.Въпросът, накратко, е следният: Как да направим така, че сред крайно разнообразните хора, които налично съществуват (т.е. след наказанието за Вавилонската кула), да не се обособи някаква отделна група, която да обяви себе си за „по-висша“ (по-близка до богоподобието) и да започне да тормози всички останали? Отговорът на Кант: Като видим, дали зад всичките им различности (възраст, класа, пол, занятие...) няма нещо, което да прави човеците едни и същи – равнопоставени, без висши и нисши? Той прави това, като призовава да проверим, какво ще остане от хората, ако по мисловен път премахнем всичките различия между тях? Ще останат две неща, които са еднакви при всички: способността да оценяват света с помощта на разума; и същината им на морални създания.В тези неща хората са равни; и затова никой няма правото да тормози никого, камо ли – да му бъде господар. Това е класически либерализъм, върху който е построено цялото право (т.е. правата и отговорностите принадлежат на индивиди, а не на колективи), в което имаме щастието да живеем в Европа.Оттам нататък – бъди различен, колкото си искаш. Най-крайните либерали, хипитата, бяха и най-шарените хора, които съм виждал; и най-силно вярваха в онази степен на равенство, която е всъщност братство: “He ain’t heavy / He’s my brother”. Бяха леки хора; затова парчето продължава с: „No burden is he to bear”.Съвсем логично, пишейки за либерализъм, ти самият стигаш до въпроса за „1968-ма“. Това е, както сме говорили, дълъг и сложен разговор; трета година готвя дебела книга по въпроса. Засега – краткия вариант: не 1968-ма, а нейният провал доведе до отвратителното консуматорство, целящо да изяде света, до превръщането на свободно споделения секс в турбо-порнография (и бих добавил – на „признанието” по Маслоу в „политика на идентичност“).Тия неща ти заклеймяваш; аз ги преживявам, тъй като съм съ-участник в (надявам се, не виновник за) провала на „1968-ма“. Трябваше да водим умерен живот в природна среда, на малки общности, в които да се обичаме като братя и сестри. А какъв качамак стана...Всичко дотук, разбира се, се върти покрай въпроса с равенството. Аз вярвам не само в egalite; като неразкаяло се хипи вярвам в нещо по-силно – във fraternite. Чувал съм те да казваш пред публика, че хората не са равни. Ще ми се да разбера, как точно се случва това на мисловно ниво; и как точно би изглеждало като приложена на практика (т.е. спрямо реални хора) политика?Накрая, още малко забавление. Сред екзотичните вярвания, които май ми приписваш като на „либерал” е примитивното поверие, че „технологиите“ ще направят света щастлив. В края на 60-те години това беше доминиращ мотив. И ми беше смешен още тогава: Предназначението на човека е да фърка насам-натам из галактиката, докато си говори по видеофона (не се предполагаше, че ще има Фейсбук)? Айде, бе... То щяхме да колонизираме Марс, да се храним само с хапчета, да ходим облечени в еднакви сребристи комбинезони и да сме еднакво плешиви от много акъл; то не беше чудо. Отказваш да строиш Вавилонска кула? Welcome to the club…Евгений", "date": "2018.10.30", "title": "Дуел в писма III: Евгений Дайнов към Тончо Краевски: Как да направим така, че някои хора да не решат, че са по-висши"}
{"url": "https://offnews.bg/sviat/v-belgia-kolednite-bazari-veche-shte-se-narichat-zimni-za-da-privlich-691006.html", "text": "В някои от големите градове в Белгия празничните декемврийски базари вече няма да се наричат, а Причината да се избягва асоциацията с Коледа е хората от други вероизповедания да не се чувстват дискриминирани,Местната управа в Брюж първа оповести, че Коледният пазар в града вече ще се нарича зимен. Според организаторите целта е да не отблъскват хората, които не са християни. На базара все пак ще има коледно дърво и традиционната за католическите страни сцена, която пресъздава раждането на Христос в яслата.Други големи белгийски градове като Брюксел, Гент, Антверпен и Хаселт също ще последват примера на Брюж и ще изключат Коледа от имената на базарите си.\"Криворазбрана толерантност\": така представители на най-голямата белгийска партия - националистическия Нов фламандски алианс, нарекоха решението на местните власти.Организаторите пък обясняват, че по този начин искат да рекламират повече другите си атракции - като зимните пързалки и виенските колела.Един от десет жители на Белгия вече не е белгиец. В големите градове като Брюксел и Антверпен хората, които не са родени в страната, достигнат до 40% от населението. Сред чужденците най-много са мароканците и турците.", "date": "2018.10.30", "title": "В Белгия коледните базари вече ще се наричат зимни, за да привличат хора от всички религии"}
{"url": "https://offnews.bg/obshtestvo/onlajn-platforma-shte-pomaga-na-bezrabotnite-na-vazrast-nad-55-godini-690975.html", "text": "Нова онлайн платформа, целяща да интегрира хората на възраст над 55 год. обратно в пазара на труда, бе представена днес в БТА. Платформата \"Евъргрийн Талънтс\" цели да свърже безработни хора на възраст над 55 год. с потенциални работодатели. По данни на Агенция по заетостта, 18% от търсещите работа попадат в тази възрастова група. Платформата стартира август тази година, като оттогава са подадени над 120 автобиографии, а двама от кандидатстващите вече са започнали работа. Инициативата се осъществява в партньорство с Министерството на труда и социалната политика и Агенцията по заетостта. \"Евъргрийн Талънтс\" разделя търсенето на три категории, като тази за висококвалифицирани кадри е привлякла най-много кандидатстващи досега. Втората най-използвана е тази за експерти, а най-непопулярна към момента е категорията за обща работа. Тази тенденция обаче вероятно е следствие на липсата на умения за работа с компютър при неквалифицираните кадри от тази възрастова група. Затова основателите на платформата планират да организират и уроци по компютърна грамотност за кандидатстващите.Ernst&Young е един от работодателите, които участват в инициативата. Според Надя Михова, мениджър \"Човешки ресурси\" в компанията, Ernst&Young печели много като привлича хора от различни възрасти - по този начин екипът е по-балансиран и завършен.В плановете на основателите на платформата влиза и откриването на консултативен център, където кандидатите ще могат да работят над психологически пречки при търсенето на работа - като липсата на мотивация или увереност. ", "date": "2018.10.30", "title": "Онлайн платформа ще помага на безработните на възраст над 55 години"}
{"url": "https://offnews.bg/sviat/kiss-s-proshtalno-turne-690997.html", "text": "KISS - най-популярната рок група на 70-те, започва своето прощално турне в края на януари следващата година.Очаква се турнето да продължи две или три години и ще обиколи целия свят. Ексцентричните музиканти радват феновете си вече 45 години, като заявяват, че това ще бъде най-ексклузивното турне досега. Те искат да бъдат в същата форма, в която забавляват феновете си през всичките тези години. Турнето ще носи името \"End of the Road\". Първият концерт ще е във Ванкувър на 31 януари следващата година.Рок групата \"Kiss\" е основана през 1973 година и е известна със своята ексцентричност-дълги коси, гримирани лица и интересни сценични костюми. Имат над 100 милиона продадени албума. Най-популярните им хитове са „I Was Made For Lovin' You”, „Rock and Roll All Nite” и „I love It Loud”. ", "date": "2018.10.30", "title": "KISS с прощално турне"}
{"url": "https://offnews.bg/futbol/dokoga-totnam-shte-igrae-na-uembli-690989.html", "text": "Зрителите на мача между Тотнъм и Манчестър Сити станаха свидетели на рядко срещано явление - лош терен в Премиър лийг. \"Шпорите\" в момента нямат собствен стадион и използват \"Уембли\", който често става арена на различни прояви извън футбола.В конкретния случай на стадиона се бяха провели срещи от американската NFL и теренът беше пострадал, а време за възстановяването му липсваше. Това отново повдигна въпроса кога ще е готов обновения \"Уайт Харт Лейн\" - домът на Тотнъм.Оказва се, че няма да е скоро. Стадионът трябваше да бъде открит в мача с Ливърпул от петия кръг, но още през август стана ясно, че това няма да се случи заради проблеми със системата за безопасност. Доклад показа, че проблемите идват от изпълнителя на проекта. Хаосът бил пълен. В пиковите моменти броят на строителите е достигал 4000.\"Някои от тях са работили буквално в несвяст. Работният ден започвал с отваряне на бира, а на обяд шмъркали кокаин в тоалетните\", пише в доклада. За работа, която се вършела за седмица, на \"Уайт Харт Лейн\" отивал месец. Заради несъгласуваност между електротехниците на два пъти изгаряла инсталацията в едно от помещенията и се налагала смяна на кабелите.На 1 октомври започна поставянето на тревното покритие, което ще бъде поставено на подвижна платформа, а под него ще има терен от изкуствена трева за американски футбол. Новата дата за откриване е 15 декември,а преди това лондончани трябва да изиграят четири тестови мача. Проблемите със стадиона се отразяват на сезона на Тотнъм, тъй като се налага ревизия на програмата и отборът изпадна в ситуация да изиграе 4 мача за 9 дни.\"Едва ли ще сме готови до края на годината. Не всичко зависи от нас. Доставчици нарушават срокове например\", казва президентът на клуба Даниел Леви. Новото име на стадиона ще бъде \"Tottenham Hotspur Stadium\". Стойността му е между 390 и 450 милиона евро, а заедно с реконструкцията на района около него - хотел и 600 нови жилища, достига до 640 милиона евро. След построяването му той ще бъде най-големия стадион в Лондон и втори в Англия след \"Олд Трафорд\" в Манчестър.", "date": "2018.10.30", "title": "Докога Тотнъм ще играе на \"Уембли\"?"}
{"url": "https://offnews.bg/obshtestvo/avaria-spria-toplata-voda-v-chasti-ot-stolichnia-tcentar-i-lozenetc-690973.html", "text": "Авария спря топлата вода в части от Центъра и Лозенец, съобщи Топлофикация София.На студен душ са в карето между бул. „Патриарх Евтимий\", бул. „Фр. Нансен\", бул. „България\", ул. „Граф Игнатиев\".Засегнати са жителите на кв. „Лозенец\" в карето между бул. „България\", ул. „Крум Попов\" и ул. „Цанко Церковски\"Незабавно е създадена необходимата организация, като ще се работи до пълното отстраняване на аварията, уверяват от дружеството, като поднасят извинения на засегнатите клиенти. ", "date": "2018.10.30", "title": "Авария спря топлата вода в части от столичния център и Лозенец"}
{"url": "https://offnews.bg/sviat/sniag-v-afrika-v-maroko-natrupalo-30-sm-690967.html", "text": "Сняг покри някои части на Мароко, съобщават местни медии. В градчето Ифране, което се намира в северната част на страна и е познато като мароканската Швейцария, снежната покривка достигна 30 сантиметра. Там температурите паднаха до -1 градуса по Целзий.В Ифране снегът не е необичаен, но не и по това време на годината. Обикновено снеговалежи има през януари. По някои пътищата в заснежените райони се образуваха задръствания, предава Нова телевизия.От метеорологичната служба в Мароко уточняват, че снеговалежите в тази част на света не са аномалия.Очаква се времето в Мароко да остане лошо и в следващите дни. Според прогнозите там ще паднат интензивни дъждове, ще има и вятър с пориви до 70 километра в час.", "date": "2018.10.30", "title": "Сняг в Африка, в Мароко натрупало 30 см"}
{"url": "https://offnews.bg/zdrave/izchakajte-pone-godina-predi-da-zabremeneete-otnovo-savetvat-ucheni-690962.html", "text": "Майките трябва да изчакат поне една година между раждането на дете и нова бременност, за да се намалят рисковете за жената и бебето, показват данните от ново изследване, цитирано от Би Би Си. Прекалено краткия период между две бременности води след себе си риск от преждевременно раждане, по-малки бебета и дори от смърт за майката и бебето. Изследването е на Университета на Британска Колумбия и Училището по обществено здраве към университета Харвард и е публикувано в JAMA Internal Medicine.В рамките на изследването са обхванати 150 000 раждания в Канада. Според специалистите идеалният период от време, който трябва да се изчака между раждане и нова бременност е от 12 до 18 месеца.Световната здравна организация в момента препоръчва между раждане и нова бременност да се изчакат 24 месеца или не по-малко от 18 месеца. Учените обаче са категорични, че нова бременност, която идва под 12 месеца след раждане, е рискова за всички жени, независимо от възрастта. Според изследването в тези случаи риска за майката се отнася за жените над 35 години, но риска за бебетата е за всички случаи и дори е по-голям, когато майката е на между 20 и 34 години. При жените над 35 години, забременели шест месеца след раждане, има 1,2% риск от смърт за майката (12 случая от 1000 бременности). Изчакване на 18 месеца за нова бременност намалява риска до 0,5%. При по-младите жени, забременели шест месеца след раждане, съществува риск от 8,5% за преждевременно раждане. Този риск намалява до 3,7%, ако те са изчакали 18 месеца между раждане и нова бременност. Специалистите смятат, че данните са особено важни за жените над 35 години, които смятат да имат деца, тъй като те често планират по-чести бременности.Изследването е обхванало обаче случаи само в Канада, така че за момента не е ясно доколко данните са валидни и за целия свят. ", "date": "2018.10.30", "title": "Изчакайте поне година, преди да забременеете отново, съветват учени"}
{"url": "https://offnews.bg/112/tijnejdzhar-zabi-himikalka-v-skulata-na-uchenik-v-stolichno-uchilishte-690963.html", "text": "Тийнейджър е забил химикалка в скулата на свой връстник в училище в София, съобщи полицията.Инцидентът е станал малко преди 10 ч.Двамата ученици са на 16 г. Скарали са се и единият е посегнал и забил химикалката. Пострадалият е откаран в болница. Към този час не се съобщава какво е състоянието му.Родителите на двамата ученици са уведомени.На мястото има криминалисти и инспектори от Детска педагогическа стая, които изясняват обстоятелствата около инцидента.", "date": "2018.10.30", "title": "Тийнейджър заби химикалка в скулата на ученик в столично училище"}
{"url": "https://offnews.bg/sviat/vse-edno-me-ubivaha-otnovo-i-otnovo-godenitcata-na-dzhamal-hashogi-ra-690969.html", "text": "Годеницата на убития саудитски журналист Джамал Хашоги разказва в интервю за Би Би Си Арабик колко е била шокирана от убийството му и призова всички замесени да бъдат изправени пред правосъдието. Журналистът изчезна, след като влезе в саудитското консулство в Истанбул на 2 октомври, за да получи документи, необходими за женитбата му с турската му годеница.Турските власти обявиха, че той е бил убит в консулството. Саудитска Арабия отначало отричаше, като твърдеше, че той е напуснал консулството. След това обаче потвърди, че той е бил убит. Тялото му обаче все още не е открито. \"Това беше много необичаен инцидент и всички – тези, които са го поръчали, тези, които са извършили това престъпление, всеки, който е отговорен за това убийство, трябва да понесат последствия. Разбира се, някой го е поръчал, но ние искаме всички замесени да бъдат изправени пред правосъдието\", каза Хатидже Дженгиз. На въпрос какво очаква от турските власти и международната общност за разследването на убийството тя отговори, че Турция провежда задълбочено разследване, което е според очакванията ѝ. \"Политически, юридически и чрез медиите – те направиха всичко, което могат. Международната общност, ЕС, Великобритания и САЩ трябва да подкрепят Турция. Това не е политически въпрос. Това не е нещо, което Турция трябва да прави сама. Турция не трябва да се чувства сама. В крайна сметка това е много важна криза, която е и хуманитарна\", каза Дженгиз.Тя отговори и на въпроси за това как се справя след шока от случилото се. \"Не мислехме, че Джамал е убит. Беше огромен шок. Ние се готвехме да се оженим много скоро и след това един ден се случва нещо такова и ти си в такъв шок. Той влезе в консулството, но не излезе оттам. Дори не си казахме довиждане. Ако някой почине, трябва да го видиш, за да можеш да приемеш смъртта му. Тук това няма да се случи. Не го видяхме, не знаехме какво се е случило с него. Докато Саудитска Арабия не обяви официално смъртта му, аз продължавах да се надявам, че е жив. Но в този ден все едно ме убиваха отново и отново. Поне в края на живота си имаше до себе си някого, когото обичаше. Може би това е минало през ума му в последните му минути. Намирам утеха в това\", заяви тя.", "date": "2018.10.30", "title": "Все едно ме убиваха отново и отново: годеницата на Джамал Хашоги разказва как живее след смъртта му"}
{"url": "https://offnews.bg/sviat/godenitcata-na-hashogi-poiska-tramp-da-pomogne-za-razkrivaneto-na-ubij-690983.html", "text": "Годеницата на саудитския журналист Джамал Хашоги обяви, че е разочарована от ръководителите на много държави, включително САЩ, и поиска американският президент Доналд Тръмп да помогне за разкриването на убийството му. Хатидже Дженгиз направи изказването по време на събитие в памет на убития журналист в Лондон. Журналистът Джамал Хашоги изчезна на 2 октомври, след като влезе в консулството на Саудитска Арабия в Истанбул, за да получи документи, с които да сключи брак с турската си годеница. Турските власти обявиха, че той е бил убит. Саудитска Арабия първоначално отричаше, но след това потвърди, че Хашоги е мъртъв. Тялото му обаче все още не е открито. Убийството беше широко критикувано от световните лидери, които настояха за отговори от Риад. Тръмп обаче коментира, че не трябва да се спира сделката за оръжия със Саудитска Арабия за увеличаване на натиска, защото това ще се отрази на работните места в САЩ.  „Президентът Тръмп трябва да помогне да се разкрие истината и да гарантира, че ще бъде въздадено правосъдие. Той не трябва да позволява убийството на годеника ми да бъде прикрито. Нека да не позволяваме парите да изкушават съвестта ни и да променят ценностите ни”, заяви Дженгиз. Според нея саудитските власти знаят къде е тялото на журналиста. Дженгиз призова да бъде потърсена сметка „от злонамерените престъпници и техните страхливи политически господари”.Тя допълни, че ѝ се иска тя да беше влязла в консулството в Истанбул вместо Хашоги, и подчерта, че убийството е оставило \"празнина в сърцето и душата ѝ\".\"Ако знаех, че това ще е последният път, в който ще видя моя Джамал, неговата усмивка, ще чуя смеха му, щях самата аз да се изправя пред убийците\", каза Дженгиз.", "date": "2018.10.30", "title": "Годеницата на Хашоги поиска Тръмп да помогне за разкриването на убийството"}
{"url": "https://offnews.bg/protesti/deveti-poreden%c2%a0protest-s-iskane-za-ostavkata-na-simeonov-%c2%a0shestvieto-691005.html", "text": "Девета поредна вечер майки на деца с увреждания и граждани, които ги подкрепят, излязоха на протест с искане за оставка на вицепремиера Валери Симеонов.Тази вечер протестното шествие започна пред Министерския съвет, премина по бул. „Мария Луиза” и стигна до Лъвов мост.Преди началото на шествието демонстрантите запазиха минута мълчание в памет на убитата в \"Надежда\" 23-годишна жена и едногодишната ѝ дъщеричка.Демонстрантите са категорични, че ще излизат всяка вечер на протест, докато Валери Симеонов не напусне вицепремиерския пост.", "date": "2018.10.30", "title": "Девети пореден протест с искане за оставката на Симеонов, шествието стигна до Лъвов мост"}
{"url": "https://offnews.bg/tenis/treniorat-na-grigor-az-pokanih-agasi-da-se-prisaedini-kam-nas-690977.html", "text": "Треньорът на българската звезда в мъжкия тенис Григор Димитров - Дани Валверду коментира изявите на българина в последно време и появата на легендата Андре Агаси в Париж.\"Определено последните няколко месеца бяха на приливи и отливи. Стигна се до някои тежки загуби като тези в Пекин и Виена. Пак казвам - имаше колебания във втората половина от сезона. Работим.Отдадени сме на това, в което вярваме и се надяваме да си върнем увереността. Няколко победи ще бъдат перфектната рецепта, за да го сторим. Можем да го направим. Когато нямаш увереност, е трудно да използваш уменията си.Аз поканих Андре да се присъедини към нас. Двамата с Григор смятаме, че той може да ни помогне в някои области.Той познава Григор от юношеските му години и са прекарвали време заедно. Целият ни екип няма търпение да бъде край него\", каза Валверду.", "date": "2018.10.30", "title": "Треньорът на Григор: Аз поканих Агаси да се присъедини към нас"}
{"url": "https://offnews.bg/kultura/vezdesashtiat-zapochna-bitkata-za-oskar-v-holivud-690978.html", "text": "Филмът \"Вездесъщият\" на режисьора Илиян Джевелеков бе показан тази нощ в Холивуд пред членове на Американската Филмова Академия. С официалната прожекция стартира надпреварата на българското предложение за \"Оскар\" 2018 за чуждоезичен филм. Продукцията на Мирамар филм беше избрана да представлява България в тази престижна надпревара от Националния съвет за кино. Oбщо 87 филма от различни държави по света се борят за влизане в краткия списък от топ 9, който ще бъде обявен през декември. Следващият етап е да бъдат избрани петте заглавия, номинирани в категорията “Най-добър чуждоезичен филм”.От началото на ноември в едни от най-популярните кинозали в Лос Анджелис, сред които The Landmark Theatre и Lаеmmle Monica Film Center, ще се проведат редица кино прожекции и събития, представящи филма и екипа му пред членовете на Академията и медиите зад океана. Сред акцентите на кампанията е специална прожекция, организирана от престижното професионално издание DEADLINE HOLLYWOOD, която ще бъде последвана от среща на зрителите с режисьора Илиян Джевелеков и изпълнителя на главната роля Велислав Павлов.Кампанията по промотирането на филма като българската кандидатура за Оскар 2018 г. е подкрепена от Националния Филмов център, Столична община, Феър Плей Интернешънъл АД, Ваканционно Селище „Санта Марина“, Ню Бояна Филм Студиос, радио FM+, радио Z-Rock, радио Fresh и се осъществява с медийното партньорство на NOVA.„Благодаря от името на целия екип на Мирамар филм и от мое име на всички за подкрепата. Надявам се, че в процеса на продължаващата кампания броят на поддръжниците ни да се увеличи, за да има „Вездесъщият“ по-голям шанс в напреварата за Оскар“, заяви Илиян Джевелеков.Филмът е реализиран от Мирамар филм в копродукция с Нoва Броудкастинг Груп и с подкрепата на Национален Филмов Център.През 2017 г. \"Вездесъщият\" спечели пет отличия на фестивала \"Златна роза\" във Варна - голямата награда на фестивала за най-добър филм, за главна мъжка и женска роля, наградата на публиката и наградата на критиката.На 22-ия \"София Филм Фест\" филмът получи наградата на гилдията на българските кинокритици за балкански филм и отличието на Международната асоциация на професионалните филмови критици и журналисти ФИПРЕССИ. ", "date": "2018.10.30", "title": "'Вездесъщият' започна битката за Оскар в Холивуд"}
{"url": "https://offnews.bg/ikonomika/demokratite-gorivata-v-balgaria-sa-po-skapi-ot-velikobritania-i-bel-690972.html", "text": "Цените на горивата в България не само, че не са сред най-евтините в Европейския съюз (ЕС), но вече изпреварват тези във Великобритания, Белгия, Полша, Чехия, Словения и други държави.Това показвал анализ на \"Демократична България\" (ДСБ, \"Да, България\" и \"Зелените\") на база на \"публични данни на органи по пътна безопасност от страни от ЕС\". От формацията са готови чрез евродепутата Светослав Малинов (ЕНП/ДСБ) да уведомят Европейската комисия (ЕК) за \"поредното безобразие, което сегашната власт извършва в България, включително и за пълната абдикация на държавата, която не смее да се намеси на пазара на горива\". Те настояват да бъде отменен противоречивият Закон за горивата, който беше приет от Народното събрание през юли . Според гласуваните поправки при регистрация всеки търговец на горива да обезпечи с пари или с банкова гаранция бъдещи задължения по някой от законите, регулиращи дейността им.Според \"Демократична България\" законът е бил приет в нарушение на всички парламентарни процедури и явно под натиска на Москва. \"И резултатите не закъсняват – цените на горивата в България вървят нагоре и вече са по-високи от други държави от ЕС, преди облагане с ДДС и акциз. И то при положение, че България е най-бедната страна в ЕС и с най-ниските акцизи и ДДС върху горивата\", казват от формацията.От обединението имат и предложения за това как у нас могат да се постигнат по-ниски цени на горивата. Ето какви са идеите им: ", "date": "2018.10.30", "title": "'Демократите': Горивата в България са по-скъпи от Великобритания и Белгия, ще уведомим ЕК"}
{"url": "https://offnews.bg/sviat/sad-zadalzhi-asandzh-da-chisti-sled-kotkata-si-690976.html", "text": "Основателят на Уикилийкс Джулиан Асандж трябва да си плаща за използването на интернет и за храната си и да чисти след котката си в еквадорското посолство в Лондон. Това реши съд в Еквадор. Тези изисквания са част от нови правила, наложени на Асандж от посолството. Те включват още да плаща за прането на дрехите си и да почиства сам банята си.Той обаче реши да ги бори в съда, като обяви, че тези нови правила нарушават негови \"основни права и свободи\" и целта им е да го накарат да напусне посолството. Съдът отхвърли жалбата на Асандж, като обяви, че ако той иска да остане в посолството и спазва правилата, може да остане колкото поиска. По думите на съдията присъствието на Асандж в посолството до момента е струвало на Еквадор 6 млн. долара.  Адвокати на Асандж са решени да обжалват. Джулиан Асандж намери убежище в посолството на Еквадор в Лондон през 2012 г., за да избегне екстрадицията в Швеция, където бе издирван за обвинения за изнасилване и сексуално посегателство, които той отрича. Асандж се страхува, че ако бъде арестуван там, ще бъде екстрадиран и съден в САЩ за публикуването през 2010 г. на военни и дипломатически секретни документи.През март еквадорското правителство спря интернета на Асандж, като го обвини, че се меси във вътрешните работи на други страни. Еквадорските власти не уточниха за какво точно става въпрос, но се предполага, че причината са критиките му за ареста на бившия каталунски сепаратистки лидер Карлес Пучдемон.След това обаче достъпът му до интернет беше частично възстановен.", "date": "2018.10.30", "title": "Съд задължи Асандж да чисти след котката си"}
{"url": "https://offnews.bg/futbol/pep-guardiola-nedovolstva-ot-kartofenata-niva-na-uembli-690981.html", "text": "Мениджърът на Манчестър Сити Пеп Гуардиола остана много недоволен от състоянието на терена на стадион \"Уембли\" след победата с 1:0 над Тотнъм снощи.Бърз гол на Рияд Марез бе достатъчен да върне Сити на върха в класирането на английската Висша лига, но условията за игра бяха доста трудни.Състоянието на настилката беше увредено, тъй като в предишните дни на арената се проведоха три изнесени мача от американската NFL.\"Това не бяха условия за футбол. Въпреки всичко реагирахме добре. В името на здравето на нашите играчи, както и на тези в Тотнъм, се надявам за в бъдеще този въпрос да бъде решен.Постигнахме важна победа срещу силен съперник. Създадохме много положения и трябваше да вкараме повече голове, особено в първите 20 минути на второто полувреме, когато доминирахме. В големите мачове трябва да сме по-ефективни\", каза Гуардиола.", "date": "2018.10.30", "title": "Пеп Гуардиола недоволства от картофената нива на \"Уембли\""}
{"url": "https://offnews.bg/bojni/kubrat-ne-se-pritesniavam-ot-dzhoshua-gotov-sam-da-go-atakuvam-oshte-690968.html", "text": "С категоричната си победа над Хюи Фюри в събота, освен че вдигна на крак хиляди в залата, Кубрат Пулев си завоюва и правото да се бие за Световната титла. Кобрата сподели пред БНТ, че е готов още сега да се бие с Антъни Джошуа.\"Имах малко натъртвания, охлузвания, смятам, че съм добре. Даже съм супер, Готов съм за нов мач. Фюри е изключително издържлив, неудобен.Не можех и да рискувам, защото ръкавиците бяха изключително малки и при удар се усеща много жестоко. Отделно българската публика да правим драми, по-добре сигурна и нормална победа, отколкото с нокаут и да рискувам. Чувството да победиш на родна земя е уникално. Българската публика е по-емоционална и еуфорията в залата е съвсем различна от Германия или Щатите. Уникално и грандиозно събитие. Беше много хубаво.Смятам, че в чужбина видяха един по-различен боксьор. Фюри не направи нищо по-различно, защото не му дадох възможност. В 8-ия рунд ме удари и помисли, че може да ме нокаутира, но удържах. Поканих го после в залата, както и промоутъра му. Но те продължиха с мръсните номера - понеже допинг контрола беше взет от българи, бил манипулиран. Хората от допинг контрола се снимаха с мен и те казаха - ето, те се снимат, манипулирано е. Това са мръсни и долни номера.Не се притеснявам от срещата с Антъни Джошуа. Готов съм да го атакувам и в момента, но всичко е въпрос на договорка, защото той има още титли, които да защитава. Догодина, към края на годината, може да се срещнем. Ще направя още няколко срещи, но все още не е ясно с кого. Първо ще си почина - и аз съм човек\" каза Пулев.", "date": "2018.10.30", "title": "Кубрат: Не се притеснявам от Джошуа, готов съм да го атакувам още сега"}
{"url": "https://offnews.bg/futbol/agitkata-na-tcska-s-nova-pesen-690985.html", "text": "Агитката на ЦСКА обогати репертоара си с нова песен. Тя ще бъде изпълнена още днес, по време на мача с Витоша от 1/8-финалите на турнира за Купата на България. Мачът е от 19 часа на \"Българска армия\".Лидерът на Сектор \"Г\" Иван Велчев-Кюстендилеца разкри какво се казва в песента. Ето текста, който той публикува на стената си във \"Фейсбук\":\"На север сме родени, армейци се зовем!И името свещено,не ще го предадем!За нашата родина,за нашите деца - звездата ти ще грее,един е ЦСКА!(але, але, але x4)\".", "date": "2018.10.30", "title": "Агитката на ЦСКА с нова песен"}
{"url": "https://offnews.bg/ikonomika/zadalzhitelno-shte-prouchvat-efekta-varhu-ulichnia-trafika-pri-stroite-690979.html", "text": "От обществените и частни сгради с над 200 места за паркиране ще са длъжни да извършат транспортно проучване за натоварване на уличната мрежа и градската среда от трафик, породен заради изграждането им. Това предвижда проект за изменение на Наредбата за планиране и проектиране на комуникационно-транспортната система на урбанизираните територии, публикувана за обществено обсъждане от Министерството на регионалното развитие и благоустройството.Целта е да се проучи допълнителното натоварване на уличната мрежа и градската среда от трафика, който ще се привлече в даден район от изграждането на нови обекти, за които са предвидени повече от 200 паркоместа. Освен за нови, задължението ще важи и при надстрояване, пристрояване и промяна на предназначението на съществуващи сгради, които биха довели до създаване на повече от 200 места за паркиране и ще натовари значително уличната мрежа и градската среда.Общинските съвети в общините ще могат да разработят изисквания за определяне на обхвата и съдържанието на проучването за нови обекти с необходими или предвидени повече от 200 места за паркиране и гариране. Започналите до влизане в сила на наредбата производства по съгласуване и одобряване на инвестиционни проекти и издаване на разрешения за строеж се довършват по реда на тази наредба. За започнато производство по съгласуване и одобряване на инвестиционен проект и издаване на разрешение за строеж се смята внасянето на инвестиционния проект за съгласуване и одобряване от компетентния орган.Наредбата и мотивите към нея са публикувани на интернет страницата на МРРБ и в Портала за обществени консултации. Заинтересованите лица могат да изразят становищата си в 14-дневен срок.", "date": "2018.10.30", "title": "Задължително ще проучват ефекта върху уличния трафика при строителство на сгради с над 200 паркоместа"}
{"url": "https://offnews.bg/ikonomika/riazak-spad-v-ikonomicheskia-rastezh-na-evrozonata-690984.html", "text": "Икономическият растеж в еврозоната се е забавил рязко през последното тримесечие на годината, показва експресна оценка на Европейската статистическа служба Евростат.Комбинираният брутен вътрешен продукт на 19-те ѝ членки се е увеличил само с 0,2% спрямо предходните две тримесечия на годината, при растеж от 0,4% през първото и второто. Това е най-ниският растеж от второто тримесечие на 2014 г. насам. Тогава БВП на еврозоната също нарасна с 0,2%, докато очакванията на финансовите пазари бяха за запазването на относително доброто темпо на растеж, постигнато през първата половина на годината.Новината идва на фона на напрежението между ЕС и САЩ, отчетения по-слаб икономически растеж в Китай, което отслаби европейския износ и влоши потребителските и бизнес нагласите.Забавянето на годишна база е още по-рязко. През юли-септември 2018 г. то е 1,7% спрямо миналогодишното тримесечие. През второто тримесечие годишният ръст беше 2,2%.Глобалното търговско напрежение и свързаните с това опасения за икономическия растеж в световен план вероятно ще продължават да се отразява негативно върху представянето на икономиката на еврозоната, като италианската бюджетна криза вероятно ще представлява допълнителен негативен фактор в следващите месеци. Друго сериозно предизвикателство през еврозоната и целия ЕС е свързано с хода на Брекзит преговорите и рисковете Великобритания, която е един от основните експортни пазари за континентална Европа, да напусне съюза през март догодина без постигнато споразумение.Евростат представи предварителни данни, показващи забавяне на темпото на растеж и в целия Европейския съюз. Според тази експресна оценка, БВП на региона нарасна през третото тримесечие с едва 0,3% спрямо второто тримесечие, когато беше отчетена икономическа експанзия от 0,5 на сто, докато икономическият растеж на годишна база се забави през периода юли - септември до 1,9% от 2,1% през предходните три месеца.", "date": "2018.10.30", "title": "Рязък спад в икономическия растеж на еврозоната"}
{"url": "https://offnews.bg/obshtestvo/markirovka-puska-kolela-v-dve-posoki-po-ednoposochni-ulitci-v-sofia-690959.html", "text": "Нова пътна маркировка, която разрешава двупосочно движение на колела в еднопосочни улици, е поставена в София. Маркировката все още е експериментална и е поставена само в квартал Лозенец, съобщиха от Устойчива градска мобилност. Като част от кандидатурата си за наградата Зелена столица на Европа, Столична община търси решение на проблема с прекомерния автомобилен трафик, подчертават от организацията. ", "date": "2018.10.30", "title": "Маркировка пуска колела в две посоки по еднопосочни улици в София"}
{"url": "https://offnews.bg/sviat/venetcia-pod-voda-galeria-690965.html", "text": "Венеция е изправена пред най-голямото наводнение за последното десетилетие след изсипалите се поройни дъждове в Италия, които вече взеха четири жертви.Три-четвърти от туристическото градче е под вода. Нивото ѝ достигна 156 см. Евакуиран бе площадът \"Сан Марко\".Затворени са туристически атракции и в други градове, включително Колизеумът в Рим. ", "date": "2018.10.30", "title": "Венеция под вода (галерия)"}
{"url": "https://offnews.bg/sviat/chovechestvoto-e-unishtozhilo-60-ot-zhivotinskia-sviat-690964.html", "text": "Човечеството е изличило 60% от бозайниците, птиците, рибите и влечугите от 1970 г. досега. Водещи световни експерти предупреждават, че унищожаването на дивата природа е извънредна ситуация, която заплашва съществуването на цивилизацията.Данните за актуалното ниво на унищожаване на дивата природа са публикувани в доклада \"Жива планета 2018\" на Световният фонд за дивата природа (WWF), изготвен от 59 учени и публикуван днес.Това е много по-страшно от опасността да изгубим чудесата на природата. Застрашено е бъдещето на хората. Природата не е просто нещо приятно, което можем да имаме - тя е системата, която поддържа живота ни, казва той.Учените потвърждават, че водеща предпоставка за измирането на животинския свят е нарастващото потребление, изразено в свръхексплоатация на природните ресурси.Публикуван за първи път през 1998 г., докладът на WWF „Жива планета“ излиза веднъж на всеки две години. Според тазгодишното издание, ние оказваме все по-силен натиск върху екосистемите, които поддържат живота на Земята.Природата осигурява услуги на стойност около 125 трилиона долара годишно, включително достъп до въздух, прясна вода, храна, енергия и лекарства.Тези услуги на природата и биологичното разнообразие изчезват с тревожна скорост, въпреки опитите тази загуба да се спре. Действията ни в най-добрия случай водят до контролиран спад, коментират от WWF.Доклад, публикуван в сп. Nature наскоро, потвърждава, че ключовите двигатели за спада на биологичното разнообразие остават прекомерното използване на природните ресурси и на селското стопанство. От всички видове растения, земноводни, влечуги, птици и бозайници, изчезващи от 1500 г. насам, 75% са били засегнати от свръхексплоатация, селскостопанска дейност или и от двете едновременно.През последните десетилетия обаче човешката дейност е засегнала много повече жизненоважни местообитания. Сред тях са океаните, горите, кораловите рифове и влажните зони. 20% от Амазонските джунгли са изчезнали само за половин век, а през последните три десетилетия Земята е изгубила половината си плитководни корали.В същото време, горите са дом на всеки 8 от 10 сухоземни вида.\"У нас са оцелели безценни вековни гори, но голяма част от тях още не са защитени\", припомня Веселина Кавръкова, ръководител на WWF България и допълва, че Световният фонд за дивата природа работи за проучването и сертифицирането на българските гори, както и за ограничаване на мащабните незаконни сечи, които ощетяват държавата с около 150 млн. лв. годишно.Днес решения взима първото поколение, което има ясна представа за ценността на природата и за огромното въздействие, което хората имат върху нея. Може би то ще е и последното, което все още има какво да направи, за да се обърне негативната тенденция.", "date": "2018.10.30", "title": "Човечеството е унищожило 60% от животинския свят"}
{"url": "https://offnews.bg/nashite-avtori/test-za-inteligentnost-690937.html", "text": "За да получите максимално верни отговори трябва да се концентрирате. Ако сте хейтър и предпочитате да се разсейвате, си мислете нещо еротично.Тестът е съобразен, сертифициран и одобрен след анонимна обществена поръчка. Авторът на теста декларира, че има основно образование, шофьорска книжка и отрицателна проба за глисти, което не противоречи на нито един закон в РБ.Поръчителите и авторът декларират, че нямат никаква представа един за друг. Авторът на теста и поръчителите в момента си купуват съседни петстайни апартаменти с гаражи и спа център, което е чиста случайност. А на вас приятно четене.Ако видите сто лева на цяло каква асоциация получавате? Че това е:1. Пенсията на баща ви2. Едногодишна винетка за лек автомобил3. Данък жилище4. Не получавам асоциация, а ерекцияКой политик ще оправи България?1. Доста я оправиха, но беше тъмно и не се видя кои са2. Ханк Рум с неговите закони3. Извънземните4. България вече е оправена и постоянно е бременна с 240 народни представителиАко един полицай срещне крадец на местопрестъплението, какво трябва да направи?1. Да се обади на 1122. Да го поздрави и подмине3. Да поиска справедлив дял4. Да го помоли за дребниАко на едно кръстовище има две коли, коя ще премине първа?1. Тази с по-нова година на производство2. Тази с еднакви цифри на номера3. Черната4. Джипът, щото е четири по четириАко детето ви го блъсне джип докато дава назад, кой е виновен?1. Детето според съда2. Детето според шофьора на джипа3. Детето според един братовчед на шофьора, видял всичко с очите си 4. Детето, защото шофьорът е кметПротестиращите майки на болните деца са:1. Алчни2. Вресливи3. Платени протестъри и соросоиди4. Платени протестъри и путиноидиАко имате двама болни римляни (в нашите земи известни като роми) без здравни осигуровки, кой пръв ще го приемат в болница?1. Този с по-голямата рода2. Този, който пръв пребие доктора3. И двамата едновременно, защото са малцинство4. Нито един от тях, защото вече няма болницаОтговори:Ако сте достатъчно интелигентни, няма да ги търсите. Придържайте се към ерекциите.", "date": "2018.10.30", "title": "Тест за интелигентност"}
{"url": "https://offnews.bg/futbol/uvolneniat-lopetegi-ne-posmia-da-napadne-real-690971.html", "text": "Бившият вече треньор на Реал Мадрид Юлен Лопетеги демонстрира възпитание след уволнението си вчера и не нападна ръководството на \"белия балет\".\"След решението на борда на директорите аз искам да благодаря на клуба за възможността, която ми дадоха. Благодарен съм на играчите за техните усилия и работата им, както на всеки един служител в клуба за доброто отношение през това време.Също така искам да изразя своята благодарност към феновете за подкрепата. Пожелавам всичко най-хубаво на Реал до края на сезона\", каза Лопетеги.В изявлението от Реал Мадрид мнозина откриха директно обвинение към наставника за слабите резултати. Клубът написа, че се забелязва \"диспропорция между резултатите и качеството на състава, който разполага с 8 номинирани за Златната топка футболисти\".Лопетеги излезе в челните позиции на доста неприятна класация на най-кратко работилите наставници в \"белия балет\" за последните близо 90 години.Специалистът ръководи испанския гранд скромните 14 мача, преди да бъде освободен. Най-краткият престой е имал Антонио Камачо, който беше уволнен след едва 6 срещи през 2004 година.", "date": "2018.10.30", "title": "Уволненият Лопетеги не посмя да нападне Реал"}
{"url": "https://offnews.bg/politika/slabostite-na-es-razhdat-populistkite-fantasmagorii-690980.html", "text": "Европа се променя и в тази на пръв поглед обикновена фраза са скрити стремежите на няколко поколения. Преди 30 години всички ние имахме една мечта - да станем нормална държава и да се присъединим към клуба на проспериращите страни в ЕС. Мечта, която тогава ни изглеждаше като мираж. Като утопия. Утопия, която няма как да стане реалност, но която крепи вярата ни в бъдещето на нашите деца. Мечтата обаче се сбъдна с цената на много усилия, на лишения и на тежки компромиси. С цената на политически скандали, на финансови трусове и лични трагедии. Но си струваше. България днес е много по-близо до държавите, на които се гледа с респект, отколкото до държавите, до които никой не желае да бъде в една компания. Заслугата на ЕС за това е безспорна. Той успя, къде с моркова, къде с тоягата, да накара управляващите елити у нас да започнат да въвеждат правила, които да важат за всички независимо от произход, образование или социално поведение.  Той даде шанс на предприемчивите и образовани хора да развихрят своята фантазия и да докажат своите възможности.Няма какво да се лъжем! Съпротивата на статуквото беше и продължава да бъде голяма. Съдебната ни система все още не е реформирана. От нашите пари все още се краде и близостта до определени бизнес кръгове и политически партии все още е доста по-голям фактор за просперитет, отколкото талантът, трудолюбието и екипността. Казано по-простичко: да бъдеш тарикат все още е модел за успех в нашата страна. Затова мнозина, които за пореден път се оказаха от губещата страна, започнаха да се гневят. И то най-вече на ЕС. Защото е много лесно да обвиниш някой друг за собствените си слабости и провали, вместо с ръка на сърцето да си ги признаеш и да намериш сили и воля да ги преодолееш. А и когато една мечта се превърне в реалност, тя губи блясъка си. Пукнатините започват да ни изглеждат като цели пропасти, а грешките - като катастрофи.Оказа се, че ЕС не е онази вълшебна пръчица, с която за една нощ всички ще станем и умни и богати. И че освен права, имаме и отговорности. И постепенно думата реформа стана мръсна дума. Носталгията по онези времена, когато всички или почти всички бяхме еднакво бедни, разцъфтя. Умишлено подхранвана от онези, използващи нашите пари, за да се правят на царе, за каквито никога не са избирани. Мнозина бяха разочаровани от настоящето и зарязаха бъдещето, за да заровят глава в миналото.Можем ли да ги виним? Едва ли. Защото не можем да отминем още един безспорен факт. ЕС има много слабости, които са благодатна почва за всякакви популистки фантасмагории. В много случаи той действа тромаво и неефективно. Догмите надделяват над ценностите. Политическите сметки погазват обществения интерес. Бюрократизмът смачква и традициите и новаторството и това логично поражда недоволство дори и сред най-ентусиазираните привърженици на европейската идея. Недоволство, което дълго време бе пренебрегвано от брюкселския елит, който като всички национални елити, много трудно свиква с мисълта, че промяната е нужна и че е за добро. Така се оказахме в ситуация, в която низините не желаят да живеят по старому, а върховете още се чудят как да управляват по новому. Добрата новина е, че и двете страни са осъзнали, че така повече не може до продължава. И именно европейските избори догодина ще покажат кой докъде е стигнал по пътя на промяната и кой колко е успял да убеди хората да подкрепят визията му за бъдещето.  Защото, ако ми позволите да перифразирам Чърчил, то ЕС може и да не е най-добрата форма на управление, но нищо по-добро засега не е измислено. Та дори и популистите и евроскептиците, и те, които днес се носят на вълната на антиевропейската реторика, и те не искат да излизат от ЕС. Напротив, искат да влязат в Европарламента и да използват същите финанси и други инструменти, но за своите си цели.А и какъв друг път имаме? Назад към социализма, към диктатурата... Абсурд!Затова е най-добре да свалим розовите или черните си очила и заедно да намерим пътя, по който да променим средата, в която живеем. Дължим го на себе си, дължим го и на нашите деца.  Б. ред. - ", "date": "2018.10.30", "title": "Слабостите на ЕС раждат популистките фантасмагории"}
{"url": "https://offnews.bg/dw/edin-ot-tiah-mozhe-da-nasledi-merkel-690941.html", "text": "\"Това е последният ми мандат като канцлер на Германия\", обяви Меркел след поредния шамар за управляващите партии на изборите в Хесен. В Германия вече гадаят кой би могъл да я наследи. Ето осем от потенциалните кандидати, пише Оливер Пипер за Дойче веле.  Фаворитката на Меркел: Анегрет Крамп-КаренбауерАко можеше сама да определи кой да я наследи, Меркел навярно би избрала Анегрет Крамп-Каренбауер. Тя е генерален секретар на ХДС и се радва на високо одобрение. А в качеството си на министър-председател на провинция Саарланд вече е печелила и избори. Подобно на Меркел, Крамп-Каренбауер настоява за европейско решение по въпроса за миграцията, а националните демарши определя като заплаха за ЕС. \"Надзирателят\": Волфганг Шойбле Председателят на парламента Волфганг Шойбле е депутатът с най-дълъг стаж в историята на Бундестага. И като такъв има авторитет във всички партии. Макар че е критично настроен към миграционната политика на Меркел, Шойбле я подкрепи в спора ѝ с ХСС. Участвал е в изработването на европейските договори, а заради твърдата си позиция спрямо Гърция си спечели прозвището \"Надзирателят на Европа\". Недолюбваната: Урсула фон дер Лайен Дълго време се смяташе, че Урсула фон дер Лайен е политикът с най-големи шансове да наследи Меркел. Но 59-годишната министърка на отбраната така и не успя да спечели достатъчно подкрепа и симпатии вътре в собствената си партия. Фон дер Лайен настоява за обща европейска армия и подкрепя идеята бежанци да постъпват на обучение в Бундесвера. Компромисното решение: Юлия КльокнерМинистърката на земеделието, отговаряща и за защитата на потребителите, успява умело да лавира между лагерите на привържениците и критиците на Меркел. Тази стратегия може да изстреля 45-годишната Юлия Кльокнер директно в канцлерството. На изборите в провинция Райнланд-Пфалц обаче сметките ѝ не излязоха. Кльокнер не зае ясна позиция по въпроса за бежанците - и загуби. Консервативният: Йенс Шпан Напоследък министърът на здравеопазването Йенс Шпан се въздържа да критикува канцлерката Меркел. Въпреки това той минава за един от най-отявлените ѝ противници. 38-годишният Шпан се застъпва за консервативно обновление на партията, настоява Германия да приема по-малко бежанци и да въведе забрана на бурката, а освен това е против двойното гражданство и назначаването на европейски финансов министър. Надеждоносецът: Даниел Гюнтер Министър-председателят на провинция Шлезвиг-Холщайн управлява коалиция, смятана от мнозина за конфигурацията на бъдещето: съюз между консерватори, либерали и Зелени. 45-годишният Даниел Гюнтер не само подкрепи Меркел в спора ѝ с ХСС за бежанците, но и настоява за миграционен закон, който да регламентира достъпа до германския трудов пазар и за кандидатите за убежище с отхвърлени молби. Кукловодът: Петер Алтмайер Министърът на икономиката и енергетиката е смятан за дясната ръка на Меркел. В кулминацията на бежанската криза Меркел обезвласти вътрешния министър Томас де Мезиер и назначи Алтмайер за главен координатор на политиката за бежанците. В търговския спор със САЩ 60-годишният Петер Алтмайер иска повече Европа и по-малко Тръмп. По неговите думи, \"общността на ценностите е по-силна от отделни политици\". Подценяваният: Армин Лашет Засега името му се споменава рядко, но като министър-председател на най-многолюдната германска провинция (Северен Рейн-Вестфалия) 57-годишният Армин Лашет автоматично е смятан и за евентуален кандидат за канцлерския пост. Преди една година Лашет изненадващо спечели с ХДС изборите в Северен Рейн-Вестфалия. В бежанската политика той винаги е подкрепял курса на канцлерката Ангела Меркел.", "date": "2018.10.30", "title": "Един от тях може да наследи Меркел"}
{"url": "https://offnews.bg/futbol/bivsha-zvezda-na-tcska-pretarpia-speshna-operatcia-690948.html", "text": "Бившият нападател на ЦСКА Фернандо Каранга претърпя спешна операция, пише \"Тема Спорт\". В неделя той вкара за успеха с 2:0 на Хенан над Бейджин Гуан в китайския шампионат, а малко след мача е почувствал остра болка в стомаха.Вследствие на сблъсък към края на срещата се е наложило да бъде отстранен далакът на бразилския голмайстор. Той ще отсъства около 6-7 месеца.Очаква се Каранга да е готов за следващия сезон в китайския елит в началото на април. Вчера съпругата му публикува в \"Инстаграм\" призив към Господ, без да разкрива подробности.", "date": "2018.10.30", "title": "Бивша звезда на ЦСКА претърпя спешна операция"}
{"url": "https://offnews.bg/sviat/zemetresenie-ot-6-2-prekasna-rabotata-na-parlamenta-v-nova-zelandia-690942.html", "text": "Земетресение с магнитуд 6.2 по Рихтер удари централната част на Нова Зеландия и доведе до затварянето на парламента. То прекъсна речта на депутат и тъй като сградата се люлееше твърде силно, зам.-председателят на парламента Ан Толи реши да прекъсне заседанието.Имаше публика на балконите и хората трябваше да се уверят, че служителите им са добре. Намирахме се във вероятно най-сигурната сграда в страната, но просто трябваше да се уверим, коментира тя.Не се съобщава за ранени или сериозно повредени сгради вследствие на земния трус. Живущи близо до епицентъра разказват, че къщите им се разлюлели картините падали от стените.", "date": "2018.10.30", "title": "Земетресение от 6.2 прекъсна работата на парламента в Нова Зеландия"}
{"url": "https://offnews.bg/tehnologii/twitter-obmislia-premahvane-na-optciata-za-haresvane-690953.html", "text": "Twitter обсъжда възможността за премахване на опцията за харесване на съобщения.Изпълнителният директор Джек Дорси призна, че не е почитател на изображението на сърцето, което потребителят \"натиска\", за да хареса дадена публикация, и би се избавил от него, пише британският \"Дейли Телеграф\". И все пак решението няма да бъде взето и приложено скоро, увери говорителят на социалната мрежа за микроблогинг Брендън Борман, цитиран от БГНЕС.По-късно от пресслужбата на Twitter уточниха, че постоянно \"преосмислят всичко, което засяга услугата\", включително посочената опция. \"Ние сме на ранен етап от работата и за момента не планираме да даваме подробности\", добавиха от компанията.\"Конкретни срокове няма. Това няма да се случи скоро\", увери Борман.Месечната аудитория на Twitter достигна около 355 милиона души през юли. Пазарната капитализация на компанията надхвърля 24 милиарда долара. ", "date": "2018.10.30", "title": "Twitter обмисля премахване на опцията за харесване"}
{"url": "https://offnews.bg/sviat/broiat-na-zhertvite-na-poroite-v-italia-narastva-690946.html", "text": "Паднали дървета убиха двама души в колата им недалеч от Рим. В близост до Савона падащо парче от корниз уби възрастна жена.Повече от петима души са загинали в Италия вследствие на бурните ветрове и поройни дъждове.Лошото време причини рекордните високи нива на водата в каналите на Венеция. Дъждовете наводниха площад \"Сан Марко\". Туристи бяха евакуирани от площада. Според местните власти водата е достигнала 156 см до ранния следобед. Дървените платформи, които обикновено се поставят на главните проходи в ренесансовия град, не са достатъчни, за да осигурят безопасно преминаване по ниско разположения площад.", "date": "2018.10.30", "title": "Броят на жертвите на пороите в Италия нараства"}
{"url": "https://offnews.bg/sviat/nov-podozritelen-paket-praten-do-cnn-690939.html", "text": "Нов подозрителен пакет е бил изпратен до CNN.Открит е в пощенската станция в Атланта, близо до главния офис на телевизията.Това не е попречило на нормалната ѝ работа, увери президентът на компанията Джеф Зукър, цитиран от \"Гардиън\".Миналата седмица бяха изпратени две пратки с т. нар. \"бомби в тръбички\". Тогава бе задържан симпатизант на президента Доналд Тръмп и бе обвинен за тяхното изпращане.Миналата седмица екипът на CNN от бюрото на телевизията в Ню Йорк беше евакуиран за часове, след като откриха бомба в сградата.  След това мрежата създаде допълнителни мерки за сигурност. Цялата поща във всички бюра на CNN в страна минава през скрийнинг извън нашите сгради. Оказва се, че мерките действат, уверява Зукър.", "date": "2018.10.30", "title": "Нов подозрителен пакет пратен до CNN"}
{"url": "https://offnews.bg/sviat/iaponska-printcesa-se-otkaza-ot-imperatorskata-si-titla-v-imeto-na-liu-690961.html", "text": "Японската принцеса Аяко се отказва от кралската си титла в името на любовта.Тя предпочете да се омъжи за \"простосмъртен\", а според правилата на императорското семейство жените, които направят това, трябва да се откажат от императорската си титла.Така на церемония в столицата Токио вчера принцеса Аяко се превърна в Аяко - съпруга на бизнесмена Кей Мория, който работи за транспортната фирма \"Нипон юсен\".28-годишната Аяко е най-малката от трите дъщери на принц Норихито - първи братовчед на император Ахикито. Завършила е социални науки и работи в университета Джосай. След излизането си от императорското семейство тя ще запади постовете си на почетен председател на Канадско-японското общество и Федерацията на японските кадети.", "date": "2018.10.30", "title": "Японска принцеса се отказа от императорската си титла в името на любовта"}
{"url": "https://offnews.bg/temida/ubietcat-ot-nadezhda-se-oplakal-che-zhena-mu-go-tormozi-psihicheski-690956.html", "text": "26-годишният мъж, който уби майката на детето си в столичния квартал \"Надежда\" и собственото си момиченце на годинка, е подал сигнал за психически тормоз от застреляната 23-годишна жена.  Това каза директорът на СДВР старши комисар Ивайло Иванов, цитиран от Фокус. Убиецът направи опит за самоубийство, но животът му е вън от опасност, той е настанен в \"Пирогов\". Таксиметров шофьор, возил бащата и детето около 19 часа снощи, е помогнал на полицията да го открие в гориста местност в Горни Богров. Свидетелят разказал, че детето плачело през цялото време в колата. Бащата нямал намерение да посяга на момиченцето, казал, че ще се самоубие, но детето трябва да живее, спомнил си още таксиметровият шофьор. Убийството на детето и опита за самоубийство са станали около 23.30 ч., уточни комисар Иванов. Намерено е и оръжието на престъплението. Полицаите иззели записи от камерите около блока, където живяло младото семейство. От тях се виждало, че по обед той нахлува в жилището и след няколко минути излиза, тичайки с детето наръце. Двойното убийство е извършено със законно притежавания пистолет от извършителя \"Смит и Уесън\". Взета е кръвна проба от Викторио, за да се установи дали е бил под въздействието на някакви упойващи вещества.След като застрелял жена си, той е изхвърлил мобилния си телефон.Имали са някакви проблеми в семейството, но нищо сериозно. Преди година също са се разделяли, обясни ст. комисар Иванов. По думите му към момента няма данни за психическото състояние на Викторио Александров. Той ще бъде разпитан, когато здравословното му състояние позволява. Ще му бъде наложена най-строгата мярка за неотклонение и ще бъде привлечен като обвиняем, заяви шефът на СГП Емилия Русинова. Тя уточни, че убитата млада жена е намерена от майка си в апартамента, от който убиецът се изнесъл преди седмица заради скандал. Детенцето е простреляно в дясното око, бащата няма куршум в главата, каза още Русинова. ", "date": "2018.10.30", "title": "Убиецът от Надежда се оплакал, че жена му го тормози психически"}
{"url": "https://offnews.bg/obshtestvo/v-toleva-mahala-protestirat-iskat-pat-ot-darzhavata-690938.html", "text": "Жители на столичния квартал „Толева махала“ и на Божурище започнаха тази сутрин протест на спирката на автобус №54 с искане за продължаване на бул. „Царица Йоанна“ от ж.к. „Люлин“ до Индустриална зона „Божурище“. Гражданското недоволство е провокирано от преминаване на стотици тежкотоварни автомобили през квартала.„Държавата изгражда прекрасна индустриална зона… Но нещата, по български, се изграждат наполовина – няма никаква инфраструктура към зоната и хилядите камиони ще преминават по един двулентов път през „Толева махала“, бул. „Европа“, обясни Михаил Славчев - жител на квартала и един от организаторите на протеста, цитиран от БНР.„Бяхме толерантни, изтърпяхме стотици камиони със земна маса да преминат под балконите ни за изграждането и разрастването на зоната. Но виждайки, че няма развитие за изграждане на нова инфраструктура, решихме, че единственият вариант е да излезем на улицата и да бъдем чути“, обясни Славчев. Той каза, че от три години индустриалната зона се разраства и се говори на нов път, но всичко оставало само разговори. След предишни протести през юни получили обещание от националната компания „Индустриални зони“, които са под шапката на министерството на икономиката, че „нещата ще се оправят“, но това не става. Михаил Славчев посочи, че ще бъде дадено известно време на държавата, за да започне решение на проблема, но ако няма реални действия, протестите ще продължат.", "date": "2018.10.30", "title": "В Толева махала протестират, искат път от държавата"}
{"url": "https://offnews.bg/112/otkriha-prostreliani-mazh-i-dete-kraj-sofia-690933.html", "text": "Мъж и дете са намерени простреляни на бензиностанция край София. Вероятно те са издирваните във връзка с убийството в столичния квартал \"Надежда\".Детето - момиченце на около 1 година, е простреляно в главата, но е живо. То е в кома и в момента е в \"Пирогов\". Екип се бори да стабилизира и мъжа, съобщава бТВ.Тази вечер от полицията съобщиха за  в столичния квартал \"Надежда\". Тялото на убитата жена е било открито от родители ѝ, които не са могли да отворят вратата и затова са извикали ключар. По-късно от МВР разпространиха снимка на мъжа, с когото убитата е живеела на семейни начала доскоро. Още тогава органите на реда съобщиха, че с него най-вероятно е и едногодишната им дъщеричка.Мъжът е на 26 години и работи в охранителна фирма. Той притежава законно оръжие, не е криминално проявен.", "date": "2018.10.30", "title": "Откриха простреляни мъж и дете край София"}
{"url": "https://offnews.bg/obshtestvo/tcarkvata-pochita-sv-kral-stefan-milutin-690930.html", "text": "Църквата почита днес Св. крал Стефан Милутин. Мощите му почиват в столичния храм \"Св. Неделя\". Свети крал Стефан Урош II Милутин e един от най-великите сръбски владетели, царувал от 1275 г. цели 45 години. Той положил големи грижи за издигането на Сръбската Църква и надминал всички свои предшественици по пожертвователност към Църквата и строителство на храмове (построил повече от 40 църкви). Той е бил син на крал Стефан Урош I (1243-1276) и на френската принцеса Елена Анжуйска.Първоначално светите му мощи били пазени в Банския манастир \"Св. Стефан\" в Косово, а след Косовската битка през 1389 г. били отнесени в близкото село Тренча. Около 1460 г. митрополит Стефан ги отнесъл заради проблеми с турците в манастира в Горна Баня край София. По-късно светите му мощи са пренесени в София, в митрополитския храм \"Св. Неделя\", наричан също \"Свети Крал\", където до днес са предмет на благоговейна почит.През 2006 г. Св. Синод на Българската Православна Църква реши да даде част от мощите на св. крал Милутин на Сръбската църква.", "date": "2018.10.30", "title": "Църквата почита св. крал Стефан Милутин"}
{"url": "https://offnews.bg/obshtestvo/pet-mesta-v-sofia-ostavat-bez-voda-dnes-690903.html", "text": "На пет места в София днес ще бъде спряно водоподаването заради планирани ремонти, предупреди \"Софийска вода\".Заради подмяна на спирателен кран в центъра, на ул. „Христо Белчев“, водата ще бъде спряна от 9 до 21 ч на: ул. „Христо Белчев“ - от бул. „Патриарх Евтимий“ до ул. „Солунска“, и  ул. „Уилям Гладстон“ - от бул. „Витоша“ до ул. „Ангел Кънчев“.Заради изграждане на сградно водопроводно отклонение на ул. „Старото училище“ в село Доброславци, няма да има вода от 9:30 до 18:30 часа на ул. „Градинарска“, ул. „Житенски път“, ул. „Уршак“, ул. „Първанова чешма“ и ул. „Грамадите“ , ул. „Отава“.Заради подмяна на сградно водопроводно отклонение на ул. „Баба Тонка“ в кв. „Васил Левски“, се налага спиране на водоподаването от 9:30 до 16:30 часа на ул. „Баба Тонка“ - от ул. „Дряновски манастир“ до бул. „Ботевградско шосе“.Във връзка с диагностика на сградно водопроводно отклонение на ул. „Първа шопска девизия“ в кв. „Кумарица“, се налага спиране на водоподаването от 9:30 до 15:30 часа на ул. \"Отдих\", ул. \"Спас Бенев\", между ул. \"Заводско шосе\" и ул. \"Първа шопска девизия\" и ул. \"Първа шопска девизия\" между ул. \"Отдих\" и ул. \"Димитър Вачев\".Във връзка с подмяна на сградно водопроводно отклонение на ул. „Копривщица“ кв. „Курило“, се налага спиране на водоподаването от 9:30 до 14:00 часа на ул. „Копривщица“ - от ул. „Иглика“ до ул. „Момина сълза“.Засегнатите от прекъсването на водата, могат да получат повече информация от телефонния център на “Софийска вода” на телефон 0800 12121 или да следят за развитието на всички текущи теренни дейности в реално време чрез виртуалния информационен център на дружеството - .", "date": "2018.10.30", "title": "Пет места в София остават без вода днес"}
{"url": "https://offnews.bg/obshtestvo/sofia-shte-e-domakin-na-naj-goliamata-politicheska-lgbti-konferentcia-690982.html", "text": "София ще е домакин на най-големия политически ЛГБТИ (лесбийки, гейове, бисексуални, транссексуални и интерсексуални хора) форум в Европа през 2020 година.Столицата ни ще приеме за втори път домакинството на годишната конференция на ИЛГА-Европа. За пръв път тя се е провела у нас през 2006 г.\"Изключително сме развълнувани от възможността да домакинстваме събитие от такава важност и такъв мащаб. Конференцията събира над 500 делегати от цяла Европа и служи като платформа за вземане на решения за бъдещето на ЛГБТИ движението на нашия континент. Различните държави в Европа съществуват в много различни реалности и точно затова смятаме, че е истински важно гласът на страните от Източна Европа и Балканите да бъде чут\", споделят организаторите.Кандидатурата на София е издигната от фондациите ГЛАС, Билитис и Младежката ЛГБТ организация Действие. През април тази година същите три организации откриха Rainbow Hub - първият общностен ЛГБТИ център в България. Освен това, в сътрудничество с Българския хелзинкски комитет, Куиър отряд и индивидиуални активисти, трите организации стоят в основата на София Прайд.", "date": "2018.10.30", "title": "София ще е домакин на най-голямата политическа ЛГБТИ конференция в Европа през 2020 г."}
{"url": "https://offnews.bg/obshtestvo/promeni-v-dvizhenieto-do-9-noemvri-v-chast-ot-sofia-690907.html", "text": "Изграждане на уличен канал по ул. „Обелски път, бул. „Ломско шосе” и ул. „Лазарица” налага ограничения за навлизане на превозни средства в района. От днес до 9 ноември се забранява влизането на пътни превозни средства по северната половина от пътното платно на ул. „Обелски път” в участъка от ул. „Илия Георгов” до бул. „Ломско шосе”. Движението на ППС ще се извършва по южната половина от пътното платно на ул. „Обелски път” в същия участък, съобщи ЦГМ. Забранява се и влизането на тежкотоварни автомобили. За същия период се променят маршрутите на автобусни линии №№ 30 и 31 в посока ж.к. „Обеля” от бул. „Ломско шосе” надясно по ул.107, надясно по ул. „Илия Георгов”, наляво по ул. 115, надясно по ул. 8 (в обратна посока по ул. 9 и ул. 102), наляво по ул. „Акад. Димитрий Лихачов”, надясно по бул. „Панчо Владигеров”, надясно по маршрута на автобусни линии №№ 26 и 150 до обръщателното колело в ж.к. Обеля 1, двупосочно.Автобусна линия № N2 ще се движи (в посока ж.к. „Обеля”) от бул. „Ломско шосе” наляво по ул.107, надясно по ул. „Илия Георгов”, наляво по ул. 115, надясно по ул. 8 (в обратна посока по ул. 9 и ул. 102), надясно по ул. „Акад. Димитрий Лихачов” до обръщателното колело в кв. „Обеля”, двупосочно.", "date": "2018.10.30", "title": "Промени в движението до 9 ноември в част от София"}
{"url": "https://offnews.bg/bojni/kobrata-se-zavarna-v-top-10-v-sveta-690935.html", "text": "Кубрат Пулев отново е част от топ 10 на световната ранглиста. Кобрата нямаше мачове от година и половина и заради беше изваден от класацията на тежките професионалисти в най-реномирания сайт - boxrec.com.Според правилата на онлайн регистъра боксьорите, които нямат повече от година официални срещи, отпадат автоматично от ранглистата, какъвто беше и случаят с българина, чийто предишен двубой беше на 28 април 2017 година срещу Кевин Джонсън, припомня \"Тема Спорт\". Убедителната победа над Хюи Фюри в събота в \"Арена Армеец\" обаче не само върна Кубрат в класацията, но дори го постави на престижното седмо място.За успеха по точки срещу 24-годишния британец Кобрата получава 17 пункта. Така той събира 192 и застава непосредствено след Дилиън Уайт. Той има 200, въпреки, че е с актив от 24 победи и едно поражение, което е с два успеха по-малко от Пулев.37-годишният българин обаче е пред доскорошния претендент №1 на WBC Луис Ортис, който е осми със 173. На върха очаквано е Антъни Джошуа. Световният шампион на WBA, WBO, IBF и IBO има 683 точки в тежка категория от 22 поредни победи, 21 от които с нокаут. След него е Дионтей Уайлдър, който държи пояса на WBC с 389 точки.", "date": "2018.10.30", "title": "Кобрата се завърна в топ 10 в света"}
{"url": "https://offnews.bg/sviat/izchezna-edin-ot-ostrovite-v-havai-690936.html", "text": "Част от Съединените американски щати изчезна от картата: остров в щата Хаваи беше буквално заличен от мощен ураган, предаде британският в. \"Гардиън\".Източният остров - дълъг 1 км и широк 120 метра - над коралов риф бил заличен от урагана Уалака.Учени потвърдиха изчезването му и показаха сателитни снимки, направени преди и след урагана.Чип Флетчър - професор по науки за земята в Университета на Хаваи и колегите му направили откритието, докато изследвали видеокадри, заснети с дрон, и вземали проби от пясъка и коралите, за да определят възрастта на острова и да преценят перспективите с оглед климатичните промени.\"Островът беше вероятно на 1000 или 2000 години. Бяхме там през юли и да го загубим точно сега е наистина лош късмет\", коментира Флетчър.\"Искахме да го изследваме и бяхме толкова разочаровани, че го няма, но, от друга страна, научихме, че тези острови са много по-застрашени, отколкото смятахме. Мислех, че островът ще се запази още десетилетие или две, но се оказа, че той е много по-крехък, отколкото очаквах.\"Той е вторият по големина в северозападния атол. Крайбрежието му е дом на 96% от хавайските зелени костенурки – животински вид, застрашен от изчезване. Той играеше важна роля за запазването на тюлените монаси, от които са останали само около 1400.", "date": "2018.10.30", "title": "Изчезна един от островите в Хаваи"}
{"url": "https://offnews.bg/112/dvojno-ubijstvo-v-sofia-pochina-i-prostrelianoto-v-glavata-ot-bashta-690934.html", "text": "Едногодишното момиченце, намерено простреляно от баща си в бензиностанция тази нощ, е починало в \"Пирогов\", съобщи bTV.Детето и 26-годишният мъж бяха открити в Горни Богров. Той е охранител, има законен пистолет и се издирваше във връзка с убийството на бившата си приятелка - 23-годишната майка на детето. Тя бе застреляна в столичния ж.к. \"Надежда\" и открита от родителите си. За убийството ѝ полицията издирваше 26-годишния баща на детето. Полицията блокира почти всички входове и изходи на София, а специални указания получиха дори граничните пунктове, защото се знаеше, че той се придвижва с лек автомобил и имаше възможност да напусна страната. Около 23:30 часа той бе открит в бензиностанция до храсталаци в Горни Богров. При идването на полицаи мъжът прострелва детето в главата, а след това и себе си.Момиченцето беше откарано в кома в болницата за спешна помощ \"Пирогов\". Въпреки усилията на екипа да го спаси, то е починало.Мъжът и жената живеели на семейни начала доскоро. Имали проблеми, по думите на старши комисар Ивайло Иванов - директор на СДВР, цитиран от агенция \"Фокус\".Състоянието на мъжа е тежко.Тази нощ полицейски проверки се извършваха във всички квартали. Днес предстоят повторни огледи на двете местопрестъпления - ул. \"Бели Дунав\" в ж.к. \"Надежда\" и бензиностанцията в Горни Богров.", "date": "2018.10.30", "title": "Двойно убийство в София: Почина и простреляното в главата от баща си момиченце"}
{"url": "https://offnews.bg/kultura/preporachvame-vi-spetcialna-prozhektcia-na-poetat-i-diavolat-za-iub-690957.html", "text": "Специална прожекция на „Поетът и дяволът\" от 1983 г. ще отбележи 60-годишния юбилей на актьора Владимир Пенев. Филмът ще ни припомни историята на поета Христо Смирненски. Година преди смъртта си, вече сериозно болен от туберкулоза, той получава от високопоставен „ценител на поезията\" предложение да постъпи на дипломатическа работа в чужбина. Скритата цел на това предложение е поетът да бъде откъснат от пролетарската среда и по този начин да бъде заглушен неговият глас. Прозрял истината, той отказва и няколко месеца по-късно умира на едва 27 – годишна възраст.Лентата може да бъде видяна в 18:30 часа днес в кино „Одеон\".В навечерието на 60-годишния юбилей на актьора, самият той ще бъде специален гост на прожекцията, която ще зарадва киноманите и любителите на So Independent.Кариерата на Владимир Пенев започва в Младежки театър „Никола Бинев\", след това е в трупата на Народния театър, а от 2003 г. е в състава на Малък градски театър „Зад канала\". Носител е на многобройни награди, сред които „Златна маска\", „Икар\", няколко пъти е печелил Аскеер за различни роли. Още от края на 80-те години се занимава с дублаж на реклами, филми и сериали, като през 2013 г. му е връчена наградата „Дубларт\" за цялостен принос.За актьорския и житейския си път ще разкаже самият актьор.В рамките на So Independent днес ще можем да видим още: „По-силен\" в 19:00 в кино „Люмиер\", в същия час в Дом на киното гледаме „Грешното възпитание на Камерън Пост\", а веднага след това, в 20:45 часа, програмата в киното продължава със „За всичко е виновен енотът\". Отново в 20:45 часа, но в кино „Одеон\" гледаме „Арктика\". „Лоша компания\" е от 18:30 в Кино Г8, а в 19:45 часа – „С любов\" в „Евро Синема\".", "date": "2018.10.30", "title": "Препоръчваме ви: Специална прожекция на 'Поетът и дяволът' за юбилея на Владимир Пенев"}
{"url": "https://offnews.bg/obshtestvo/toplo-s-oblatci-nad-sofia-i-slantce-na-moreto-690899.html", "text": "Времето днес ще остане топло за края на октомври, показва прогнозата на Националния институт по метеорология и хидрология. Облачността ще е предимно значителна – средна и висока. Валежи са малко вероятни. Ще духа слаб, в планините и северно от тях – до силен южен вятър.Минималните температури ще са предимно между 10° и 15°, максималните - между 24° и 29°, в София тя ще е малко по-ниска - около 22°.Над планините облачността ще е променлива, почти без валежи. Ще духа умерен и силен югозападен вятър. Максималната температура на височина 1200 метра ще е около 18°, на 2000 метра – около 11°.Над Черноморието ще преобладава слънчево време. Ще духа умерен южен вятър. Максималните температури ще са между 22° и 25°. Температурата на морската вода е около 17°. Вълнението на морето ще е 2-3 бала.", "date": "2018.10.30", "title": "Топло, с облаци над София и слънце на морето"}
{"url": "https://offnews.bg/zdrave/bezplatni-konsultatcii-za-grip-i-sezonni-virusni-infektcii-vav-vma-690960.html", "text": "Военномедицинска академия организира безплатни прегледи и консултации за грип и сезонни вирусни инфекции при лица над 12-годишна възраст.Прегледите ще се проведат на 01 и 02 ноември 2018 г., от 09:00 до 14:00 ч., в кабинет 108 на Катедрата по инфекциозни болести.За целта е необходимо да бъде направено предварително записване на тел.: 02/92 25 989 и 02/92 26 125.Не се изисква направление от личния лекар.Грипът е остро инфекциозно заболяване, което протича под формата на епидемии (главно през зимата) и се проявява с токсикоинфекциозен синдром и остър трахеит.Базисните специфики на тази инфекция са нейната склонност към епидемично разпространение и високата смъртност, свързана най-вече с белодробни усложнения.", "date": "2018.10.30", "title": "Безплатни консултации за грип и сезонни вирусни инфекции във ВМА"}
