{"url": "https://offnews.bg/sviat/ot-tazi-godina-sarbia-shte-chestva-24-maj-denia-na-kiril-i-metodij-672676.html", "text": "От тази година Сърбия има нов държавен празник - Деня на Кирил и Методий, който ще се чества на 24 май, съобщава белградският вестник \"Вечерне новости\".С това страната се присъединява към останалите славянски страни, които честват славянските просветители, пише вестникът.Инициативата 24 май да се обяви за държавен празник, посветен на Кирил и Методий, е на сръбското министерство на културата.От ведомството обаче уточняват, че празникът няма да е неработен ден, а същината му е да се изрази уважение и да се отдели внимание на Кирил и Методий - поради значението на ролята им за всички славянски народи, в това число и сърбите.", "date": "2018.01.10", "title": "От тази година Сърбия ще чества 24 май - Деня на Кирил и Методий"}
{"url": "https://offnews.bg/sviat/briuksel-obmislia-da-spre-evrofondovete-za-stranite-v-koito-niama-var-672679.html", "text": "Европейската комисия обмисля обвързването на спазването на върховенството на закона в държавите от ЕС с осигуряването на фондове от общностния бюджет.Това съобщи на пресконференция еврокомисарят по бюджета и човешките ресурси Гюнтер Йотингер, цитиран от БТА.Той отбеляза, че има два подхода - при неспазване на върховенството на закона да следва отнемане на достъп до финансиране, или обратно - при силно застъпено върховенство на закона да бъдат осигурявани повече евросредства за съответната страна.Решението как ще подходим ще стане известно след Великден, поясни еврокомисарят.Обмисляме тези възможности от гледна точка на допустимостта им според договорите за ЕС, уточни Йотингер.И добави, че за да бъде прието предложение по този въпрос, ще бъде необходимо \"ясно мнозинство\".По неговите думи, върховенството на закона и независимостта на съдебната власт имат ключово значение за ЕС и за икономиката.", "date": "2018.01.10", "title": "Брюксел обмисля да спре еврофондовете за страните, в които няма върховенство на закона"}
{"url": "https://offnews.bg/obshtestvo/sofijskiat-universitet-sled-odita-na-mon-propuskite-ni-sa-po-malko-ot-672649.html", "text": "\"Установените пропуски и грешки при изплащането на допълнителни възнаграждения представляват по-малко от 1/100 от 1% от изплатените възнаграждения.\" Това пишат дословно от Софийския университет в публикувана днес позиция повод одита на Министерството на образованието и науката за изплатените допълнителни възнаграждения в централната университетска администрация. .Отидът установи, че десетки хиляди левове са били платени неправомерно на база неясни текстове във вътрешните правила за работната заплата. Служителите на МОН установиха например, че са плащани пари, без да има възлагане и съответно отчет за извършена допълнителна работа, че работещи в Ректората са получавали допълнително пари за дейност, която трябва да вършат по договор.Кореспонденцията между министъра на образованието Красимир Вълчев и ректора на СУ проф. Анастас Герджиков във връзка с резултатите от одита е протекла през декември 2017 г., а OFFNews получи резюме на доклада от МОН на 8 януари.Министерството е категорично: СУ следва да промени вътрешните си правила за работната заплата, като те бъдат конкретизирани и допълнени.От СУ днес уверяват, че Университетът \"предприема действия за актуализиране на Вътрешните правила за работна заплата и длъжностните характеристики, в съответствие с препоръките на МОН, които да съдържат обективни критерии за оценка на изпълнението на работата и да позволят ясно да се разграничат допълнително възложените задачи извън обема на длъжностната характеристика\".", "date": "2018.01.10", "title": "Софийският университет след одита на МОН: Пропуските ни са по-малко от 1/100 от 1%"}
{"url": "https://offnews.bg/obshtestvo/zatvariat-ndk-v-petak-za-sreshta-na-visoko-nivo-672661.html", "text": "На 12 януари (петък) достъпът до централната сграда на НДК ще бъде ограничен. Промяната е във връзка с първото събитие на високо ниво от календара на Българското председателство на Съвета на ЕС.Затворени за посетители ще бъдат литературен клуб „Перото“ и билетния център. За улеснение на почитателите на културните събития НДК разкрива целодневна билетна каса в кино „Люмиер Лидл“, която ще работи в дните, в които достъпът до централната сграда на НДК ще бъде ограничен.На разположение остава и .Успоредно със събитията от програмата на Председателството НДК ще продължи да функционира като културен и конгресен център – ще се провеждат изложби, изложения, концерти в зала 1, спектакли в театър \"Азарян\", ДНК, прожекции в кино „Люмиер Лидл” и събития в Литературен клуб „Перото” и зала 42.Промени настъпват и в движението в центъра на София и около НДК. От 17:30 часа на 11 януари (четвъртък) до приключване на мероприятията на 12 януари (петък), се забранява престоят и паркирането на пътни превозни средства, с изключение на автомобилите, превозващи участниците в събитията, на улиците „Доспат” между бул. „Витоша” и ул. „Баба Неделя”, ул. „Баба Неделя” и ул. „Д-р Христо Стамболски”.", "date": "2018.01.10", "title": "Затварят НДК в петък за среща на високо ниво"}
{"url": "https://offnews.bg/sviat/tramp-nashata-sadebna-sistema-e-propukana-i-nespravedliva-672677.html", "text": "Президентът на САЩ Доналд Тръмп окачестви днес съдебната система в страната като несправедлива, след като федерален съдия осуети намеренията му да прекрати програма, защитаваща непълнолетните имигранти, доведени в Съединените щати незаконно от родителите си.\"Това просто показва колко пропукана и несправедлива е нашата съдебна система, когато отсрещната страна по дела (като това за въпросната програма) винаги се обръща към Девети апелативен окръг и почти винаги ги печели, преди те да бъдат отменени от по-висши съдебни инстанции\", написа Тръмп в \"Туитър\".Говорителката на Белия дом Сара Сандърс каза, че снощното съдебно решение е възмутително.По думите й \"въпрос от такава величина трябва да премине през нормална законодателна процедура\".Сандърс подчерта, че \"президентът Тръмп се придържа към върховенството на закона и ще работи с членове на двете партии за постигането на трайно решение, което коригира противоконституционните действия, предприети от миналата администрация\".Въпросната програма се нарича буквално \"Отложено действие при пристигането на деца\". Тя ограничава и отлага депортирането на непълнолетни, нелегално вкарани от родителите им в САЩ, припомня БТА.", "date": "2018.01.10", "title": "Тръмп: Нашата съдебна система е пропукана и несправедлива"}
{"url": "https://offnews.bg/zimni/norvegia-bez-legendata-biorndalen-v-pionchan-672680.html", "text": "Легендата в биатлона Оле Ейнар Бьорндален не получи място в отбора на Норвегия за участие на Зимните олимпийски игри в Пьончан 2018.Спечелилият общо 13 олимпийски медала, от които 8 са златни, 43-годишен ветеран завърши 42-и в индивидуалния старт на 20 км в германския зимен център Руполдинг. Това бе последен старт за определяне на състава на Норвегия.Бьорндален направи три грешки при стрелбата и не успя да финишира сред първите 40 състезатели, а за участие на олимпиадата трябваше да завърши поне шести. Най-доброто класиране на норвежеца този сезон в старт от Световната купа е 18-о място.Петима норвежци изпълниха критериите и ще пътуват за олимпиадата в южнокорейския град Пьончан. Това са Йоханес и Тарей Бьо, Емил Хегле Свендсен, Ларс Биркелан и Хенрик Л\"Абе-Лунд. Шестият участник в тима може да бъде Ерленд Бьонтегаард. Той има по-добри резултати от Бьорндален в стартовете за Световната купа този сезон.До началото на олимпиадата в Пьончан има още старт в Антхолц (Италия), но се очаква там да участват само състезателите, които вече са си осигурили участие на Зимните олимпийски игри.Победата в Руполдинг взе французинът Мартен Фуркад, за когото това беше успех №68 в стартове за Световната купа. Красимир Анев завърши на 10-о място и се класира за масовия старт в неделя.", "date": "2018.01.10", "title": "Норвегия без легендата Бьорндален в Пьончан"}
{"url": "https://offnews.bg/politika/dsb-vlastta-shte-pravi-nov-sad-za-obsluzhvane-na-mafiata-672664.html", "text": "ДСБ и Националният юридически клуб към партията излязоха с позиция срещу нови промени в Административнопроцесуалния кодекс, както и в Преходните и заключителни разпоредби към него, в които се променя и Закона за съдебната власт.Става въпрос за създаването на нов съд - Централен административен.За ДСБ и НЮК промените са съмнителни и не защитават обществения интерес.Партията на ген. Атанасов пита риторично \"Нов съд на властта или съд на мафията?\".Цялата позиция на ДСБ и Националния юридически клуб към ПП ДСБ:Последните дни на изминалата година Данаил Кирилов (ГЕРБ, председател на Комисията по правни въпроси) и Христиан Митев (ОП), внесоха в Народното събрание проект за изменение на Административнопроцесуалния кодекс, като в Преходните и заключителни разпоредби се променя и Закона за съдебната власт.По същество става дума за създаване на нов – Централен административен съд. Това е пореден законопроект, внесен набързо и непрозрачно, без обществен дебат - практика, която беше осъдена и в последния доклад на Европейската комисия по Механизма за сътрудничество и проверка. Предлаганите промени са съмнителни и не защитават обществен интерес. Очевидно е желанието на управляващите да си създадат “послушен” съд, който да защитава интереса на властта. Особено тревожно е, че бъдещият ЦАС ще бъде и последна, касационна инстанция по дела от огромен обществен интерес - срещу актове на държавните регулаторни органи, чиято дейност е от съществено значение за всички граждани и юридически лица – КЗК, КРС, КФН, КЕВР, БНБ и т.н. Този нов съд, следователно, ще се произнася като крайна инстанция по дела за монополи, обществени поръчки, енергетика, пенсионно осигуряване, телекомуникации, спестявания - засягащи всяко семейство и всяка фирма.И за неюристи е ясна важността на тези дела. А от така направеното предложение от представителите на управляващите е видно, че те са изключително важни и за тях. Наблюдатели вече наричат този съд Съда на властта и това не е случайно.  Като основен мотив за създаването на съда е посочена натовареността на Върховния административен съд към настоящия момент. Не става ясно обаче, защо вносителите са спрели именно на решението създаване на нов съд, вместо да се обмислят варианти, при които за част от делата съответните административни съдилища да са компетентни, а проблемът с натовареността, който би възникнал тогава (особено за Административен съд София-град) да бъде решен с назначаване на още съдии. Не може да се подкрепи решение, което насочва към увеличаване на институциите, а не към тяхната ефективност. Създаването на сложна и нефункционираща съдебна система не може да бъде гарант за правото. Особено неоправдано е възлагането на новия съд на касационни производства.Дали предложението на ГЕРБ и ОП обслужва мафията или властта засега не е ясно. И няма особено значение. Първо, защото те са неразличими. И второ, защото е ясно, че новият Централен административен съд няма да изпълнява функциите си - да защитава гражданите от произвола на държавата и монополите.Ние, от Националния юридически клуб към ПП ДСБ, сме категорично против подобен “специален” съд, който да обслужва властта и свързаните с нея монополисти и олигарси. Предишният опит със Специализирания наказателен съд бе провал в борбата с корупцията и организираната престъпност. Националния юридически клуб към ПП ДСБ, призоваваме вносителите на законопроекта да го оттеглят, а ако не го направят, народните представители да не го подкрепят. Ако подобен проект бъде одобрен, ще призовем Президента да наложи вето и ще търсим широко съгласие за сезиране на КС по установения в Конституцията ред.", "date": "2018.01.10", "title": "ДСБ: Властта ще прави нов съд за обслужване на мафията"}
{"url": "https://offnews.bg/politika/ivan-takov-merkite-sreshtu-mrasnia-vazduh-v-sofia-sa-zakasneli-672667.html", "text": "Мерките срещу замърсяването на въздуха в София са много закъснели.Това заяви общинският съветник от групата на БСП в СОС и член на Комисията по опазване на околната среда, земеделие и гори Иван Таков в предаването \"Код 11-13\" на телевизия BIT.\"Трябва да припомня, че само до преди 7 месеца управляващите в Столична община отричаха да има подобен проблем, коментира той. - И трябваше да излезе докладът на Сметната палата, който показа, че мерките, предприети в периода 2011-2014 година са тотален провал, похарчени са 600 милиона лева, а качеството на въздуха не се е променило, за да признаят, че има проблем. И едва през 2017-а приехме нов доклад, с който тръгнахме да го решаваме. Прекалено късно!\".Иван Таков е категоричен, че замърсяването на въздуха в София не се дължи на климатичните условия в момента, както управляващите се опитват да се оправдаят. \"Причината са безхаберието и отказът години наред да бъдат взети мерки, обясни той. - Има нещо много елементарно, което трябва да започнем да правим, за да тръгнем да решаваме този огромен проблем. Говоря за миенето на улиците, което е много ефективна мярка за през лятото. Защото повечето от останалите мерки, които са посочени в доклада, ми се струват по-скоро пожелателни. Крайно време е да започнем да мислим как да тръгнем към подмяна на горивните инсталации, които от твърдо битово гориво, да минат на по-екологично. \"Зеленият билет\" също би бил работеща мярка, според нас. Дори трябва да стигнем до безплатен градски транспорт в дни на голямо замърсяване\".Общинският съветник от БСП обясни, че докладът с мерките срещу замърсяването на въздуха е следствие на вече наличен проблем. Тези мерки се базират на системата за ранно предупрежнеие, която вече доказано не работи. \"От една медия установиха, че системата не е отчитала наличие на замърсяване през януари, напомни Иван Таков. - А впоследствие се оказа, че на места нормата на допустимо замърсяване с фини прахови частици е била надвишена 10 пъти. Повечето от мерките, които са описани в доклада са добри, но когато системата не работи, нали разбирате, че няма как и те да бъдат ефективни\".", "date": "2018.01.10", "title": "Иван Таков: Мерките срещу мръсния въздух в София са закъснели"}
{"url": "https://offnews.bg/dw/iunker-balgaria-pravilno-izbra-zapadnite-balkani-za-prioritet-na-pred-672665.html", "text": "\"България правилно избра Западните Балкани за един от приоритетите на своето европредседателство. Страните от Западните Балкани заслужават да им се даде перспектива за членство в ЕС. Да, това няма да се случи в рамките на моя мандат, но ние отсега трябва да положим основите, а самите страни трябва да се захванат с необходимите реформи, така че това да може да стане в скоро време\", заяви председателят на Европейската комисия Жан-Клод Юнкер пред Александър Андреев от \"Дойче веле\"*. България е великолепно подготвена, правителството дори създаде специално министерство за европредседателството. Ръководителката на това министерство Лиляна Павлова, както и премиерът Бойко Борисов са отлично подготвени. С участието и на еврокомисарката Мария Габриел, която върши особено добра работа в моята Комисия, България може да спомогне за значителен прогрес на Европа, убеден съм в това. Защото страната изцяло и без уговорки стои зад европейския дневен ред и поставя в центъра на вниманието именно онези теми, които са от особено значение за европейците: най-вече миграцията, дигиталния пазар, европейския отбранителен съюз и европейското бъдеще на държавите от Западните Балкани.Буквата \"Б\" символизира не само България, но и Бъдещето. Като председател на Европейския съвет, България ще води важния дебат за бъдещето на Европа. А през 2018 ние ще извършим промени, които ще бъдат важни основи за бъдещето: като се започне със задълбочаването на нашия икономически и валутен съюз, мине се през бъдещото изграждане на нашата система за даване на политическо убежище и се стигне до бъдещия бюджет на ЕС. Като един почтен посредник, България ще играе важна роля във всичко това, намирайки консенсус между държавите-членки.Когато чуя подобни клишета, първо проверявам фактите. А фактите изглеждат другояче, при това – още отпреди да започне българското европредседателство. Миналата година българската икономика отбеляза ръст от 3,9 процента, трудовият пазар се развива положително, а България великолепно държи бюджета си под контрол. Държавният дълг е под 30 процента – много ниско равнище, включително и в сравнение с държави, които вече са въвели еврото. Лично аз много добре познавам България – та нали преди години като министър-председател на Люксембург, по време на люксембургското председателство аз подпечатах приемането ѝ в ЕС. Оттогава насам България постигна огромен напредък, включително и в икономиката.Освен това България е една от най-проевропейските страни, т.е. налице е силна воля за действие, за да се намерят общи решения. Поради всичко това моите очаквания са много положителни – не само за европредседателството, но и за необходимите действия за борба срещу корупцията. По този въпрос ние работим в тясно взаимодействие с България в рамките на така наречения Механизъм за сътрудничество и наблюдение и много внимателно следим напредъка в борбата срещу корупцията.България правилно избра Западните Балкани за един от приоритетите на своето европредседателство. Страните от Западните Балкани заслужават да им се даде перспектива за членство в ЕС. Да, това няма да се случи в рамките на моя мандат, но ние отсега трябва да положим основите, а самите страни трябва да се захванат с необходимите реформи, така че това да може да стане в скоро време. Благодарение на българското правителство вече бяха направени важни крачки в тази посока: срещата на ЕС на високо равнище за Западните Балкани, насрочена от министър-председателя Борисов за 17-ти май в София, е важен крайъгълен камък в това отношение.България притежава всички необходими предпоставки, за да прехвърли мостове към Западните Балкани, защото познава региона, културата и езиците и защото сама успешно мина през процеса, водещ до приемането в ЕС.България може да играе важна роля за едно ново задълбочаване на отношенията. Ние във всички случаи имаме интерес да работим с Турция като с близък партньор. От друга страна самата Турция сякаш се отдалечава, тъй че от нея самата зависи да се сближи отново с Европа. Като неин съсед, България може да използва своята особено близка връзка с Турция, за да се оживи диалогът, тя може да действа като посредник и преводач. Винаги е по-добре да говорим едни с други, отколкото едни за други.---------------------------------------------------*Заглавието е на редакцията на OFFNews. ", "date": "2018.01.10", "title": "Юнкер: България правилно избра Западните Балкани за приоритет на председателството"}
{"url": "https://offnews.bg/112/semejstvo-zagina-pri-pozhar-v-selo-kamen-672668.html", "text": "Къща изгоря в село Камен, Велико Търново. Има трима загинали - 76-годишният стопанин, 74-годишната му съпруга и 54-годишната им дъщеря. Сигнал за тежкия инцидент е получен тази сутрин в 05.45 часа. На адреса незабавно са изпратени два пожарни автомобила с 5-ма огнеборци от Районна служба „Пожарна безопасност и защита на населението“ в Стражица.Огънят е унищожил изцяло двуетажната къща. Няма следи от умишлен палеж.Една от версиите, по които разследващите работят е авария в електрическата инсталация. Според съседи обаче е много вероятно неизгасена цигара да е предизвикала огнената стихия, предава БНТ.", "date": "2018.01.10", "title": "Семейство загина при пожар в село Камен"}
{"url": "https://offnews.bg/temida/ubietcat-ot-novi-iskar-iskal-da-ograbi-domovete-v-koito-keti-kiuhova-672662.html", "text": "Шесторното убийство и последвалото самоубийство на Росен Ангелов в Нови Искър, защото за нас то не подлежи на съмнение, се разглеждат в едно цяло, заяви шефът на следствието и зам.-главен прокурор Борислав Сарафов на брифинг в Съдебната салата. С едно и също оръжие са убити Кети Кюхова и останалите жертви, с него се е самоубил и Росен Ангелов, подчерта Сарафов. ДНК доказала, че по дрехите на Ангелов, намерени в постройката на самоубийството му, са открити следи от Кюхова и убития й съпруг Неделчо Юнаков. От заключението на съдебно-медицинската експертиза е ясно, че смъртта на Ангелов е настъпила бързо, била е неизбежна и е резултат от един изстрел, заяви Наталия Николова, окръжен прокурор на София.Той се е самоубил на 5-и януари, показала още експертизата. Последното влизане в таблета на Ангелов е в сайтове с детска порнография, определени от Сарафов като \"гнусни\", и е от 4 януари, уточни шефът на следствието.Експертизата е категорична, че няма никакви данни за наличие на каквато и да е била борба по тялото на Ангелов. Не се доказва наличие на етилов алкохол, барбитурати, метанол и наркотици, каза още Николова. Сарафов допълни, че Ангелов си е направил сам заглушител за пистолета от маслен филтър, като се е научил как се прави това от интернет. Мотивът за убийството е освен на отхвърления любовник, и финансов. Причината за разрива в отношенията му с Кети Кюхова е, че той е искал от нея да му даде кодовете за алармата и ключове в някои от домовете на богати хора, които тя е почиствала, а той искал да ограби, разкри Сарафов. Той повтори, че Кети е първата убита, но тялото ѝ е захвърлено след убийството на роднините ѝ. Свидетели са разказали, че близките на Кети започнали да я търсят и са били живи около 23 часа на 31 декември. Смята се, че мотивът да бъдат убити роднините на Кети е, че всички те са знаели за връзката му с нея и биха сигнализирали полицията при откриване на тялото ѝ.Сарафов допълни, че са използвани СРС при издирването на Росен Ангелов. Опитахме се, като знаехме, че има мобилен телефон, чрез джи пи ес да издирим местонахождението му, обясни той. По думите му от прокуратурата са знаели кой е убиецът 24 часа след престъплението, а пък след 48 часа това е било доказано чрез ДНК-анализа, като ДНК от дрехи на Ангелов е сравнена с ДНК, взета от Ангелов през 2007 г.", "date": "2018.01.10", "title": "Убиецът от Нови Искър искал да ограби домовете, в които Кети Кюхова чистела"}
{"url": "https://offnews.bg/obshtestvo/rektorat-na-su-se-razgranichi-ot-dekana-izgonil-zhurnalist-ot-publich-672666.html", "text": "Ректорът на Софийския университет проф. дфн Анастас Герджиков се разграничи от декана, който изгони вчера журналист на OFFNews от публично заседание на факултетния съвет.Става въпрос за проф. Божидар Ангелов, който ръководи Факултета по начална и предучилищна педагогика и чийто факултетен съвет бе свикан вчера, за да обсъди въпроса с нарушението, извършено при избора му на декан. То беше установено безспорно от Контролния съвет на СУ след сигнал на студента и член на Академичния съвет Симеон Георгиев.Нарушен е правилникът на Университета, който забранява за декан за бъде избиран доцент или професор, който ще навърши възраст за пенсиониране в рамките на мандата си. Проф. Ангелов става на 65 г. два месеца преди края на мандата си през 2019 г. В същото време, преди избора той е уверил с декларация, че няма да настъпи основание за пенсиониране в рамките на мандата.Общото събрание на факултета е органът, който може да го отзове.Не съм съгласен с подобно поведение, то не е правилно, категоричен бе ректорът на СУ проф. Герджиков.Той очаква становище по казуса с избора на декана от Юридическия факултет на СУ, след което ще прецени какви действия да предприеме.По случая вече работи и прокуратурата.", "date": "2018.01.10", "title": "Ректорът на СУ се разграничи от декана, изгонил журналист от публично заседание"}
{"url": "https://offnews.bg/sviat/zatvoriha-letishteto-vav-varshava-sled-avarijno-katcane-na-samolet-672681.html", "text": "Варшавското летище \"Фредерик Шопен\" е затворено за няколко часа, след като самолет на полската авиокомпания LOT се приземи аварийно.На летището аварийно е кацнал самолет, изпълняващ полет LO3924 - от Краков за Варшава.Няма пострадали сред 63-мата души на борда, включително четиричленния екипаж.Авариралият самолет е изведен от пистата, от която се почистват отломките.", "date": "2018.01.10", "title": "Затвориха летището във Варшава след аварийно кацане на самолет"}
{"url": "https://offnews.bg/sviat/bivsh-ruski-politcaj-na-sad-za-59-ubijstva-veche-izlezhava-prisada-za-672670.html", "text": "Бившият руски полицай Михаил Попков се изправи пред съда за 59 убийства. Той вече излежава доживотна присъда за убийството на 22 жени, съобщи Франс прес, цитирана от БТА. 53-годишният Попков примамвал в колата си жени в сибирския град Ангарск.На започналото днес ново дело трябва да се определи дали той е виновен за още 59 убийства.Ако бъде признат за виновен в общо 81 убийства, Михаил Попков ще се превърне в най-масовия убиец в съвременната история на Русия.Така той ще подобри печалния рекорд на другите двама най-известни масови убийци в Русия - екзекутираният през 1994 г. Андрей Чикатило, убил 53-ма юноши и деца, и осъденият на доживотен затвор през 2007 г. Александър Пичушкин, убил 48 души.", "date": "2018.01.10", "title": "Бивш руски полицай на съд за 59 убийства, вече излежава присъда за други 22"}
{"url": "https://offnews.bg/politika/radev-za-othvarlenoto-mu-veto-grazhdanite-i-mediite-da-se-boriat-s-ko-672672.html", "text": "„Това не е изненадващо за мен. Всички дебати около антикорупционния закон и особено събитията от днес показват, че наистина няма политическа воля за реална, всеобхватна и ефективна борба с корупцията. Явно тази борба ще продължи да се води от гражданите и от медиите\".Така Румен Радев коментира президентско вето срещу текстове в новия закон за борба с корупцията.На журналистически въпрос дали смята да сезира Конституционния съд в тази връзка, държавният глава отбеляза, че този закон няма да доведе до реални промени за по-ефективна борба, каквито се очакват.Запитан дали се притеснява от очакваните протести в деня на откриването на Българското председателство на Съвета на ЕС, президентът посочи, че тези протести не би трябвало да притесняват него.„Нормално е, България е демократична страна. Всеки, който има някакви искания, е свободен да ги изложи в законово установените форми\", допълни той.Радев заяви, че е необходимо да има широк и изчерпателен дебат по темата с Истанбулската конвенция и ратификацията ѝ.„Случаят в Нови Искър показа, че един педофил с ефективна присъда може да вилнее в продължение на години при пълното безразличие на местна власт, държавни институции и обществото. Това е много сериозно\", коментира държавният глава.Румен Радев е категоричен, че в България и сега има закони, които защитават правата на жените и децата в случаи на домашно насилие.„Не можем да ги приложим явно както трябва, а бързаме да поемаме международни ангажименти, без да знаем точно за какво става въпрос и без да сме провели един наистина задълбочен дебат. Това е безотговорно. Борбата срещу домашното насилие и насилието над жени трябва да се води от полицията и съда, тук и сега. Ние трябва да знаем какво се подписва и какво се ратифицира, а не постфактум да установяваме какво сме приели\", заяви още Радев.", "date": "2018.01.10", "title": "Радев за отхвърленото му вето: Гражданите и медиите да се борят с корупцията"}
{"url": "https://offnews.bg/politika/delian-peevski-az-ne-sam-oligarh-672673.html", "text": "Депутатът от ДПС Делян Пеевски излезе с обръщение, което е провокирано от  представена от Съюза на издателите в България днес.", "date": "2018.01.10", "title": "Делян Пеевски: Аз не съм олигарх"}
{"url": "https://offnews.bg/evropa/separatistkite-partii-v-katalunia-shte-preizberat-puchdemon-za-premier-672634.html", "text": "Основните каталунски сепаратистки партии се договориха да преизберат по-късно този месец Карлес Пучдемон за ръководител на автономната област Каталуния, предаде Асошиейтед прес, цитирана от БТА.Пучдемон, който оглавяваше каталунското регионално правителство, бе отстранен от поста от централната власт в Мадрид след референдума за независимост на Каталуния, обявен за незаконен от испанското правосъдие. Оттогава Пучдемон е в Брюксел и ако се върне у дома, ще бъде незабавно арестуван за бунт и опит за отделяне на Каталуния от Испания.На 21 декември в Каталуния имаше нови избори за местен парламент. Тогава най-много гласове спечели партията \"Гражданите\", но сепаратистките партии - \"Заедно за Каталуния\" на Пучдемон и \"Републиканска левица на Каталуния\" на Ориол Жункерас, получиха крехко мнозинство в регионалния парламент. Жункерас, бивш вицепремиер на Каталуния, е в затвор в Испания по обвинения в бунт и сепаратизъм.Испански медии съобщават, че снощи в Брюксел Пучдемон се е срещнал с генералния секретар на \"Републиканската левица на Каталуния\" Марта Ровира. Пучдемон е получил нейната подкрепа за преизбирането му начело на Каталуния. Говорители на двете каталунски партии, пожелали да запазят анонимност, потвърдиха медийните информации.Кандидатите за премиерския пост на Каталуния произнасят реч пред парламента, преди депутатите да гласуват за тях. Говорителят на \"Републиканската левица на Каталуния\" каза, че Пучдемон ще предложи да говори по видеоконферентна връзка от Брюксел пред каталунския парламент по-късно този месец. Друг вариант е депутат от партията на Пучдемон да прочете задължителната реч, която кандидатът за премиер трябва да произнесе преди гласуването в парламента.", "date": "2018.01.10", "title": "Сепаратистките партии в Каталуния ще преизберат Пучдемон за премиер"}
{"url": "https://offnews.bg/sviat/amerikanski-doklad-preduprezhdava-za-rastiashta-ruska-namesa-v-tciala-672656.html", "text": "За растяща руска намеса из цяла Европа предупреждава доклад на американски конгресмени демократи. Дори след като някои западни демокрации са реагирали с агресивни контрамерки, американският президент Доналд Тръмп не е предложил стратегия за опазване на САЩ от системната намеса на Кремъл, се казва в доклада, цитиран от Асошиейтед прес и БТА. Това е първият доклад от Конгреса на САЩ, в който подробно се описват руските усилия за подкопаване на демокрации от президентските избори в САЩ през 2016 г. досега. В него Тръмп е лично критикуван от авторите на доклада, че не е успял да реагира на засилващите се дестабилизиращи дейности на Русия в САЩ и по света. В доклада, с който АП разполага преди официалното му публикуване по-късно днес, че \"никога досега президент на САЩ не е пренебрегвал толкова явно такава тежка и засилваща се заплаха за националната сигурност\".Докладът, който се състои от 200 страници, е изготвен по инициатива на сенатор Бен Кардин от щата Мериленд, най-високопоставеният демократ в сенатската комисия за външните работи, но не е подкрепен от републиканците в комисията.В него се описват руски операции в 19 европейски страни още преди да е излязъл докладът на двупартийното разследване на сенатската комисия за разузнаването за ролята на Русия в президентските избори в САЩ от 2016 г.В изявление Кардин обясни, че е поръчал доклада, за да видят американците \"истинските измерения и обхват\" на усилията на руския президент Владимир Путин да подкопава демокрацията по света.\"Докато президентът Тръмп на практика бездейства, Путин продължава да усъвършенства асиметричния си арсенал и търси нови възможности да затруднява държавни управления и да подкопава подкрепата за демократичните и международни институции, които САЩ и Европа са изградили през последните 70 години\", каза Кардин.Той обвинява Путин за \"неуморните му атаки за подриване на демокрацията и върховенството на закона в Европа и САЩ\" и призовава за изслушвания в комисии и други усилия в помощ на европейските страни да се противопоставят на руската агресия.В доклада също така се настоява правителството да финансира и използва в пълна степен Центъра за глобална ангажираност на Държавния департамент, който според авторите е затруднен от \"липса на усещане, че е нужна спешна реакция и от самоналожени ограничения\" под ръководството на държавния секретар Рекс Тилърсън.Този център бе създаден през 2016 г. за борба с терористичната пропаганда, а впоследствие правомощията му обхванаха и борба с руската пропаганда съгласно нормативен акт, изготвен от сенатори републиканци и демократи.В доклада се говори за продължаващи от години кибератаки, дезинформация, прикрити операции в социалните медии, финансиране на маргинални политически групи, корупция и в най-крайните случаи опити за убийство и военни операции, които са дестабилизирали крехките демократични правителства на Украйна и Грузия. Документът се опира в голяма степен на открити източници на информация, както и на разговори с европейски дипломати и други правителствени служители.Според доклада изборите във Великобритания, Франция и Германия са били компрометирани от организирани от Москва кибератаки, платени публикации в онлайн форуми и финансиране на радикални политически групи. Тези държави и други по-малки европейски страни като Финландия и Естония са похвалени за бързата им и често ефикасна реакция.Тръмп е приканен да създаде междуведомствена група за борба с руската намеса по модела на Националния антитерористичен център, който бе създаден след нападенията от 11 септември 2001 г. в САЩ.", "date": "2018.01.10", "title": "Американски доклад предупреждава за растяща руска намеса в цяла Европа"}
{"url": "https://offnews.bg/futbol/kitajtci-nalivat-15-miliona-leva-v-tcska-672641.html", "text": "Голям китайски холдинг е пред спонсорски договор с ЦСКА, информира Kotasport.com. Преговорите са текли в последните три месеца, а благоприятното развитие на сагата с базите е ускорило процеса.Китайците ще подпишат за пет години с червените, като ще наливат по 3 милиона всяка или общо 15 за целия период. Според публикацията годишният оборот на икономическия гигант е 50 милиарда долара и той е привлечен за спонсор благодарение на добрите контакти на собственика на ЦСКА Гриша Ганчев в Поднебесната империя.Междувременно ЦСКА замина на подготвителен лагер в Сандански. Треньорът на тима Стамен Белчев говори за целите пред тима, които остават непроменени - максимално високо класиране в Първа лига и продължаване за Купата на България.\"Искам през пролетта тимът да е по-компактен, независимо дали владее топката или не, момчетата да играят с по-голямо самочувствие, когато владеят топката и да реализират положенията, които имат.Всичко зависи от нас самите. Трябва да направим добра подготовка, да нямаме контузии в тренировъчния процес, за да може всички да са на линия за втората част на сезона\", каза Белчев.", "date": "2018.01.10", "title": "Китайци наливат 15 милиона лева в ЦСКА?"}
{"url": "https://offnews.bg/politika/kabinetat-otpusna-300-000-evro-za-remont-na-balgarskia-kulturen-dom-v-672663.html", "text": "Правителството отпусна 300 000 евро за обновяване и разширяване на Българския културен дом в Будапеща, Унгария.Средствата ще бъдат заделени от бюджета на Министерството на външните работи за 2018 г. в полза на Българското републиканско самоуправление в Будапеща.Българският културен дом в Будапеща е открит през 1957 г. и е построен с дарения на семействата на българските градинари в Унгария, домът се е превърнал в най-важният духовен и културен център на общността. В него се отбелязват всички български национални и традиционни празници.В сегашното си състояние Българският културен дом не отговаря на изискванията за многофункционално културно средище и има нужда от ремонт.По тази причина Българското републиканско самоуправление и Дружеството на българите в Унгария планират неговото обновяване и разширяване, като вече са готови проучвателните и макетните проекти за реконструкцията, се казва в решението на Министерския съвет.", "date": "2018.01.10", "title": "Кабинетът отпусна 300 000 евро за ремонт на Българския културен дом в Будапеща"}
{"url": "https://offnews.bg/obshtestvo/5-godini-tcial-blok-v-pernik-ne-plashta-za-parno-i-topla-voda-672660.html", "text": "Незаконно присъединен жилищен блок към топлопреносната мрежа е установила при рутинна проверка \"Топлофикация\" - Перник, съобщи директорът на дружеството Любомир Спасов. Живущите в новопостроения блок номер 14 на ул.\"Найчо Цанов\" в центъра на града в продължение на около пет години не са плащали парно и топла вода.Блокът е предаден за експлоатация през 2012 г., разказаха от \"Топлофикация\". Сградата е била присъединена към топлопреносната мрежа от друго дружество, не от \"Топлофикация\", заради това блокът не е воден като наш абонат, обясни Спасов, цитиран от БТА.Собствениците на 12-те апартамента и търговските помещения в сградата не открили партиди и не сключили договори с \"Топлофикация\" за обслужване на абонатната станция и доставка на топлоенергия. През целия период обаче ползвали парно и топла вода, без да ги заплащат.За случая е информирана полицията в Перник, топлоподаването към сградата е прекъснато. Живущите вече са заявили желание да сключат договори за доставка на топлоенергия, от \"Топлофикация\" обаче искат обезщетение за времето, през което неправомерно обитателите на сградата са ползвали парно и топла вода.", "date": "2018.01.10", "title": "5 години цял блок в Перник не плаща за парно и топла вода"}
{"url": "https://offnews.bg/obshtestvo/kak-shte-se-razpredeliat-dopalnitelnite-10-miliona-leva-za-su-672637.html", "text": "Днес правителството отпусна допълнително 10 милиона лева на Софийския университет \"Св. Климент Охридски\".Как ще се разпредели сумата с целево предназначение?9 милиона лева отиват за поддръжка и модернизиране на материалната база на СУ, а 1 милион - за придобиването на дълготрайни материални и нематериални активи. От Университета са поискали и още милион във връзка с честванията на 130-ата годишнина, но желанието им не е било удовлетворено.От 9-те милиона за материална база най-голямата сума ще бъде насочена към Ректората - близо 3 млн. лева. 4 студентски общежития в остра нужда от ремонт и две студентски столови ще получат още общо 4,5 млн. лева.Заделени са и суми за Факултета по математика и информатика и Физическия факултет.Ректорът на Алма матер проф. дфн Атанас Герджиков, който присъства на началото на правителственото заседание, заяви, че е доволен от бързото и справедливо решение и благодари на премиера Борисов.„Да използваме този момент да поставим основите на магистралата на духа. България може да се превърне в държава на духовността и да се постигне по-голям икономически растеж и просперитет чрез образование,наука и култура“, заяви професор Герджиков. „Не позволявайте да се отклоните от този път“, допълни той. Бойко Борисов на свой ред припомни инвестициите в образователна инфраструктура.", "date": "2018.01.10", "title": "Как ще се разпределят допълнителните 10 милиона лева за СУ"}
{"url": "https://offnews.bg/ikonomika/plashtame-danatci-bez-bankovi-taksi-prez-bnb-672645.html", "text": "От началото на февруари данъците ще могат да се плащат директно по банкова сметка на НАП в БНБ, без да се удържат такси, съобщи пред журналисти днес Росен Бъчваров, говорител на Националната агенция за приходите.Данъците ще се плащат или чрез ПОС терминали в офисите на НАП, или през интернет в приложение с електронен подпис, или с персонален идентификационен код /ПИК/, какъвто може да се получи от офисите на НАП.От нареждане на плащането през търговска банка до получаване на парите в НАП обикновено минават един или два работни дни и ако данъкът се плати в последния момент, се получава забавяне и задължения за лихви. Макар и малки, тези лихви пречат на хората да искат данъчни отстъпки, каза Бъчваров.С електронно плащане този проблем се изчиства.В НАП вече са получени над две хиляди данъчни декларации.", "date": "2018.01.10", "title": "Плащаме данъци без банкови такси през БНБ"}
{"url": "https://offnews.bg/sviat/rusnak-otide-s-tank-do-magazina-za-oshte-alkohol-snimki-672644.html", "text": "Жител на руския град Апатити, Мурманска област, отиде да си купи алкохол с брониран верижен влекач МТЛБ. Той откраднал машината от база на ДОСААФ (Доброволческо обединение за съдействие армията, авиацията и флота), съобщава руското издание \"За Рульом\". Инцидентът станал рано сутринта. Мъжът връхлетял с бронираната машина на паркинга на магазина, ударил кола, след което се врязал във витрината на супермаркета, който по това време бил затворен.Той се отправил директно към щанда с алкохол, откъдето отмъкнал бутилка вино, но на излизане вече го очаквал полицейски екип.Руснакът не оказал съпротива при ареста. След задържането му се оказало, че това не е първият случай, в който мъжът отмъква превозно средство. На 4 януари вече бил задържан за кражба на КамАЗ от автопарка на Колския научен център към Руската академия на науките.Снимки: www.zr.ru", "date": "2018.01.10", "title": "Руснак отиде с танк до магазина за още алкохол (снимки)"}
{"url": "https://offnews.bg/obshtestvo/vmesto-bilbord-politcai-poiskaha-ot-borisov-sreshta-672638.html", "text": "Синдикалната федерация на служителите в МВР (СФСМВР) поиска среща с премиера Бойко Борисов.От синдиката изпратиха прессъобщение, с което отказват жеста на правителството да получат безвъзмездно билбордове във връзка с протестните им действия.Както стана ясно по-рано през деня един от билбордовете, с които СФСМВР обявяват пред гостите и делегатите на европредседателството за унизителните условия на работа на българските полицаи, беше свален от фирмата, стопанисваща място за реклама на столичния бул. \"Христо и Евлоги Георгиеви\". В отговор на това премиерът Бойко Борисов използва началото на правителственото заседание, за да заяви, че е разпоредил на министър Лиляна Павлова да преотстъпи \"колкото искат билбордове\" от рекламата, която правителството е платило за европредседателството.От съобщението на синдиката става ясно, че на практика предложението от правителството било до 15 януари 2018 г. да ползва един от билбордовете за европредседателството. От синдикалната федерация съобщават, че за 11 януари 2018 г. ще бъде проведена среща с Борисов, на която очакват да бъдат решени устойчиво проблемите с ниското заплащане на работещите и да се обсъдят възможностите за изготвяне на стратегия за обществен ред и сигурност и реформиране на МВР с хоризонт 2030.По-рано днес управителят на фирмата Метрополис, стопанисваща мястото за реклама, откъдето беше свален билбордът, коментира, че той е свален заради несъответствие с договор за реклама. Пред OFFNews  обясни, че фирмата му е била подведена, тъй като договорът за реклама е имал друг предмет. Младенов дори определи нарушаването на договора като саботаж.По-късно от Метрополис излязоха с официално съобщение, в което се посочва, че са станали жертва:", "date": "2018.01.10", "title": "Вместо билборд полицаи поискаха от Борисов среща"}
{"url": "https://offnews.bg/obshtestvo/tita-shte-praska-displei-na-kontcert-v-sofia-za-podkrepa-na-vtoria-l-672650.html", "text": "Шествието на жителите на Банско в София, което е \"за\" изграждането на втори лифт в курорта, ще завърши с концерт на площад \"Александър Невски\".Сдружението „Бъдеще за община Банско“, което организира шествието в столицата, обяви, че тяхната демонстрация ще завърши с концерт.През цялото време на шествие на банскалии DJ Sprite ще озвучава с парти джип \"Хамър\".Около 19 ч. се очаква шествието да достигне крайната си цел – площад „Александър Невски”, където ще започне концертът.На него трябва да изпълняват Елица Тодорова, братя Пищолски и Тита, заедно със Skiller & Atesh, DJ Sprite и брейкденсърите от Pachoville Crew и Sofia City Breakers.Докато банскалии шестват до концерт, в София ще има още 8 други протеста - на МВР, срещу решението за Банско, \"за\" Истанбулската конвенция и против нея. ", "date": "2018.01.10", "title": "TITA ще 'пръска дисплеи' на концерт в София за подкрепа на втория лифт в Банско"}
{"url": "https://offnews.bg/politika/prezidentskoto-veto-na-antikoruptcionnia-zakon-padna-v-pravna-komisia-672669.html", "text": "С 10 гласа „за”, 7 „против” и нито един „въздържал се” на извънредно заседание парламентарната правна комисия преодоля ветото на президента Румен Радев, което той наложи върху Законa за противодействие на корупцията и за отнемане на незаконно придобитото имущество (ЗПКОНПИ)Освен народните представители от Комисията, в дискусията участваха представители на президентската институция и Министерство на правосъдието, пише \"Фокус\".Становището на президентската институция бе представено от проф. Емилия Друмева - секретар по правни въпроси на Президента.В изказването си тя подчерта, че мотивите на ветото са подготвени с внимание, отговорност и анализ на чужди практики.„Всичко това е извършвано отговорно, професионално и преди всичко –добронамерено”, заяви тя и допълни, че аргументите в мотивите на ветото са единствено юридически.„Тази оценка прави безспорен извода, че при подготовката на закона са обсъдени всички възникнали мнения, при условията на максимална публичност. Считаме, че са отчетени становищата както на професионалната общност, така и на гражданското общество”, коментира зам.-министърът на правосъдието Евгени Стоянов.Според него ветото на президента е било предопределено от неговите изказвания още преди гласуването на закона на второ четене в парламента.В мотивите си за вето президентът посочва, че не е редно зам.-председателят и членовете на комисията да се избират по предложение на нейния председател, тъй като по този начин целият състав ще е доминиран от мнозинството в парламента.Освен това, законът не преграждал възможността от политическо влияние върху дейността на комисията.Според Румен Радев кое е конфликт на интереси ще установяват органи, формирани изцяло на политически принцип, каквито са общинските съвети и министрите, а това създава условия за политически натиск върху тях или за тяхното покровителстване.Предстои темата да бъде разгледана и в пленарна зала в първите дни на работата на парламента за тази година. ", "date": "2018.01.10", "title": "Президентското вето на антикорупционния закон падна в правна комисия"}
{"url": "https://offnews.bg/sviat/predstoiasht-meditcinski-pregled-na-tramp-stana-povod-za-shegi-za-psih-672640.html", "text": "Предстоящ медицински преглед на американския президент Доналд Тръмп във военна болница край Вашингтон стана повод за шеги сред неговите критици относно психичното му здраве. Критиците на Тръмп обаче ще останат разочаровани, тъй като медиците само ще регистрират теглото, кръвното и нивото на холестерола на президента и той няма да бъде подлаган на психиатрична проверка, отбеляза Франс прес, цитирана от БТА. Въпроси за психичното здраве на Тръмп, който се нарече сам със странния израз \"стабилен гений\", зададе в полемичната си книга журналистът Майкъл Улф, който описва с най-черни краски бившия магнат от пазара на недвижими имоти и твърди, че приближените му се питат дали е способен да управлява. Нищо не задължава стопанина на Белия дом да минава медицински преглед, нито да оповестява резултата. Но такава е традицията.Правителството обеща Доналд Тръмп - най-възрастният президент в историята на САЩ, да последва примера на своите предшественици.Въпросът предизвика бурни дебати през втория мандат на Роналд Рейгън - някои наблюдатели от 80-те се питаха не отслабват ли умствените му способности. Години след като напусна поста, той съобщи, че страда от болестта на Алцхаймер.През 1994 г. бившият американски президент Джими Картър сам би тревога в списанието на Американската медицинска асоциация по повод \"опасността\" за САЩ, ако \"неврологично заболяване\" увреди способностите на някой държавен глава.Конгресменът демократ Джейми Раскин внесе през април законопроект за създаване на 11-членна комисия, включваща главно психиатри и невролози, която да се произнася, ако е необходимо, за психичното здраве на президента.Той се позовава на 25-ата поправка в конституцията, ратифицирана през 1967 г., според която при неспособност на държавния глава управлява вицепрезидентът. Но текстът не посочва орган, овластен да проверява душевното здраве на лидера.\"Имаме нужда от такъв орган - не само за този президентски мандат, но и за всички бъдещи\", обясни Раскин пред АФП.\"Авторите на 25-ата поправка са разбрали колко е опасно да имаме ограничено дееспособен президент, щом живеем в днешния ядрен век\", изтъкна той.\"Включа ли телевизора или радиото, кипят дебати дали президентът е умствено здрав. Всъщност имаме нужда от процедура, в чиито рамки проблемът да се разглежда в случай на криза\", добави политикът.В сегашния конгрес с републиканско мнозинство, проектът няма как да бъде приет. Но може да отвори възможност за по-широки дискусии по темата.Засега някои медии търсят специалисти, които да прегледат дистанционно 45-я президент на САЩ - монолозите му в Туитър, смайващите понякога жестове, моментните говорни нарушения дадоха повод за безбройни тълкувани.", "date": "2018.01.10", "title": "Предстоящ медицински преглед на Тръмп стана повод за шеги за психичното му здраве"}
{"url": "https://offnews.bg/medii/izdateli-nastoiaha-briuksel-da-razsledva-kontcentratciata-na-medijna-s-672651.html", "text": "Съюзът на издателите в България (СИБ), който обединява печатни и онлайн издания, настоя Европейската комисия да започне разследване на концентрацията на собственост и нелоялната конкуренция сред българските медии.Това е една от петте препоръки, записани в Бялата книга за свободата на медиите в България, представена днес от председателя на съюза Теодор Захов.Независимите медии и журналисти в България са подложени на безпрецедентен натиск и множество обективни трудности да съществуват. Ако различните групи проблеми, показани в тази Бяла книга, не бъдат адресирани своевременно, свободните медии в България ще изчезнат напълно, пише в Бялата книга. Тя посочва, че \"основният проблем е използването на прокуратурата начело с главния прокурор Сотир Цацаров, а чрез нея и много други държавни институции като инструменти за натиск и цензура, като средство за репресия на политически и обществени опоненти. Това блокира функционирането на целия демократичен процес.\"Съюзът на издателите в България представя няколко идеи за възможни решения. СИБ например настоява ЕС да изпрати неезависими наблюдатели – международни прокурори, които да проследят в детайли всички обвинения и предварителни разследвания срещу журналисти и издатели в България. Друга препоръка е ЕК да изиска повече прозрачност и да повиши контрола за начина, по който се харчат комуникационните бюджети по европрограми в България. Според оценки на СИБ на годишна база парите по тези програми значително надвишават рекламните приходи на всички издатели, взети заедно. Препоръчва се и създаване на програма „Дигитална трансформация на медии“ в ЕС, насочена към технологичното укрепване на традиционните медии.", "date": "2018.01.10", "title": "Издатели настояха Брюксел да разследва концентрацията на медийна собственост у нас (видео)"}
{"url": "https://offnews.bg/sviat/14-godishno-momiche-se-samoubi-zaradi-onlajn-tormoz-672648.html", "text": "14-годишно момиче от Австралия се самоуби, тъй като е било подложено на онлайн тормоз. Това става ясно от пост във Фейсбук на нейния баща - Тик Еверет, който призовава всички хора да се изправят срещу всякакъв вид тормоз, за да може животът на дъщеря му да не бъде напразно погубен и да бъдат спасени \"други безценни жевоти\".Мъжът не дава подробности около самоубийството на Ейми Еверет, нито за това на какво е била подложена, но пише, че е \"искала да избяга от злото на този свят\". Бащата дори покани насилниците на дъщеря си да присъстват на погребението, за да видят какво са сторили. Едно на всеки пет деца в Австралия признава, че е било жертва на различен вид тормоз през последната година. Сега семейството на Ейми е решило да работи върху повишаване на осведомеността за различните измерения на тормоза, тревожността, депресията и младежкото самоубийство, пише Би Би Си.Като дете Ейми става рекламно лице на известна малка каубойски шапки. От компанията изразиха своите съболезнования за смъртта на тийнейджърката.", "date": "2018.01.10", "title": "14-годишно момиче се самоуби заради онлайн тормоз"}
{"url": "https://offnews.bg/sviat/bivshiat-glaven-strateg-na-tramp-napuska-sajta-brajtbart-sled-kritiki-672613.html", "text": "Бившият главен стратег на Белия дом Стивън Банън напуска ръководството на десния уебсайт \"Брайтбарт нюз\" след публикуването на критични изказвания за президента на САЩ Доналд Тръмп и антуража му в книгата \"Огън и ярост: в Белия дом на Тръмп\" на Майкъл Улф, съобщиха световните агенции.Генералният директор на \"Брайтбарт нюз\" Лари Солов обяви оттеглянето на Банън от поста на изпълнителен председател на съвета на директорите, в съобщение на сайта.\"Стив е ценна част от нашето наследство и ние винаги ще сме благодарни за неговия принос и за това, което ни помогна да постигнем\", се казва в съобщението, цитирано от ДПА.Банън, който напусна поста си в Белия дом през август, заяви, че е горд от това, което \"екипът на \"Брайтбарт\" е постигнал в толкова кратък период в изграждането на новинарска платформа от световна класа\".В книгата Банън е цитиран да казва, че смята за \"предателска\" и \"непатриотична\" скандалната среща на Доналд Тръмп-младши - Джаред Къшнър, и Пол Манафорд с руснаци, предлагащи злепоставяща информация за Хилари Клинтън, през юни 2016 г. в \"Тръмп тауър\". Доналд Тръмп реагира гневно, заявявайки, че Банън си е \"загубил ума\".", "date": "2018.01.10", "title": "Бившият главен стратег на Тръмп напуска сайта Брайтбарт след критики към президента"}
{"url": "https://offnews.bg/sviat/transdzhendar-model-shte-krasi-koritcata-na-nemskia-plejboj-672646.html", "text": "Германското издание на \"Плейбой\" ще сложи на корица за пръв път в историята си трансджендър модел, съобщава Би Би Си.Гуилиана Фарфала, 21 години, ще бъде топлес, както повелява традицията, а за главния редактор на изданието Флориан Бойтин това ще бъде \"красив пример за това колко е важна битката за собственото определяне\".Не за пръв път трансджендър модел застава на корицата на \"Плейбой\" - това се случи в края на миналата година в САЩ с 26-годишния модел Инес Роу.Германският модел Фарфала, преди Паскал Радермахер, написа в социалните мрежи, че е горда от това си постижение.", "date": "2018.01.10", "title": "Трансджендър модел ще краси корицата на немския 'Плейбой'"}
{"url": "https://offnews.bg/futbol/magia-pratila-lukaku-ot-evertan-v-chelsi-672620.html", "text": "Магия пратила нападателя Ромелу Лукаку от Евертън в Челси преди няколко години, сподели собственикът на \"карамелите\" Фарад Мохири в интервю пред британските медии.\"Две години се опитвах да го задържа. Едно лято прекарах три месеца в разговори с агента му, него самия и майка му, за да ги убедя да остане още една година. След това се опитвахме да го убедим за още една, като му предложихме по-изгоден договор, отколкото Челси, но той сякаш не искаше да остане.Ако кажа какви условия предлагахме, няма да ми повярвате и ще ме помислите за луд. В крайна сметка бихме офертата на Челси и вече бяхме в заседателната зала, за да подпишем договор.Там бях аз, нашия изпълнителен директор, представители на медиите, самия Лукаку. Изведнъж звънна телефонът му. Беше майка му, която му каза, че е ходила до Африка, където й направили предсказание, че той трябва да отиде в Челси. Светът е несправедлив. Претърпяхме зауби. Сега Ромелу струва 135 милиона евро.Нищо не можехме да направим обаче, защото той в мислите си вече ни беше напуснал. Сър Алекс Фъргюсън успя да задържи за още една година Роналдо, но той въпреки това си тръгна. Луис Суарес трябваше да нахапе няколко играчи, за да го пусне Ливърпул\", казва още Мохири пред \"Гардиън\".В момента Лукаку е част от Манчестър Юнайтед, където премина след края на сезон 2016/2017 година за 85 милиона евро.", "date": "2018.01.10", "title": "Магия пратила Лукаку от Евертън в Челси"}
{"url": "https://offnews.bg/politika/karakachanov-prestapno-e-che-e-iztekla-informatcia-za-hristov-i-nagl-672623.html", "text": "Не е случайно, че бизнесменът Петър Христов е убит точно в началото на българското председателство на ЕС. Най-логичната версия за убийството е отмъщение от престъпния свят. Но е престъпно, че е изтекла информация за негово участие. Това заяви вицепремиерът Красимир Каракачанов по Нова тв. Престъпният контингент има интерес да дискредитира държавата точно, когато фокусът на внимание е към България, смята той. Навсякъде, където има организирана престъпност, това може да се случи. Но най-страшно е изтичането на информация, категоричен бе Каракачанов. По думите му всеки очаква правителството да кляка, когато в страната има чужди медии. Аз мисля, че не трябва да кляка”, подчерта Каракачанов. ", "date": "2018.01.10", "title": "Каракачанов: Престъпно е, че е изтекла информация за Христов и Наглите"}
{"url": "https://offnews.bg/112/iakov-dzherasi-petar-hristov-be-priatel-na-voennia-ministar-na-izrael-672616.html", "text": "Бизнесменът Петър Христов не е убит заради неуредени бизнес отношения. Това твърди неговият приятел Яков Джераси, който е говорил с Христов минути преди да бъде разстрелян пред офиса си на столичната улица \"Ралевица\". Аз съм горд, че съм негов приятел. Той ми се обади най-напред да ми честити за Новата година, защото той точно се върна със семейството от ваканция. Причината за разговора ни беше едно събитие на 30 януари, което той води по случай 80-годишнината на професор Михаил Бар Зоар, защото той писа книгата „Хватката на Хитлер”. Тази книга отвори България пред света”, разказва Яков Джераси по Нова тв. Той е човек, който обича да работи. Прозрачен е. Там няма скришни неща! Петър Христов много ще липсва и в Израел. Той е пръв приятел на министъра на отбраната на Израел, беше мост, когато нещата не вървяха, каза още Яков Джераси. Джераси разказа още, че Христов трябвало да пътува с кметовете на Видин, Свищов, Никопол, Рудозем, Благоевград, Неделино, Горна Оряховица и др. - общо 12 градоначалника, за Израел за обмяна на опит. Думите на Джераси се потвърждават и от фирмените регистри -  фигурират десетки имена на израелски граждани.", "date": "2018.01.10", "title": "Яков Джераси: Петър Христов бе приятел на военния министър на Израел"}
{"url": "https://offnews.bg/ikonomika/bilbordat-na-politcaite-svalen-ot-upravitelia-na-metropolis-zaradi-nar-672621.html", "text": "Билбордът на Синдикалната федерация на служителите в МВР (СФСМВР) е свален от фирмата собственик, която отдава рекламно място под наем, от съображения за политически спекулации. Пред OFFNews управителят на \"Метрополис\" Тихомир Младенов коментира, че е взел решението за свалянето на плаката на базата на договора за наем, който е сключил с фирма \"Аргент\".Както стана ясно по-рано днес билбордът на бул. \"Евлоги и Христо Георгиеви\" на синдикатите, с който те планират да посрещнат евроделегатите у нас, е бил свален тази нощ, въпреки че е бил платен за две седмици.Младенов обясни, че е взел решението за свалянето на билборда единствено на базата на договора си с другата фирма и в случая не е имал политически съображения:От компанията са категорични, че решението им е взето единствено на базата на търговските отношения с друга фирма и не е търсен политически ефект. Младенов обясни, че той е констатирал несъответствието в договора и за това преценил, че билбордът трябва да бъде свален, \"докато не се изясним между двете фирми\". От чисто търговските отношения обаче \"Метрополис\" са въвлечени в \"буря, която изобщо не е търсена\".Младенов съобщи, че от фирмата ще разпространят прессъобщение, в което ще бъде прикрепен договорът за отдаване под наем. По-рано днес председателят на СФСМВР Валентин Попов обясни пред OFFNews, че няма представа защо е свален този билборд. Това обаче бил единственият плакат, който е свален. Той обясни, че не е изтекъл периодът, за който билбордът е платен.От федерацията се заканиха да увеличат броя на билбордовете в София.Пред OFFNews от правителствената пресслужба обясниха, че премиерът Бойко Борисов е разпоредил един от билбордовете, който е платен от правителството във връзка с европредседателството, да бъде преотстъпен на синдикатите. „Истински възмутен съм от това, което е направила една частна фирма и са свалили билборда на протеста на полицаите“, заяви Борисов в началото на правителственото заседание в сряда. Той е разпоредил на министър Лиляна Павлова \"колкото искат билбордове от рекламата, която имаме за председателството, да им се предостави, защото не ни пречат“:Борисов използва момента, за да припомни колко средства са платени за Белене, КТБ и \"американските централи\", както и за униформите на полицаите и за увеличение на заплатите им.", "date": "2018.01.10", "title": "Билбордът на полицаите свален от управителя на Метрополис заради нарушен договор"}
{"url": "https://offnews.bg/analizi-i-komentari/oporkite-za-vitosha-672619.html", "text": "В последно време пак тръгнаха опорки как екологичните организации “затворили” Витоша и пречат на софиянци да ползват планината. Заради това се чувствам задължен да разсея поне част от множеството глупости, които се пишат. Всички снимки са от Плана за управление на Природен парк “Витоша”.1. Планът за управление е разработен от екологичните организации. Грешно - планът за управление е разработен от Националния център за регионално развитие на Министерство на регионалното развитие.2. Планът за управление е писан от Тома Белев за да спре Цеко Минев. Грешно - планът за управление е приет с решение на Министерски съвет N 305 от 22.04.2005 година, а Витоша ски АД придоби 100% от капитала на Въжени линии АД от Столична община на 20 декемри 2007 г . Аз по разбираеми причини няма как нито да изработвам плана, нито да предскажа какво ще се случи след две години.3. Планът за управление спира подмяната на лифтове и влекове. Грешно. Планът предвижда подмяната.4. Планът за управление не предвижда територии за каране на ски. Грешно. Площта за ски спорт и туризъм е два пъти по-голяма от тази на Банско.5. Планът за управление изисква при подмяната на лифтовете и влековете да се запазят стъпките на стълбовете. Грешно - изисква да се запази трасето.6. За да се подменят стълбовете на съществуващите лифтове и влекове, имотите трябва да се изключат от горските територии. Грешно. Законът за горите не изисква това и това е точно предложение на природозащитните организации след протестите за закона за горите през 2012 г : Чл. 54. (1) Право на строеж върху поземлени имоти в горски територии без промяна на предназначението на територията се учредява за изграждане на: ............... 6. (нова - ДВ, бр. 60 от 2012 г.) станции и стълбове на съществуващи лифтове и влекове, които са търпими строежи по Закона за устройство на територията, включително за нуждите на основен ремонт, реконструкция, подмяна и/или модернизация - за срок до 20 години;7. Планът за управление изисква промяна на предназначението на земеделските земи при подмяната на лифтове и влекове. Грешно. Точно обратното.8. Планът за управление не позволява да се поставят нови ски влекове и не позволява нова организация на съществуващите. Грешно. Точно обратното.За действието на плана бяха възстановени и поставени няколко нови ски-влека - на Алеко, на Ветровала, на Офелиите и на х. Елица. И нямаше проблем. И хиляди деца се обучават на тях от години. Само Витоша ски не възстановиха нищо, а допълнително затвориха Романски, Спас, Боби и Конярника.9. Екологичните организации затвориха Витоша за гражданите. Грешно - закриването на автобусна линия 61 до Златните мостове е извършено с решение на СОС през 2003 година, заради недостигащи 200 хиляди лева. Общинските съветници в този мандат бяха от БСП, СДС, ССБ, \"Гергьовден\", БЗНС-НС, Демократическа партия, ДСБ, Демократи за София и НДСВ. Въжени линии собственик на Симеоновския, Драгалевския и Княжевския лифт, бяха приватизирани след с решение 837 по протокол 116 от 26.07.2007 на СОС . Тогава в СОС имаха общински съветници ГЕРБ, БСП, Алианс за София, Атака и НДСВ. Продажната цена е 8,3 млн.лева. В договора липсват условия за възстановяване на Княжевския лифт или за модернизиране на Драгалевския, нито за работа на лифтовете през цялата седмица или даже през почивните дни.10. Няма кой да задължи собствениците на лифтове да ги възстановят. Грешно. Съгласно членове 195 и 196 от Закона за устройство на територията закона дава право на кметът на всяка община да задължи собственика да “извърши в определен срок необходимите ремонтни и възстановителни дейности за поправяне или заздравяване.” или да премахне неговия опасен или нефункциониращ строеж или съоръжение. Като директор на парка съм изискал такава комисия, но Столична община се ослуша.11. Министерство на спорта се грижи за спорта на столичните деца. Грешно. Единственият влек на Витоша собственост на министерството “Заека”, стои като паметник осем години, заради един счупен нарочно стълб, след като беше взет под наем от Българска федерация по ски. При това кабинета Орешарски наля безумните 280 000 лева в ремонт на долна станция, но не и за функционирането на влека.В момента виновните за осуетяване на достъпа на гражданите до Витоша се опитват да стоварят своите грешки на универсалният виновник - еколозите, но не са познали. Ресто, не струва. Защото има и списъци на участвалите в обществените обсъждания на Плана за управление, и на общинските съветници гласували приватизацията на лифтовете, и на кметовете по това време, и писма с искания и мотиви. И за да не се стига да показваме кой се е интересувал от Витоша и кой обслужва интересите на офшорен олигарх, дайте да възстановим достъпа до планината поне до нивото от преди 2003г. - възстановете редовни автобусни градски линии до Златните мостове и Алеко през цялата седмица. Сега имате автобуси на газ, ако искате купете и електрически. Кметът г-жа Фандъкова да назначи комисията по чл. 196 от ЗУТ и да прегледат състоянието на всички лифтове и влекове. Нали не трябва да чакаме някой да загине от тях? Ако собствениците им - Витоша ски и ММС, не желаят да ги възстановят могат да си приберат железата и да се намери нормален собственик, който да иска съоръженията му да работят, а не да не работят. Имам и други предложения, но за тях друг път - тези две са основните.ето и две графики бонус от представително социологическо проучване на живеещите около парка Витоша, поръчано от Дирекцията на парка и изпълнено от ЕСТАТ през 2014 г.", "date": "2018.01.10", "title": "Опорките за Витоша"}
{"url": "https://offnews.bg/obshtestvo/novata-sgrada-za-su-bila-obeshtana-na-frantcia-sled-spasiavaneto-na-ba-672622.html", "text": "Напрежение породи предложението на правителството Софийският университет да получи сграда на бул. \"Черни връх\" в София след отнемането на друга - на бул. \"Ал. Стамболийски\" 82, в която трябваше да се извършва предклиничното обучение на студентите от Медицинския факултет.Сградата е била обещана на Франция от българска страна в знак на благодарност за помощта им, довела до освобождаването на осъдените на смърт пет български медицински сестри и палестинския лекар-стажант Ашраф Ахмад Джум‘а в Либия. В нея е трябвало да се помещава френското училище \"Виктор Юго\", разказа за OFFNews Мартин Заимов - един от хората, работили десетилетие проектът да бъде изпълнен, бивш подуправител на БНБ, кандидат-кмет на София и член на УС на \"Сосиете Женерал Експресбанк\".\"Предоставянето ѝ е било обсъждано, но това обещание не е било формализирано. Има неформално обещание, което не е спазено. Това показва пренебрежение към френската държава\", коментира Заимов пред OFFNews.Във връзка със случая потърсихме и министъра на образованието Красимир Вълчев, който коментира, че това е бил един от вариантите за френското училище, че има желание и ще бъде намерена сграда за \"Виктор Юго\".Сградата на \"Черни връх\", в която преди се помещаваше професионалната гимназия по облекло, бе обещана на СУ на 8 януари, на . Разговорът бе провокиран от заплахата на СУ да започне протести след 22 януари, ако не бъдат изпълнени 6 искания на Академичния съвет. Едно от тях бе предоставяне на нова сграда, след като .Очаква се днес Министерски съвет да вземе решение за предоставянето на сградата на бул. \"Черни връх\" в София на Софийския университет.", "date": "2018.01.10", "title": "Новата сграда за СУ била обещана на Франция след спасяването на български медици в Либия"}
{"url": "https://offnews.bg/offtopic/vitc-na-denia-vazduhat-na-sofia-672617.html", "text": "Мръсният въздух в столицата роди десетки колажи и . Родиха се десетки остроумни статуси като следващото предупреждение, което доскоро бе познато само на пушачите от кутиите с цигари:", "date": "2018.01.10", "title": "Виц на деня: Въздухът на София"}
{"url": "https://offnews.bg/bojni/bg-ronaldo-katastrofira-predi-debiuta-si-v-mma-672629.html", "text": "Бившият футболен национал Даниел Златков е претърпял катастрофа броени дни преди дебюта си в смесените бойни изкуства на 13 януари, събота.Популярният с прозвището БГ Роналдо защитник на Славия, Ботев и още куп отбори, се е прибирал към Благоевград от поредна тренировка по смесени бойни изкуства, но на магистрала \"Струма\" е станал участник във верижна катастрофа, информират колегите от Блиц.Няма сериозно пострадали, но автомобилите са с тежки щети. Служителите на КАТ са съставили акт на виновника за верижния удар - млад мъж, който е шофирал една от колите.След инцидента бившият защитник, който се е отървал само със сериозна уплаха, е информирал за станалото Георги Анадолов - организаторът на гала вечерта \"Spartacus Fighting Championship 6\". Оказало се, че и той е катастрофирал леко, но в София.", "date": "2018.01.10", "title": "БГ Роналдо катастрофира преди дебюта си в ММА"}
{"url": "https://offnews.bg/kuhnia/ulichen-gotvach-poluchi-zvezda-mishlen-no-reshi-da-ia-varne-672627.html", "text": "Уличен готвач получи едно от най-високите признания в кулинарната индустрия, за което мечтае всеки луксозен гурме ресторант - звезда \"Мишлен\". 72-годишният мъж държи будка на улица в Банкок за приготвяне на храна, а отличието получил заради специалитета си - омлет от раци. Неговото заведение е и единственото в града, което има звезда от френската компания.Но готвачът споделя, че звездата изобщо не е улеснила живота му, нито е спомогнала за забогатяването му, дори напротив - донесла е със себе си повече негативи, отколкото позитиви. Опашките от желаещи да опитат омлета му се извиват на метри, а също така си е спечелил и вниманието на данъчните. Друг негатив е, че много туристи идват само за да снимат ястието му, а не непременно да го опитат, разказва готвачът.Освен това малката барака е започнала да приема резервации, с което работата се увеличила много, а дъщерята на 72-годишния собственик е била принудена на напусне работното си място, за да се отдаде на ресторанта на баща си изцяло. Въпреки повишения интерес, готвачът признава, че не забогатял, а в същото време разходите му растат. И именно заради всички негативи той иска да върне звездата - за да бъде всичко по старо му и спокойствието в ежедневието да се възцари отново. \"Преди или след \"Мишлен\" ние виждаме себе си по същия начин. Когато клиентите идват и казват, че обичат храната ни, ние сме наградени с милион звезди, които имат по-голямо значение\", казва дъщерята на готвача.", "date": "2018.01.10", "title": "Уличен готвач получи звезда 'Мишлен', но реши да я върне"}
{"url": "https://offnews.bg/ikonomika/svetovnata-banka-povishi-prognozata-si-za-rasta-na-ikonomikata-na-balg-672626.html", "text": "Световната банка повиши  на България. Според СБ през 2018 г. ръстът на БВП ще е с 3.8%, през 2019 г. - с 4.0% и през 2020 - с 3.9 на сто.През лятото на миналата година банката очакваше БВП да България да се увеличи с по 3.7% през 2018 и 2019 г.Институцията смята, че световният икономически растеж ще нарасне до 3.1% през 2018 г., тъй като възстановяването на инвестициите, производството и търговията продължава. Очаква се растежът на развитите икономики да намалее до 2.2% през 2018 г. Прогнозата за развиващите се икономики е за ръст от 4.5%.И все пак това е краткосрочно подобрение. “В дългосрочен план забавящият се потенциален растеж поставя в риск подобряването на жизнените стандарти и намаляването на бедността по света“, предупреждава банката в доклада си.Според прогнозите глобалният растеж ще се забави до 3.0% през 2019 и 2.9% през 2020 г.2018 година може да се окаже първата година от финансовата криза насам, в която глобалната икономика ще работи на почти пълни обороти. Очаква се застоят в икономиката да се премине, поради което централните банкери ще трябва да преосмислят паричните си и фискални инструменти, за да стимулират растежа и да подкрепят дългосрочния потенциална икономиката.", "date": "2018.01.10", "title": "Световната банка повиши прогнозата си за ръста на икономиката на България"}
{"url": "https://offnews.bg/protesti/devet-protesta-okupirat-sofia-pri-otkrivane-na-evropredsedatelstvoto-672628.html", "text": "В деня на официалното откриване на българското председателство на Съвета на ЕС са планирани общо девет протеста. Това съобщи пред журналисти зам.-директорът на СДВР Антон Златанов.За 11 януари сутринта е заявен протест в защита на .В часовия диапазон 16.30 – 17.00 часа, протестиращите служители в МВР ще „посрещат“ делегациите с плакати, като протестът ще продължи в 18.15 часа в района на Народния театър „Иван Вазов“.Между 18.00 до 20.30 са ще има протести за втори кабинков лифт в Банско и против застрояването на парк Пирин.Още четири заявления за протести са подадени за 11 януари. Протестите са свързани с решението на Министерския съвет, с което беше дадена зелена светлина за изграждането на втори кабинков лифт в Банско.На 2 януари са подали заявление от Гражданска инициатива за суверенитет на България. На 4 януари са подали от Бъдеще за община Банско, които подкрепят решението на МС. На 8 януари са подали от Дунавско-карпатска програма България, които искат отмяна на решението на МС. На същата дата заявление са подали и от Природа за хората и регионите, те са в подкрепа на решението на МС.От днес започва забраната за паркиране в близост до Народния театър, а утре ще има и ограничение на движението в района, уточниха от СДВР. Зам.-кметът на София Евгени Крусев призова гражданите да използват градския транспорт и да избягват централната част на града във времето, в което са предвидени протестите, за да се избегне струпването на автомобили и придвижването да стане по-лесно. Той уточни, че е възможна промяна на маршрутите по някои от линиите на градския транспорт, като информация за това ще бъде дадена предварително и ще се показва върху таблата на спирките. В НДК ще продължи провеждането на различни културни мероприятия в рамките на цялото председателство. Ще има концерти, изложби, \"Перото\" и театър \"Азарян\" ще продължат да работят без промяна.Разликата ще бъде пропускателният режим в сградата, който ще бъде по-строг в рамките на председателството и затова при посещение на концерти или други събития е добре да се предвиди повече време за влизане в сградата, предупредиха от СДВР. От полицията призоваха още гражданите веднага да сигнализират, ако забележат съмнителни лица и пакети.", "date": "2018.01.10", "title": "Девет протеста окупират София при откриване на европредседателството"}
{"url": "https://offnews.bg/sviat/turski-studenti-kam-erdogan-diktator-bez-diploma-672605.html", "text": "Студентите от университета „Боазичи” в Истанбул не закъсняха с отговора си към президента Ердоган, който наскоро разкритикува престижния ВУЗ, че стои далеч от националните ценности на южната съседка, съобщи  като се позова на сайта kronos.news/tr.По-рано турският президент заяви:Възпитаниците на ВУЗ-а обаче не подминаха с лека ръка думите на властелина в Анкара. Те разпространиха обръщение със заглавие „Вие не сте Турция”, в което те акцентират на факта, че турският президент няма диплома за завършено висше образование.Турските студенти изтъкват, че са част от поколението на републиканска Турция, че тяхното поколение на 90-те е изнесло на плещите си съпротивата по време на събитията в парка „Гези”.", "date": "2018.01.10", "title": "Турски студенти към Ердоган: Диктатор без диплома"}
{"url": "https://offnews.bg/sviat/edin-pochina-800-biaha-raneni-v-religiozna-protcesia-vav-filipinite-672618.html", "text": "Един поклонник почина, а повече от 800 души бяха ранени по време на религиозна процесия в столицата на Филипините Манила, предаде AFP. Починалият е бивш охранител в затвор. Той получил инфаркт.Всяка година християните се събират на парада в чест на голямата дървена статуя на Исус Христос, който носи кръст.Този вторник годишният католически фестивал \"Черният Назарянин\" - един от най-големите в света, привлече 3.5 милиона боси поклонници. Събитието бе определено от полицията като \"спокойно като цяло\" въпреки блъскащата се и биеща се тълпа от хора, опитващи се до докоснат статуята.Хората рискуват живота си в опит да се изкачат и целунат или докоснат иконата, вярвайки, че тя е чудотворна.През 2016 г. на парада починаха двама души.Процесията започва преди изгрев във вторник и приключва след полунощ, около 22 часа по-късно.По време на парада полицията заглушава сигналите на мобилните телефони в много зони на Манила, за да предотврати евентуални терористични атаки срещу шествието.", "date": "2018.01.10", "title": "Един почина, 800 бяха ранени в религиозна процесия във Филипините"}
{"url": "https://offnews.bg/tenis/veshtaiat-titla-za-grigor-ot-shlema-672615.html", "text": "Авторитетното американско спортно издание Sports Illustrated засипа с похвали първата ракета на България Григор Димитров в навечерието на първия за годината турнир от Големия шлем - Откритото на Австралия в Мелбърн.Димитров е поставен на първата позиция в топ 5 на тенисистите от новото поколение, които имат най-сериозни шансове да стигнат до титла от Големия шлем. Освен него там са още Милош Раонич, Ник Кирьос, Давид Гофен и Александър Зверев.\"Изминалата година бе най-успешната за Григор Димитров в тура. Той не успя да спечели титла от Големия шлем, но път триумфира на финалите на АТР, а освен това спечели първия си Мастърс 1000. Завърши годината като №3 в света. Звездната му година започна с титлата в Бризбейн и полуфинал на Australian Open. Той за втори път достига до тази фаза на турнир от Шлема.Какво се промени за Димитров през 2017 година? Имаше и външни фактори като контузиите на някои от лидерите. В същото време обаче и играта на Григор бележеше подобрение. Вижда се прогрес в играта му при точки за пробив. Може би Зверев има повече фенове, но пък предимството на Димитров е неговият опит в турнирите от Шлема. Той бе много близо до победа над Надал миналата година на 1/2-финал.След триумфа в Лондон и при контузии на някои от конкурентите му, може би идва моментът на Григор Димитров за титла от Големия шлем\", пише в коментара на журналиста Стенли Кей.Междувременно се заговори упорито за проблеми около тенис турнир в София, който трябва да се състои в началото на февруари. Те са станали повод за сериозни съмнения около неговото провеждане през последните месеци.През декември бе обявено, че турската компания \"Гаранти Коза\" се оттегля като генерален спонсор - нещо, което се е случило фактически далеч по-рано. Беше обявен нов организатор, който гарантира, че всичко ще е наред.", "date": "2018.01.10", "title": "Вещаят титла за Григор от Шлема"}
{"url": "https://offnews.bg/sviat/zemetresenie-7-6-kraj-honduras-672608.html", "text": "Земетресение с магнитуд 7,6 стана тази нощ в Карибско море северно от Хондурас, съобщи Ройтерс, като се позовава на Геофизичния институт на САЩ.Обявена е опасност от цунами в района на труса, за който първоначално беше съобщено, че е с магнитуд 7,8.Епицентър на земетресението на дълбочина 10 км бил на 202 км североизточно от град Пара Патука в Хондурас и на 307 км от Джорджтаун на Каймановите острови. Трусът ударил в 02.51 минути по Гринуич.По данни на Тихоокеанския център за предупреждение за цунами са възможни опасни приливни вълни в радиус от хиляда км от епицентъра. Няма сведения за жертви и разрушения. Трусът бил усетен в хондураската столица Тегусигалпа, разположена на 519 км източно от епицентъра му, както и в мексиканския щат Кинтана Роо северно от Хондурас.", "date": "2018.01.10", "title": "Земетресение 7.6 край Хондурас"}
{"url": "https://offnews.bg/politika/svaliha-protesten-bilbord-na-politcaite-za-posreshtaneto-na-evrodelega-672609.html", "text": "Билборд на английски език, с който служителите на МВР планираха да посрещнат евроделегатите у нас, е бил свален тази нощ, въпреки че е бил платен за две седмици, съобщи bTV. Полицейският синдикат няма представа кой и защо е направил това.Билбордът на кръстовището на улица \"Гурко\" и булевард \"Евлоги Георгиев\" гласеше: \"Служители в Министерството на вътрешните работи са платени по-зле от колегите си в ЕС. Основната им заплата е само 340 евро\".Плакати има също на булевардите \"Брюксел\" и \"Цариградско шосе\".В деня на официалното откриване на европредседателството, полицаите излизат на улицата, с искане за 15% увеличение на заплатите.", "date": "2018.01.10", "title": "Свалиха протестен билборд на полицаите за посрещането на евроделегатите"}
{"url": "https://offnews.bg/112/avtobus-i-linejka-se-sblaskaha-kraj-omurtag-ima-zaginal-672610.html", "text": "Автобус с пътници и линейка са се ударили в района на община Омуртаг – на около 2 км след село Камбурово, съобщиха от ОДМВР-Търговище.По първоначална информация е загинал водачът на специализирания автомобил за спешна помощ.Тежката катастрофа затвори пътя София – Варна в района на община Омуртаг.Обходният маршрут в посока София е през селата Камбурово и Изворово, а в посока Варна – през Изворово и Камбурово.На място има полицейски екипи, които регулират движението.Минути след 8 часа от МВР съобщиха, че движението по пътя София-Варна, в района на село Камбурово, вече е възстановено.Сигналът за пътния инцидент е подаден малко след 3.50 тази нощ. Автобусът, участвал в катастрофата, е изпълнявал курс по линията Варна – София. В него са пътували 40 души, няма данни за сериозно пострадали. Образувано е досъдебно производство.Работата по установяване на причините за инцидента продължава.", "date": "2018.01.10", "title": "Автобус и линейка се сблъскаха край Омуртаг, има загинал"}
{"url": "https://offnews.bg/sviat/kalni-svlachishta-ubiha-13-dushi-v-kalifornia-672607.html", "text": "Най-малко 13 души са загинали в резултат на наводнения и кални свлачища, отнесли къщи и прекъснали важна магистрала в Южна Калифорния след силна буря с проливни дъждове, съобщи Ройтерс.163-ма са откарани в болница. 20 от тях имат наранявания, причинени от бурята, а четирима са в критично състояние.Цели квартали са залети от кал - на места тя достига до кръста. Съборени са къщи, разрушени са пътища. Непроходими са най-малко 48 км магистрали.Бурята връхлетя вчера призори, след като хиляди жители на окръг Санта Барбара по Тихоокеанския бряг северно от Лос Анджелис получиха нареждане да се евакуират. Само 10-15 процента обаче изпълниха заповедите на властите, заяви Амбър Андерсън, говорителка на пожарната служба на Санта Барбара.Повечето от жертвите са в град Монтесито, северозападно от Лос Анджелис, предаде Асошиейтед прес.В спасителните операции са използвани кучета и хеликоптери.Спасителите очакват броят на жертвите да се увеличи, защото все още много хора остават в неизвестност.Повечето от районите, засегнати от калните потоци, бяха опустошени през декември от пожара \"Томас\", най-унищожителния в историята на Калифорния.", "date": "2018.01.10", "title": "Кални свлачища убиха 13 души в Калифорния"}
{"url": "https://offnews.bg/zdrave/lekari-ot-pirogov-i-vma-spasiha-4-mesechno-momichentce-s-tumor-kolkoto-672611.html", "text": "Животът на 4-месечно момиченце беше спасен от лекари от болниците \"Пирогов\" и ВМА.Детският хирург д-р Цветко Георгиев (\"Пирогов\") и проф. Никола Владов (ВМА) са извършили резекция на черния дроб заради голям тумор, с размер на детска главичка, обхващащ едната половина на дроба и изпълващ цялата коремна кухина.Изследванията в спешната болница показали, че туморът се развива прогресивно, довел е до анемично състояние и трябва да бъде отстранен възможно най-бързо.Д-р Георгиев се свързал с проф. Никола Владов и двамата обединили усилията си за спасяването на детето. Седмица след операцията детето вече е изведено от детската реанимация. Сега младата госпожица е настанена в Отделението по хирургия на новородено и вродени аномалии на „Пирогов\", тя е под наблюдение на д-р Цветко Георгиев и екипа му.Според лекарите не е новост, че детето се е родило с тумор, но толкова голям се среща рядко.Лекарите дават положителни прогнози за момиченцето – тя ще води нормален начин на живот, смятат те.", "date": "2018.01.10", "title": "Лекари от Пирогов и ВМА спасиха 4-месечно момиченце с тумор колкото детска главичка"}
{"url": "https://offnews.bg/obshtestvo/do-9-gradusa-dnes-snegat-se-vrashta-v-petak-672606.html", "text": "Днес ще е облачно, а на отделни места ще превали слаб дъжд. Ще духа слаб до умерен вятър. Максималните температури ще са между 4 и 9 градуса, а в София - около 5°, показва прогнозата на НИМХ-БАН.Атмосферното налягане ще продължи да се понижава, но ще остане по-високо от средното за януари.Над планините ще е слънчево, с умерен вятър, а по билата - силен. Температурите ще са около 5 градуса на 1200 метра, а на 2000 м - около 2 градуса.По морето ще е облачно, преди обяд на места ще е и мъгливо. Ще духа до умерен вятър от изток-югоизток. Максималните температури на въздуха ще са 8°-9°, а температурата на морската вода - 10°. Вълнението на морето ще бъде 3-4 бала.Зимата ще напомни за себе си в петък, когато ще завали сняг. Сняг ще вали всеки ден до вторник, а минималните температури ще паднат до минус 6 (в понеделник).", "date": "2018.01.10", "title": "До 9 градуса днес, снегът се връща в петък"}
{"url": "https://offnews.bg/obshtestvo/12-chasa-bez-voda-v-chast-ot-liulin-1-dnes-672543.html", "text": "„Софийска вода” временно ще прекъсне водоснабдяването в част от жк. „Люлин“ 1 днес, съобщиха от дружеството. Заради изместване на уличен водопровод на ул. „Христо Иванов“, жк. „Люлин“ 1, се налага спиране на водоподаването от 9:30 до 21:30 часа на бл. 3, бл. 6, бл. 7, бл. 8, бл. 9 вх. В и вх. Г и магазин „Фантастико“ .При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: паркинга на магазин „Фантастико“. ", "date": "2018.01.10", "title": "12 часа без вода в част от Люлин 1 днес"}
{"url": "https://offnews.bg/sviat/13-hil-blokirani-v-shvejtcarski-kurort-lavina-padna-varhu-5-etazhna-672630.html", "text": "Хиляди туристи са блокирани в алпийски курорти в Швейцария, Франция и Италия вследствие на снеговалежите през последните дни, предаде Би Би Си.Повече от 13 хил. не могат да напуснат швейцарския курорт Цермат, само неколцина успяха да си тръгнат с хеликоптери.Забранено е карането на ски, пистите са затворени заради опасност от лавини.Само в понеделник на места натрупа повече от метър сняг, а прогнозата предвещава още и още валежи.Определена е най-високата пета степен за опасност от лавини. Това се случва за пръв път от близо 10 години.Френските метеоролози казват, че такъв снеговалеж се случва веднъж на 30 години.Лавина вече падна върху пететажна сграда в Сестриере, Италия, късно в понеделник, но 29-те души в сградата успяха да избягат невредими.", "date": "2018.01.10", "title": "13 хил. блокирани в швейцарски курорт, лавина падна върху 5-етажна сграда в Италия"}
{"url": "https://offnews.bg/obshtestvo/zatvariat-ulitci-ot-dnes-zaradi-predsedatelstvoto-promeni-v-zonite-za-672599.html", "text": "Първите ограничения в движението в София във връзка с Председателството ни на Съвета на Европа започват днес. Промените са заради официално посещение на колегиума на комисарите на ЕК, уточнява Столична община. Забранява се престоят и паркирането на пътни превозни средства, с изключение на колите на участниците в мероприятията:От 17.30 часа на 10 януари до отпътуване на делегациите на 12 януари на ул. „Ген. Гурко” между ул. „Г.С.Раковски” и ул. „Кн. Александър І”. От 17.30 часа на 10-и до приключване на мероприятията на 11 януари: на ул. „Кн. Александър І” между ул. „Ген. Гурко” и бул. „Цар Освободител”; на ул. „Аксаков” между ул. „Дякон Игнатий” и ул. „Г.С.Раковски”; на ул. „Дякон Игнатий” между ул. „Ген. Гурко” и бул. „Цар Освободител”; на ул. „Кузман Шапкарев” между ул. „Иван Вазов” и ул. „Ген. Гурко”; на ул. „Славянска” между ул. „Г.С.Раковски” и ул. „Дякон Игнатий”; на ул. „Г.Бенковски” между бул. „Цар Освободител” и ул. „Иван Вазов”; на ул. „Иван Вазов” между ул. „Г.С.Раковски” и ул. „Дякон Игнатий”.От 06.30 часа до приключване на събитията на 11.01.2018 г.: на площад „Кн. Александър І”, срещу Национална художествена галерия; на пл. „Кн. Александър І” между бул. „Цар Освободител” и ул. „Московска”.  От 17.30 часа на 11.01.2018 г. са приключване на мероприятията на 12.01.2018 г.: на ул. „Доспат” между бул. „Витоша” и ул. „Баба Неделя”; на „Баба Неделя”; на ул. „Д-р Христо Стамболски”. По преценка на отдел „Пътна полиция” при СДВР ще се забранява влизането на пътни превозни средства, с изключение на автомобилите, обслужващи мероприятията, както следва:От 08.00 часа до приключване на 11.01.2018 г.: по ул. „Ген. Гурко” между ул. „Г.С.Раковски” и ул. „Кн. Александър І”; по ул. „Кн. Александър І” между ул. „Ген. Гурко” и бул. „Цар Освободител”; по ул. „Аксаков” между ул. „Дякон Игнатий” и ул. „Г.С.Раковски”; по ул. „Дякон Игнатий” между ул. „Ген. Гурко” и бул. „Цар Освободител”; по ул. „Кузман Шапкарев” между ул. „Иван Вазов” и ул. „Ген. Гурко”; - по ул. „Славянска” между ул. „Г.С.Раковски” и ул. „Дякон Игнатий”; по ул. „Г.Бенковски” между бул. „Цар Освободител” и ул. „Иван Вазов”;по ул. „Иван Вазов” между ул. „Г.С.Раковски” и ул. „Дякон Игнатий”.От 08.00 часа на 12.01.2018 г. до приключване на мероприятията: по ул. „Доспат” между бул. „Витоша” и „Баба Неделя”; по „Баба Неделя”; по ул. „Д-р Христо Стамболски”.За времето от 11.00 до 12.00 часа на 12.01.2018 г. се закрива спирка с код 0395 (Бул. Черни връх), под „Моста на влюбените”, след бул. „Черни връх”, посока бул. „България”.Столична дирекция на вътрешните работи осигурява охрана на мероприятието, постове за контрол и регулиране на движението на възлови кръстовища за горепосоченото време и места. Гражданите, които имат винетни стикери за паркиране по затворените улици от 10 до 12 януари, но не могат да намерят свободно място във въпросните три дни, ще имат право да паркират в съседната подзона, съобщи ЦГМ. По предварителни проучвания става дума за около 100 автомобили, които сега ползват паркоместа в подзона IV. Тези водачи могат да оставят колите си на паркоместата в подзона V -  значително по-малко натоварена с коли, които ползват правото на паркинг за живущи в зона. Промени при паркирането и престоя на пътни превозни средства от днес до 19 януари ще има и заради снимки на филм. Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране „служебен абонамент“, както следва:От 07:00 до 19:30 часа на 10.01.2018 г.:на ул. „Цар Симеон“ между ул. „Сердика“ и ул. „Веслец“– 6 /шест/ паркоместа;на ул. „Сердика“ между ул. „Стурма“ и ул. „Екзарх Йосиф“– 4 /четири/ паркоместа;От 07:00 до 19:00 часа на 12.01.2018 г.:на ул. „Цар Симеон“ между ул. „Г.С. Раковдски“ и ул. „Г. Бенковски“ – 6 /шест/ паркоместа;на ул. „Г. Бенковски“ между ул. „Цар Симеон“ и ул. „Св. Св. Кирил и Методий“– 4 /четири/ паркоместа;От 10:00 до 18:00 часа на 13.01.2018 г., 14.01.2018 г. и 15.01.2018 г.:на ул. „Цар Симеон “ между ул. „Г.С. Раковски“ и ул. „Г. Бенковски“– 6 /шест/ паркоместа;на ул. „Г. Бенковски“ между ул. „Цар Симеон“ и ул. „Св. Св. Кирил и Методий“– 4 /четири/ паркоместа;От 09:00 до 14:00 часа на 14.01.2018 г. на ул. „Съборна“ между пл. „Света Неделя“ и ул. „Цар Калоян“ – 10 /десет/ паркоместа.От 09:00 до 14:00 часа на 14.01.2018 г.:на бул. „Витоша“ срещу Съдебната палата – 2 /две/ паркоместа;на ул. „Позитано“ между бул. „Витоша“ и ул. „Лавеле“– 5 /пет/ паркоместа;От 08:00 до 19:30 часа на 18.01.2018 г.и 19.01.2018 г.:на ул. „Цар Симеон“ между ул. „Г.С. Раковски“ и ул. „Г. Бенковски“– 6 /шест/ паркоместа;на ул. „Г. Бенковски“ между ул. „Цар Симеон“ и ул. „Св.св. Кирил и Методий“ – 4 /четири/ паркоместа;От 10:00 до 12:00 часа на 14.01.2018 г. се забранява влизането на пътни превозни средства за максимум от 3 /три/ минути за заснемане на кадър:по ул. „Съборна“ между ул. „Цар Калоян“ и ул. „Леге“;по ул. „Леге“ между ул. „Алабин“ и ул. „Съборна“;„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.01.10", "title": "Затварят улици от днес заради Председателството, промени в зоните за паркиране"}
{"url": "https://offnews.bg/obshtestvo/kakvo-predvizhda-proektat-na-vitosha-ski-za-planinata-672633.html", "text": "Покрай темата \"за\" и \"против\" застрояването в Пирин стана актуална и тази за планината, в чието подножие е София, където се предполага, че има и най-много скиори у нас. Седма година е замразен проектът за модернизация на туристическа и ски зона „Алеко” на Витоша. Инвестицията на стойност 70 милиона евро на собственика на лифтовете и влековете в зоната – „Витоша ски”, не може да бъде реализирана, въпреки решението на Върховния административен съд, че намерението е законно.Компанията се оплаква от рестриктивни текстове в плана за управление на Витоша и е категорична , че той противоречи на два закона.В точка 144 в плана на ПП „Витоша” е записано, че не се допуска промяна на предназначението на горите и земите от горския фонд и строителство в тях, с изключение на прокарване на проводи и съоръжения, свързани с техническа инфраструктура. Тоест не може да се строят нови лифтове.Затова в проекта за ски зона „Алеко” инвеститорът е поискал цялостна модернизация на съществуващите въжени линии.Предвидено е Драгалевският и Симеоновският лифт да бъдат подменени с 8-местни кабинки. Капацитетът на седалковите съоръжения ще бъде увеличен.Според проекта трасето на Княжевския кабинков лифт ще се удължи и той ще стига до Златните мостове и „Офелиите” и там може да се мисли за 10-местна кабина.Инвеститорът твърди, че забраната в точка 144 от плана влиза в противоречие със Закона за горите (ЗГ) и Закона за устройство на територията (ЗУТ).Според промените от 2012 година в ЗГ, за подмяната на съществуващите лифтове предварително трябва да се промени статута на територията под самите тях, която в момента се води горска, дори и там където са поляни, обезлесени от корояд и няма гора. Същевременно планът забранява изключването на всякаква земя от горския фонд на територията на природния парк. Тоест, планът забранява това, което законът изисква, твърди компанията.Според дружеството противоречието със ЗУТ е, че за да се подмени стар лифт с нов по същото трасе, трябва да се сменят фундаментите (така наречените стъпки – б.а.). и стълбовете. Тази подмяна според ЗУТ е строителство. А планът за управление забранява новото строителство и се получава омагьосан кръг – единият документ допуска, а другият забранява.През 2009 година Регионалната инспекция по околна среда (РИОСВ) в София приема доклада за екологична оценка на изработения устройствен план за модернизация на ски зона „Алеко”.Но следват жалби на коалицията „За да остане природа в България” и Тома Белев, по това време директор на ПП „Витоша”. Възражение има и от WWF. В крайна сметка министърът на екологията през онзи период – Нона Караджова, уважава претенциите на жалбоподателите.„Витоша ски” отнася въпроса до Върховния административен съд. Магистратите постановяват, че няма причина МОСВ да вземе такова решение. Въпреки това ековедомството отново отхвърля положителната екооценка и така до днес проектът е замразен.В момента лифтовете по склоновете на Витоша са остарели, но не могат да бъдат подменени, а ски зона „Алеко” няма как да бъде модернизирана.Според \"Витоша ски\" от противоречието на плана с два закона се възползва групата на Белев и продължава да разпространява манипулацията, че цялата Витоша ще бъде застроена, ако се модернизира ски зоната.Така се спира развитието на зимния туризъм в България, твърди инвеститорът.Пак според него новият план за управление на ПП „Витоша” още не може да влезе в сила, отново заради действията на „еколозите” и заради изпратените от тях стотици становища срещу плана, които били абсолютен копи пейст. Какво предлага „Витоша ски“Ще се подменят с нови всички съществуващи лифтове с обща дължина 21 104 метра. Нов ще бъде лифтовият участък над Голи връх, с дължина 2.6 км.Нови съоръжения по съществуващите трасета• Лифт „Симеоново-Лале“, 8-местна кабина с капацитет 3000 души на час.• Лифт „Драгалевци-Фънпарк, спира зад „Щастливеца“ – 8-местна кабина с капацитет 3000 души на час.• Лифт „Простор-плац „Стената“ – 4-седалков за 2000 души на час.• Лифт „Лале-Учебен плац“ – 4-седалков с шлем за 2000 души на час.• Лифт „Лале 1“ – 6-седалков за 3000 души на час.• Лифт „Лале 2“ – 6-седалков за 3000 души на час.• Лифт „Боби -учебен плац „Алеко“ – „Зелена писта“ – 4-седалков за 1200 души на час.• Лифт „Алеко-Малък Резен“ – 6-седалков за 3000 души на час.• Лифт „Лале 4“ – 4-седалков за 2000 души на час.•Съществуващият „Романски лифт“ е разделен на две части – ниска и висока, както е описано по-горе. Причината е в силните ветрове на връх Малък резен.• Ще се обособят 19.5 км нови и стари писти. Ски трасетата преминават през вече обезлесени терени, тежко пострадали през последните години от природни бедствия и болести по горите (корояд).• Очаква се да бъдат отстранени 1200 дървета (около 1500 кубика), като ще има компенсаторни мерки – за всяко едно ще бъдат засадени нови пет. 1500 кубика е повече от три пъти по-малко от годишната санитарна сеч в ПП „Витоша“.", "date": "2018.01.10", "title": "Какво предвижда проектът на Витоша ски за планината"}
{"url": "https://offnews.bg/112/vzriv-e-izbuhnal-pred-zavedenie-v-montana-tazi-nosht-672635.html", "text": "Взрив е избухнал пред заведение в центъра на Монтана тази нощ. Районът е отцепен от полицията.Инцидентът е станал около 3 часа тази сутрин, когато се чул силен гръм. Сигналът за него обаче е бил подаден рано тази сутрин от служители, които отишли да отворят заведението и констатирали, че има щети - счупено е стъкло на заведението, има поражения и по пода.Очаква се екип от сапьори от София, които да установят какъв е видът на взрива. Заведението, по-известно като \"Аквариума\", е собственост на бизнесмен от Монтана. По неофициална информация, това е Стефан Петров с прякор Бухала.Според полицията в Монтана най-вероятно става дума за по-голяма пиратка.Собственикът на заведението се занимава и с внос на коли, паралелно с разследването на случая е започнала проверка и на бизнеса му.", "date": "2018.01.10", "title": "Взрив е избухнал пред заведение в Монтана тази нощ"}
{"url": "https://offnews.bg/obshtestvo/zhena-hvarli-ot-terasata-zlato-i-pari-na-telefonni-izmamnitci-druga-i-672636.html", "text": "81-годишна жена стана поредна жертва на телефонна измама в Плевен, съобщи Областната дирекция на МВР в Плевен.Тя е била подведена по телефона, че се провежда полицейска акция и е хвърлила през терасата на жилището си с идеята, че помага на полицията, 100 лева и много златни накити - три златни халки, два златни пръстена, златна плочка, златно колие, златно синджирче, златно кръстче и златна турска лира, предава БТА.Познатата схема е приложена от телефонните измамници на 8 януари около 16 часа. Непознатият мъж се представил на възрастната жена като полицай - капитан Николай Кръстев.Обяснил й, че в града се провежда операция по залавяне на телефонни измамници и тя трябва да съдейства на полицията престъпниците да бъдат заловени. Склонил я да събере всички налични пари и да ги хвърли през терасата, за да успеят полицаите да го задържат на място с парите.Жената хвърлила през терасата на апартамента си на улица \"Сан Стефано\" пари и ценности, но след като не й се обадили, че измамникът е задържан, потърсила полицията.По случая е образувано досъдебно производство.От полицията в Плевен днес отново апелираха, да не се доверяват гражданите на телефонни обаждания с искане на пари.Друга жена - на 77 години от Котел, пък е дала на телефонни измамници 5400 лв. Жената е била заблудена, че помага за залавянето на престъпна група, занимаваща се с телефонни измами. След това сама потърсила полицията, за да подаде сигнал.", "date": "2018.01.10", "title": "Жена хвърли от терасата злато и пари на телефонни измамници, друга им даде близо 6 хил. лв."}
{"url": "https://offnews.bg/politika/avangardno-reshenie-mvr-shte-razchita-na-tcivilni-za-ohranata-na-pred-672643.html", "text": "Освен на полицаи за охраната на европредседателството МВР ще разчита и на цивилни служители, наети по трудови правоотношения.Авангардното решение на ръководството на МВР идва на фона на крещящия недостиг на полицаи и трудностите, с които ведомството се сблъсква при намирането на годни за служба кадри.С влезлите в  тази пречка вече може да бъде заобиколена. Тя развързва ръцете на професионалното ръководство да назначава тези, които вече веднъж са се провалили при кандидатстване за работа в МВР и на . До този момент МВР в прав текст не е признавало, че ще разчита на цивилни за охраната на председателството, но от поредица изказвания този факт се доказва недвусмислено.На последното изслушване на министъра на вътрешните работи Валентин Радев в комисията по вътрешна сигурност и обществен ред от 13 декември 2017 г. стана ясно, че вече са назначени част от хората, които ще заместват полицаи, така че да не се \"оголва\" вътрешността на страната, като се командироват служители в столицата. Министърът се позовава на правителствената програма и идеята за \"полицай във всяко село\" и заявява, че има новоназначени близо 1000 души, които \"От изявлението му става ясно, че част от тези \"неполицаи\" освен във вътрешността на страната ще бъдат използвани и за охраната на мероприятия в София, но преди това трябва да преминат съответното обучение:Този коментар е направен от Радев във връзка с въпрос на шефа на вътрешната комисия Цветан Цветанов, който изразява надежда \"този ресурс\" допълнително да \"подпомогне охраната за председателството\".В отговори на запитвания на OFFNews по този въпрос от МВР дават уклончиви отговори за охраната на председателството и участието на работещи по трудови правоотношения лица или т.нар. ЛРТП.МВР подробно защитава възможностите, които законът позволява цивилните да работят в условията на полицейски правомощия. Според новоприетите текстове тези лица могат да \"осъществяват охрана и/или пропускателен режим в района на охраняван от МВР обект\". Предвидената щатна численост за ЛРТП, които между другото  на заплащането в системата на МВР, е 770 души. Към края на ноември са били назначени 420. В друг отговор от МВР загатват за възможността цивилни да се включат в охранителните мероприятия на европредседателството, тъй като \"\".Първоначално подозренията за \"цивилни полицаи\" по време на европредседателството се появиха още през септември отново на заседание на вътрешната комисия в парламента. Тогава заместник-директорът на Главна дирекция „Национална полиция“ Тодор Гребенаров поясни, че част от силите на МВР от провинцията ще бъдат командировани в София за председателството. С този факт той обяснява и необходимостта от промени в Закона за МВР:Той обаче веднага е поправен от зам.-министъра на вътрешните работи Красимир Ципов, който го прекъсва и пояснява, че идеята всъщност е цивилните да заместват полицаите в провинцията. \"Идеята е лицата по трудово правоотношение да поемат обектите на МВР, а ние да насочим служители с полицейски функции към дейност по осигуряване сигурността на председателството\", заявява тогава той.За опасността от наемане на цивилни на места за полицаи предупредиха от синдикатите  в МВР през ноември. В свое  те определиха това като \"пробив в сигурността\".\"Можем да разглеждаме това предложение единствено като опит да се решат кадрови проблеми на МВР, чрез назначаване на цивилни служители, работещи по трудово правоотношение, вместо чрез попълване и увеличаване, където е необходимо, на щата на униформените полицаи. Това не може и няма да доведе до подобряване на резултатите от борбата с престъпността и опазването на обществения ред\", се посочва в становището.На запитване на OFFNews от МВР не успяват категорично да обяснят на какво основание цивилните ще получават полицейски правомощия, тъй като в Закона за МВР е уточнено кои са полицейските органи и назначените по реда на Кодекса на труда служители не са сред тях. Новите промени в ЗМВР обаче заобикалят това ограничение и дават специални правомощия на тези лица. Освен задържането на нарушители на пропускателния режим на охранявани обекти на МВР (по същество това са включително и полицейските участъци), \"цивилните полицаи\" ще имат право да приемат граждани и да регистрират техните сигнали и жалби, ще връчват призовки и съобщения, ще могат да придобиват \"информация от явни източници за подготвяни или вече извършени правонарушения\", като ще имат задължението \"своевременно\" да докладват, без да е уточнено на кого.Наетите служители също така ще могат да изготвят анализи и доклади \"по проблеми, свързани със сигурността на местно ниво, и предложения за тяхното решаване\".Освен права по охрана на държавната граница, каквито имаха до момента, наетите на трудов договор в МВР вече ще имат и задължения да извършват \"дейности по териториално обслужване на населението\", без в закона да е уточнено какво включват те.В същото време изискванията към тях за назначаване на работа покриват на 90% изискванията към дейностите на частните охранители и по този начин те се явяват частни охранители на държавна служба.", "date": "2018.01.10", "title": "Авангардно решение: МВР ще разчита на цивилни за охраната на председателството"}
{"url": "https://offnews.bg/kultura/katrin-deniov-zashtiti-pravoto-na-mazhete-da-svaliat-zhenite-672654.html", "text": "Легендарната френска актриса Катрин Деньов защити правото на мъжете да могат да свалят жени. В разгара на кампанията в защита на жертвите на сексуален тормоз на работното си място, Деньов обяви, че зародилото се движение Me too (и аз също) e израз на мъжемразство.Думите на Деньов бяха подкрепени от още 99 френски актриси, писателки и представителки на академичните среди. Те излязоха с отворено писмо, в което предупредиха за зараждащ се нов вид пуританство. \"Изнасилването е престъпление. Но да се опиташ да прелъстиш някого, дори ако го правиш настоятелно или неумело, не е\", пишат те. Според тях много мъже са били несправедливо наказани и изгонени от работните си позиции заради това, че \"са докоснали нечие коляно или са опитали да си откраднат целувка\". Авторките на писмото допълват, че е правилно да се разобличат истински случаи на сексуален тормоз, но вълната от обвинения вече е излязла извън контрол и взема невинни жертви.Скандалът се надигна в края на миналата година, след като в системен сексуален тормоз бе обвинен холивудският продуцент Харви Уайнстийн.Феминистки във Франция веднага заклеймиха отвореното писмо на стоте дами, като ги обвиниха, че неглижират проблема.", "date": "2018.01.10", "title": "Катрин Деньов защити правото на мъжете да свалят жените"}
{"url": "https://offnews.bg/offtopic/eto-ia-pesenta-na-deian-ikebanata-za-kornelia-ninova-video-672624.html", "text": "Поп изпълнителят Деян Неделчев, по-известен с прозвището си Икебаната, пусна новата си песен за лидера на БСП Корнелия Нинова и то заедно с клип към нея.Проектохитът \"Минавам на червено\" бе очакван от меломаните след като в тв участие Икебаната се зарече да възпее лявата лидерка.Това стана след като Неделчев бе сбъркан с Корнелия Нинова на стара снимка от митинг на СДС.Икебаната се жегна сериозно от факта, че приличал на Нинова.\"Обадиха ми се приятели да ми кажат, че съм объркан с Корнелия Нинова на плаката на СДС от 1990 или 1991, когато се снимахме всички известни музиканти. Не мога да повярвам, че журналистите могат да ме сбъркат с жена, и то политичка, която е от 1-2 години известна, а плаката е от 1990 или 1991 година, не помня вече\", написа шоуменът във фейсбук.Дали му се е получило с песента? Преценете сами:", "date": "2018.01.10", "title": "Ето я песента на Деян Икебаната за Корнелия Нинова (видео)"}
{"url": "https://offnews.bg/112/signal-za-bomba-oprazni-letishteto-predi-evropredsedatelstvoto-672652.html", "text": "Сигнал за бомба евакуира Терминал 2 на Летище София, съобщава БНТ.Според Нова тв евакуирана е и сградата на Терминал 1.По първоначална информация администрацията и служителите на летището не са изведени от сградата.Екипи на гранична полиция с кучета са отцепили района и не позволяват колите да паркират пред летището.Точно преди сигнала, в непосредствена близост до Терминал 2, министърът, отговарящ за eвропредседателството Лиляна Павлова представи електромобили, които ще превозват чуждестранните делегации.По-късно стана ясно, че не е открита бомба на летище София. Около час екипите на МВР са претърсвали и двата терминала.В момента летището работи нормално. Остава обаче засиленото полицейско присъствие там, допълват от \"Гранична полиция\".", "date": "2018.01.10", "title": "Сигнал за бомба опразни летището преди европредседателството"}
{"url": "https://offnews.bg/zvezdi/megan-markal-iztri-profilite-si-v-twitter-i-instagram-672632.html", "text": "Американската актриса и годениа на британския принц Хари  деактивира профилите си в социалните мрежи Twitter и Instagram. Бъдещата кралска особа е решила по своя воля да премахне присъствието си в двете популярни платформи, тъй като не ги използвала често и нямало смисъл да ги поддържа, информираха от двореца. Това се случи след втората поява на двойката в публичното пространство.След обявяването на годежа през ноември 2017 година, Маркъл прекрати и кариерата си като актриса. По нейни думи тя била постиганала върха в кариерата си, за който мечтаела и сега искала спокойствие, за да се отдаде изцяло на връзката си.Преди месец от кралския двор обявиха, че сватбата ще се състои в двореца Уиндзор през май тази година.Принц Хари поиска ръката на Маркъл с пръстен с диаманти били взети от брошка на майка му - лейди Даяна. ", "date": "2018.01.10", "title": "Меган Маркъл изтри профилите си в Twitter и Instagram"}
{"url": "https://offnews.bg/protesti/rabotnitci-ot-terem-izliazoha-na-protest-672647.html", "text": "Те протестират, защото се се опасяват от източване на предприятието и съкращения при сливането на \"Терем - Флотски арсенал\" и \"Терем - Овеч\" в Провадия, уточнява БНТ. \"Овеч\" е на загуба от 2 милиона лева и това дава основание на протестиращите да смятат, че дружеството умишлено се води към фалит.Те се бунтуват и срещу новоназначения втори управител Данко Момчилов, който предупреди, че ще сключва нови договори.Работниците недоумяват защо е необходим втори управител, искат да работят само със сегашния директор Георги Стойков, който в момента е в отпуск по болест.Момчилов обаче отрече слуховете за съсръщения:Откакто е дошъл, Момчилов е подписал договори за ремонта на четири кораба.На място пристигна и изпълнителният директор на \"Терем\" Иван Досков, но отказа изявления за медиите, които пък не се допускат до сградата на дружеството по разпореждане на директора.", "date": "2018.01.10", "title": "Работници от 'Терем' излязоха на протест"}
{"url": "https://offnews.bg/futbol/liubo-penev-obiaviava-kak-i-s-kogo-shte-svalia-bobi-ot-vlast-672655.html", "text": "На 11 януари, четвъртък, от 13.00 часа Любослав Пенев и част от екипа му ще дадат пресконференция. Тя ще е на тема: “Предстоящият конгрес за избор на президент и изпълком на БФС на 16 февруари 2018 г.\".Пресконференцията ще е под надслов: \"Любо - Лидерът, Пенев - Програма за Промяна, Прозрачност и Просперитет (4-те П-та)\".Както е известно, бившият национален селекционер е един от двамата кандидати за поста на настоящия президент Борислав Михайлов, които са обявили официално кандидатурата си. Другият е Ивайло Дражев. Самият Михайлов пък е подкрепян от статуквото във футболния ни съюз.Междувременно стана ясно, че легендата на Левски Николай Илиев застава зад Пенев в предстоящите избори. Бившият бранител на националния отбор е сред яростните критици на настоящото ръководство.Той в прав текст заяви, че в БФС е пълно с търтеи, а президентът Михайлов е пионка в ръцете на собственика на Лудогорец Кирил Домусчиев.", "date": "2018.01.10", "title": "Любо Пенев обявява как и с кого ще сваля Боби от власт"}
{"url": "https://offnews.bg/politika/bsp-vika-borisov-v-parlamenta-utre-zaradi-ubijstvata-672658.html", "text": "Европредседателството започна, обвиняват ни, че ние саботираме този процес и искаме да изложим страната пред чужденците. Смятам, че всичко онова, което се случва в последните месеци и дни, няма как да не изложи управляващите. Това каза зам.-председателят на БСП Кирил Добрев на пресконференция в централата на партията. Той бе категоричен: \"Има нещо по-важно от европредседателството - това е сигурността на българските граждани и гостите, които ще дойдат от чужбина. \"Всичко започна от едно отвличане от преди месеци, всички ни успокоиха, че бандите с отвличанията не са се върнали и това е случайно действие. Никой тогава не разбра защо това момче е отвлечено и какъв откуп е платен, а той е 7 цифрена сума”, припомни Добрев. Той отбеляза и опита за убийство на данъчен инспектор в центъра на София и как никой не е разбрал защо е извършено това покушение. „Всички казаха, че това е опит за покушение срещу държавата. За шесторното убийство се твърди, че е от битов характер, но в цялата тази битова драма има нещо, което е много притеснително. 8 години, човек с влязла в сила присъда, не може да влезе там, където му е мястото”, каза още Кирил Добрев. Той попита какъв облик дава информацията, че такива случаи са около 500-600 в цялата страна.Не мога да кажа дали наглото и демонстративно убийство на Петър Христов е политическо или бизнес. В последно време границата между бизнеса и политиката е размита. Ако приемем тезата на управляващите, че г-н Христов е честен и почтен човек, то тогава всички честни и почтени българи трябва да бъдат много притеснени, че може някой да им отнеме живота и то не къде е, а на правителственото трасе.Страхувам се, че истината е друга и че Велико Търново е поредното феодално владение, подобно на Добрич, където някой се вихреше със суджуци, подобно на Хасково, където милиони по европроекти се разпределяха между братовчеди, коментира зам.-председателят на левицата.Кирил Добрев попита още в качеството си на какъв г-н Христов е уредил среща на министъра на вътрешните работи Цветан Цветанов с един престъпник, къде е извършена срещата и била ли е обезпечена. „Вярно ли е, че същият човек, който е защитен свидетел, лично е екзекутирал няколко от жертвите?”, пита още той.Кирил Добрев бе категоричен, че основният въпрос е могат ли институциите да гарантират сигурността на гражданите. Зам.-председседателят на НС на БСП обяви, че утре ще бъде поискано изслушването на премиера в НС за ситуацията в страната.", "date": "2018.01.10", "title": "БСП вика Борисов в парламента утре заради убийствата"}
