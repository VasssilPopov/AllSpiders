{"url": "https://offnews.bg/112/krizata-sas-streletca-v-ovcha-kupel-prikliuchi-711743.html", "text": "Мъжът, който се беше барикадирал в апартамента си в Овча купел и стреля с пистолет, бе изведен от полицията малко след 19 ч. тази вечер.Няма жертви или пострадали при акцията по овладяването на кризата. Пред блока имаше полиция и командоси, съсредоточени на мястото още снощи от около 23 ч., тогава са започнали и преговорите с 57-годишния мъж, който, по неофициална информация, е с психично заболяване.Сигналът за буйстващия в жилището си самотен мъж е бил получен вчера в ранния следобед, а по-късно той се е барикадирал. Съседи са чули около 5-6 изстрела от дома му. Пред Нова тв съсед обясни, че е човекът е добър и не е правил проблеми. Според него след смъртта на съпругата му мъжът се е изолирал. Защо обаче притежава законно оръжие, щом е психично болен, изрази недоумение друг от блока. По непотвърдени данни самотникът работи в СОТ.Цяло денонощие продължиха страховете на съкварталците, както и опитите за извеждането му, с него работиха и психолози. МВР съобщи за успешно приключилата акция, но няма данни къде е транспортиран мъжът.", "date": "2019.09.22", "title": "Кризата със стрелеца в Овча купел приключи"}
{"url": "https://offnews.bg/bojni/balgarski-boksior-umria-na-ringa-v-albania-711749.html", "text": "Български боксьор почина от раните си след участие в галавечер в албанския град Шкодра. От Българския професионален боксов съюз разпространиха отворено писмо по повод трагичната кончина на Исус Величков.За него това е бил шести мач в категория \"перо\". В писмото се казва, че на 21 септември по време на мач Величков припада в 4-тия рунд.Лекарският екип на място успява да върне в съзнание българския състезател, но веднага е откаран в местната болница. Там Величков е починал.\"\".", "date": "2019.09.22", "title": "Български боксьор умря на ринга в Албания"}
{"url": "https://offnews.bg/sviat/v-rusia-protestirat-sreshtu-zavodi-za-izgariane-na-bokluk-711746.html", "text": "Над 2 000 души се включиха в митинга против строителството на полигона за отпадъци в градчето Шиес, Архангелска област, протести имаше и в десетки други градове в Русия, съобщи изданието 29.ru, цитирано от редица медии.Три участнички са задържани за нарушение на правилата за организиране и провеждане на митинги, и заради включването си в подобна акция от 7 април. Това е 5-ият анти-боклук протест в Архангелск и първи след лятното прекъсване. Хората протестират срещу действията на властите, свързани с „отпадъчната реформа“, искат оставката на губернатора на областта Игор Орлов и настояват Северът да остане чист.Днес протести се състояха също в Москва, Санкт Петербург, Вологда, Белгород, Северодвинск, Сиктивкар, Казан, Челябинск, Нижни Новгород и др. Участниците протестират срещу строителството на заводи за изгаряне на отпадъци, увеличението на таксите за сметосъбирането, реформата за боклука и проекта за изграждането на полигон в Шиес.Проектът за строителството на комплекса на жп станцията Шиес в Архангелска област предизвика вълна от протести на местните жители, които не стихват от октомври миналата година. Проектът предвижда на въпросния полигон да бъдат стоварвани битовите отпадъци на Москва.На днешния митинг в Шиес говори екологът Алексей Климов от Северодвинск и за пръв път неотдавнашният взрив в Ньонокса /на 8 август т.г./ стана тема на протеста. Припомняме, че тогава в процеса на тестовете на нова техника в района на ракетния полигон на Военно-морския флот избухна експлозия, загинаха 5-има учени, двама военни починаха по-късно от травмите си в болница и други 4 получиха високи дози облъчвания. Инцидентът доведе до повишаване на радиационния фон в Северодвинск.Властите скриха истината за взрива, медиите допуснаха, че той е бил свързан с изпитанията на ракетата „Буревестник“. Имаше предположения, че взривът е повредил малогабаритен ядрен реактор.„Именно властите създадоха паниката. Нивата на замърсяванията бяха не тези, които ни съобщаваха, системата за радиационен контрол беше недостъпна за нас. Но проблемът е, че ни показаха потенциалната опасност“, каза екологът от Северодвинск.", "date": "2019.09.22", "title": "В Русия протестират срещу заводи за изгаряне на боклук"}
{"url": "https://offnews.bg/ikonomika/33-mln-evro-za-proekti-za-vazobnoviaema-energia-i-energijna-efektivno-711745.html", "text": "Министерството на енергетиката ще финансира с 33 млн. евро проекти по програмата „Възобновяема енергия, енергийна ефективност и енергийна сигурност“, предаде БГНЕС.Бюджетът е увеличен двойно в сравнение с предишния програмен период, когато бенефициентите разполагаха с 15, 6 млн. евро. Ще бъдат финансирани дейности за улично осветление, оползотворяване на геотермална и хидроенергия, енергийна ефективност в сградите и други.През настоящия програмен период бенефициенти могат да бъдат и представители на бизнеса, които биха желали да подобрят ефективността на техните производства, като за това са предвидени 2, 5 млн. евро.Общините и ВиК дружествата могат да разчитат на финансиране в размер на 3, 5 млн. евро по процедурата за ефективно използване на хидроенергийния потенциал, посочи в сайта си министерството още в края на май т.г.Използването на геотермална енергия за отопление и охлаждане ще бъде подпомогнато със средства в размер на 3, 4 млн. евро. По тази процедура бенефициенти могат да бъдат държавата и общините.С 8, 2 млн. евро ще се финансират проекти за рехабилитация и модернизация на общинска инфраструктура, по които могат да кандидатстват общините.За подобряване на енергийната ефективност в сгради са отделени 10, 7 млн. евро. Енергийната ефективност и оползотворяването на геотермална енергия в промишлеността се финансира със средства в размер на 2, 5 млн. евро. Още около 1, 1 млн. евро са предвидени за малки грантови схеми за обучения.Агенцията за устойчиво енергийно развитие ще получи 350 хил. евро за извършване на проучване за хидроенергийния потенциал, а Националната електрическа компания – 2, 470 млн. евро за система за прогнозиране, контрол и управление на състоянието на ВЕЦ и язовирите.Програмата „Възобновяема енергия, енергийна ефективност и енергийна сигурност“ се финансира от Финансовия механизъм на Европейското икономическо пространство 2014 – 2021 г. Благодарение на стратегическото партньорство между Министерството на енергетиката и Дирекцията за водни ресурси и енергия на Кралство Норвегия и Националния енергиен орган на Исландия, програмата се развива успешно в България, в резултат на което бюджетът й е увеличен двойно през настоящия програмен период, посочват от енергийното министерство.Основната цел на програмата е намаляване на въглеродната интензивност и повишаване на сигурността на доставките. Тя ще бъде постигната чрез повишаване на производството на енергия от възобновяеми източници, подобряване на енергийната ефективност в сградите, индустрията и общините, както и повишаване на експертния капацитет в областта на възобновяемата енергия и енергийната ефективност.Намаляването на енергийното потребление чрез мерки за енергийна ефективност, в съчетание с използването на енергия от възобновяеми източници, има важна роля за подобряване сигурността на енергийните доставки, опазването на околната среда, както и за създаване на възможности за икономически растеж и работна заетост.По програмата в периода 2007 – 2014 г. бяха изпълнени мерки за енергийна ефективност в 115 сгради общинска собственост. Като резултат от дейностите по програмата бяха спестени близо 72 хил. тона емисии въглероден диоксид и над 5, 6 хил. мегаватчаса енергия на годишна база.", "date": "2019.09.22", "title": "33 млн. евро за проекти за възобновяема енергия и енергийна ефективност"}
{"url": "https://offnews.bg/ikonomika/angelkova-kulturno-istoricheskiat-turizam-e-kliuchov-za-stranata-ni-711730.html", "text": "Културно-историческият туризъм е ключов в програмата ни за утвърждаване на България като целогодишна дестинация. В тази посока работим активно, откакто създадохме 8-те културно-исторически дестинации преди четири години. След тяхното формиране всички включени обекти бележат ръст на посещенията, някои със 100 процента. Това заяви във Велико Търново министърът на туризма Николина Ангелкова, която участва в тържествата за 111-годишнината от обявяване на независимостта на България.Министър Ангелкова съобщи, че за миналата година туристите, посетили страната ни заради културно-исторически интерес, са 20 на сто от общия брой. През 2018 г. отчетохме близо 9,3 млн. чуждестранни туристи. За т.г. от януари до юли те са над 5,1 млн., като при около 25 на сто от тях са декларирани като цел културно-исторически туризъм или комбинирано ползване на морски и летен с него, поясни още тя. Министър Ангелкова информира, че на срещите с контролните органи за обобщаване на сезона по Черноморието са констатирани все по-малко закононарушения в сектора, но има какво още да се желае. По-високи са очакванията на потребителите за качеството на олинклузива. Затова стартираме по искане на бранша диалог и дебати дали да има регулация за олинклузива и каква да бъде тя, ще проведем кръгли маси по темата, анонсира министър Ангелкова.Тя се спря и на проблема с кадрите, който за туризма е по-сериозен.  Успоредно работим с МОН и МТСП и Междуведомствения съвет за кадрите в туризма в посока дуално образование, квалификация и преквалификация. Миналата година подписахме споразумение за туризма с МТСП и Германо-българския център за квалификация и преквалификация и по него към момента са обучени над 450 работещи или безработни. В центъра се работи по две програми – националната за образование и заетост и по финансирането на квалификацията и преквалификацията от самия работодател. Само със съвместни усилия можем да постигнем траен успех в тази посока, обобщи министърът на туризма.", "date": "2019.09.22", "title": "Ангелкова: Културно-историческият туризъм е ключов за страната ни"}
{"url": "https://offnews.bg/sviat/palna-paraliza-v-gartcia-obshtonatcionalna-stachka-e-obiavena-na-24-s-711744.html", "text": "Общонационална стачка на служителите от обществения транспорт и екипажите на морския в Гърция, както и в други сектори, е обявена за 24 септември 2019 г.От българското Външно министерство предупреждават, че за 24 часа работа ще спрат кораби, фериботи, градски транспорт, включително метрото. Ще стачкуват и медицински персонал, преподаватели, а частично - банкови служители и медии.Дипломатическото ни ведомство препоръчва на българските граждани, пребиваващи или пътуващи до Гърция, да се информират предварително за разписанията на обществения и морския транспорт.Информация за предстоящи и настоящи стачни действия може да се получи и на сайта: http://apergia.gr, който е наличен само на гръцки език.При необходимост от съдействие българските граждани могат да се свържат с Посолството ни в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното ни консулство в Солун на телефони: +30 2310 829 210; +30 2310 869 520.", "date": "2019.09.22", "title": "Пълна парализа в Гърция: общонационална стачка е обявена на 24 септември"}
{"url": "https://offnews.bg/gimnastika/prekrasni-ansambalat-ni-grabna-srebroto-na-svetovnoto-v-baku-711732.html", "text": "Ансамбълът ни по художествена гимнастика спечели сребърен медал във финала на съчетанието с пет топки на Световното първенство в азербайджанската столица Баку.Симона Дянкова, Мадлен Радуканова, Лаура Траатс, Стефани Кирякова и Ерика Зафирова играха великолепно и получиха оценка от 29.350 точки (20.700 за трудност, 8.750 за изпълнение).Шампионки след много силно представяне станаха японките с 29.550 точки (20.900 за трудност, 8.650 за изпълнение).Рускините, които вчера получиха оценка от 30.000 за изпълнението си на топки, днес бяха по-адекватно оценени от съдиите и след допуснати неточности по време за изпълнението си взеха оценка от 28.150 точки (20.000 за трудност, 8.150 за изпълнение) за бронзовия медал.", "date": "2019.09.22", "title": "Прекрасни! Ансамбълът ни грабна среброто на Световното в Баку"}
{"url": "https://offnews.bg/sviat/grobove-v-rusia-osamnaha-s-potreti-na-putin-medvedev-i-drugi-politit-711733.html", "text": "В Санкт Петербург полицията образува наказателно дело за поругаване на гробове, след като там бяха поставени портретите на Путин, Медведев, Песков и други политици от върха, съобщава Фонтанка.Ру.В Смоленското гробище са „погребани“ и телевизионните водещи Олга Скабеева и Владимир Соловьов, известни с ярката си подкрепа за правителството, рап-певецът Тимъти и други звезди от шоу-бизнеса.Задържани са трима активисти на протестното движение „АгитРоссия“, в домовете им са извършени обиски, а адвокатите им нямат достъп до тях. Тримата са в ареста заради гробищната акция, наречена „Какво всъщност иска народът“.Протестното движение е публикувало въпросните фотографии в своя Телеграм-канал на 19 септември вечерта и след два часа те са били премахнати. Негови представители твърдят, че са получени от неизвестен човек, който им ги е пратил през месинджъра.За пръв път подобна протестна акция се реализира в гробищен парк. В предишни случаи активистите са импровизирали „гробове“ на политици на различни места. През март т.г. за „гроб“ пред сградата на Следствения комитет бе арестуван местен жител, който бе пратен зад решетките за 28 денонощия.През 2017-2018 г. бяха поругани 28 гроба в Смоленския парк. Тогава обаче извършителите, изповядващи човеконенавист, разрушили гробовете с ритници и юмруци.", "date": "2019.09.22", "title": "Гробове  в Русия осъмнаха с потрети на Путин, Медведев и други политици"}
{"url": "https://offnews.bg/analizi/statukvoto-sreshtu-promianata-glavnata-razdelitelna-linia-v-balgaria-711735.html", "text": "Краят на българския Преход дойде някъде към 2008-2009 г. Оттогава не само е установено постпреходното Статукво, но и цялата ни политическа машина бе организирана така, че това Статукво да бъде укрепвано, циментирано и задълбочавано.Олигархията вече не трябваше да държи държавата на ръчно управление и затова си назначи своите охранители, агенти, доносници, протежета, разносвачи на куфарчета, шофьори и обслужващ персонал да управлява страната така, че Статуквото да функционира безотказно.Статукво, при което една тънка прослойка от 6-7% консумираше огромната част от благата и ставаше все по-богато. А останалите 93-94% от населението нямаха надежден контрол върху своите жизнени стратегии, малки промени в законите, капризи на властта, сделки на управлението с организираната престъпност, случайни или закономерни бедствия можеха да им разбият досегашния живот и те да започнат да валят надолу в жизненото си битие към социалното дъно.Постепенно, обаче, самата власт на обслужващия персонал позволи чрез нея някои личности в този персонал да достигнат мащабите – като финансов ресурс и мрежи на влияние – до статута на олигарси. И това логично доведе до безогледна война между олигарсите от Прехода и олигарсите от постпреходното Статукво.Основният проблем на България, така, както аз го виждам, е, че Статуквото се е изчерпило, то повече не може да продължава, но печелещите от него искат то да продължи и не позволяват неговото реформиране или демонтиране. За тях Статуквото е манна небесна, то пълни техните банкови сметки и ги прави несметно богати, а че държавата ни е деморализирана и осквернена, че затъва в скандали, че върви от един национален траур към друг, е без значение…Статуквото плячкосва България и много му харесва да продължи да я ограбва и лишава от бъдеще.Когато Статуквото набираше сили, чрез които да се установи като неподлежаща на обжалване присъда, аз бях в президентството и можех отблизо да наблюдавам как Статуквото разчиства пътя си, как се стреми да се увековечи и да сложи точка на Прехода.Тогава (2005 г.) писах на президента Първанов в свой анализ, че у нас има вече две антагонистични Българии.„Тяхната“ България е малка, сита и самодоволна, притежава парите и медиите, има правото да казва каквото си поиска, да обяснява на \"Нашата\" България какво се случва в страната, да ѝ насажда оптимизъм и да ѝ внушава, че живее все по-добре. Тя преиграва с пропагандата, понеже вместо оптимизъм може да насади по-силен песимизъм. Защото, ако даден човек чува само колко по-добре си живеят вече хората, а при него нещата не вървят и дори се влошават, може да се обезвери и си каже, че изглежда самият той е неудачник, некадърник и аутсайдер.„Нашата“ България е голяма, обедняла, едвам свързва двата края, бори се за оцеляване и може само да слуша как всичко е наред и колко силно желае „Тяхната“ България да я управлява.Ето защо президентът Първанов не трябва да си заравя главата в пясъка, да не отчита това разделение. Грешка е да смята, че може да стане кандидат на \"Тяхната\" България – най-много да ѝ е марионетка.И президентът Първанов направи своя избор – да бъде кандидат на „Тяхната“, на олигархичната България. Така стана нейна марионетка и тя, като си оплете кошницата, го изплю от своята система на Статуквото, превърна го в политически маргинал.Но след като президентът Първанов направи своя избор и се закле във вярност на „Тяхната“ България, Статуквото му върна жеста и обезпечи 100%-то му преизбиране. То разчисти всички конкуренти, които можеха да размътят водата при президентските избори. Помогнаха несъзнателно (надявам се) и десните, като издигнаха един възрастен човечец, някога, в началото на промените дори не подозиращ, че е седесар. Той вече не е между живите, да почива в мир.И така, на сцената останаха само Първанов и Сидеров, затова друг резултат, освен разгром не можеше да има. Първанов спечели лелеяния втори мандат, осребри го материално, но се обезличи морално.В края на първия мандат се разделихме с него. Въпреки публикуваните две книги (има ги на моя сайт), как съм го съветвал, първият му мандат се превърна в петно в моята биография…Статуквото и тогава, и сега играе на сигурно. То другояче, освен 100%-во гарантиране на победата си, не умее и не иска, то не обича рисковете, то е отрицание на риска. То е антагонистично на самата мисъл за Промяна. И затова вече от три месеца ние виждаме как в София Статуквото тича по две писти, залага на две карти, впрегнало е мощен финансов, личностен, медиен и социологически (социо-лъжи-чески) ресурс да внушава, че има само две кандидатки.Само две възможности – коя от коя всъщност по-вредни и по-уродливи, защото са неговите, на Статуквото два позволени избора. За пакостите на дилетантството, грозотата, лошия вкус и корупцията в София едната възможност е толкова недопустима, а само за падението „Пеевски“ другата не би имала моралното право да е възможност... Но Статуквото знае какво иска и как да го постигне – а то иска само едно – да си остане Статукво.Вярно е, че така, както през последните десетина години функционира политическата ни система, тя моделира и узаконява Статуквото, то е неин образ и подобие. Но е в сила и обратното – Статуквото също моделира и узаконява с функционирането си политическата ни система.И по този начин не само деморализираната и осквернена наша Държава засилва и обезценностява Статуквото, превръща го в гротеска и фарс, но и Статуквото все повече деморализира и осквернява Държавата, стиска я за гушата, притиска парализиращо сънната ѝ артерия, прогонва талантливите и кадърните от България, а ако някой от тях упорито остава тук, го омаскарява, опорнографява, обезсърчава и обезличностява…Това за мен е главната разделителна линия днес у нас – Статуквото срещу Промяната.Статуквото означава агония, апатия, аномия, анемия. Статуквото днес е начало на края, точно както преди десетина години, когато се установяваше, то бе краят на началото.Промяната носи неопределеност. Промяната носи риск. Промяната е нещо като котката на Шрьодингер. Промяната е като котка в чувал. Но тя е шанс за страната ни. Всяко бъдеще след настоящето на Статуквото е по-добро за България от Статуквото на настоящето.Ето защо – според скромното ми лично мнение - от едната страна на разделителната линия днес са кандидатите на Статуквото (в София това са кандидатките на Статуквото), а от другата страна са кандидатите на Промяната. Останалите са подробности от пейзажа, те са шум в системата, те са изхвърлени на вятъра гласове, те са избор без избор.Трябва да се осъзнава, че макар победата на Статуквото на изборите да не е веднъж завинаги и окончателна, и безвъзвратна, с всяка следваща победа Статуквото ще става все по-непроменимо. Защото с всяко завъртане на болта на деморализирането и оскверняването на България, той ще влиза в нейната социална тъкан все по-надълбоко и все по-разкъсващо тази тъкан.И тогава ще достигнем онзи свръхкритичен миг, когато или обществото ни ще издаде своя последен дъх като общество, или ще започне да се случва нещо страшно, за което не ми се мисли…", "date": "2019.09.22", "title": "Статуквото срещу Промяната: главната разделителна линия в България"}
{"url": "https://offnews.bg/futbol/ludogoretc-se-zavarna-na-varha-sled-bezproblemna-pobeda-nad-arda-711747.html", "text": "Лудогорец се върна на върха в класирането след рутинна победа с 2:0 над Арда Кърджали в среща от 10-ия кръг на Ефбет Лига.Треньорът на \"зелените\" Станислав Генчев бе пуснал голяма част от футболистите, които играят по-рядко, но това не се отрази на представянето на тима.Дан Битон даде аванс за домакините в 35-та минута, а в 66-та друг футболист, дошъл в Разград през лятото от израелското първенство - Мавис Чибота довърши гостите. Новината за Арда е, че първи минути с фланелката на тима записа юношата на Ливърпъл Конър Рандал.Така Лудогорец се върна на върха в класирането с 24 точки от 10 мача, с 1 повече от Левски. Арда е на петата позиция с 15 точки, на 4 зад ЦСКА.В друг мач, който се игра по-рано днес Локомотив Пловдив победи Берое с 3:0. \"Черно-белите\" бяха по-активният тим през целия двубой и се възползваха максимално добре от създадените положения пред вратата на съперника.Гостите от своя страна не показаха почти нищо в предни позиции и логично си търгнаха с наведени глави от \"Лаута\". Отличен мач за Локо направи ветеранът Георги Илиев, който откри резултата, а след това подаде на Бирсент Карагарен за втория гол. Крайното 3:0 бе оформен от Ален Ожболт в последните минути на срещата.", "date": "2019.09.22", "title": "Лудогорец се завърна на върха след безпроблемна победа над Арда"}
{"url": "https://offnews.bg/gimnastika/sled-poslednia-den-na-svetovnoto-gratciite-ni-zavarshiha-uspeshno-i-d-711734.html", "text": "Последният ден от Световното първенство по художествена гимнастика в азербайджанската столица Баку завърши успешно за българския щаб.Във финалите на отделните уреди днес момичетата ни спечелиха сребро на пет топки и пето място на обръчи и бухалки.Симона Дянкова, Лаура Траатс, Мадлен Радуканова, Стефани Кирякова и Ерика Зафирова започнаха със съчетанието си на пет топки, което изиграха дори по-хубаво от вчерашния ден. Момичетата ни получиха 29.350 (20.700 за трудност и 8.750 за изпълнение). Те заеха втората позиция, след като Японките стартираха веднага след нас и също бяха безгрешни. Те получиха 29.550 и заеха първото място в 0.200 десети преднина. Трети във финала остана ансамбълът на Русия с 28.150.Във финала на топки груби грешки допуснаха италианките и беларускините, като това им попречи да се борят за медалите.На обръчи и бухалки грациите ни стартираха с първи стартов номер, което може би им изигра лоша шега. Момичетата на Весела Димитрова и Михаела Маевска успяха да изиграят и последната си композиция абсолютно безгрешно, а публиката отново бе на крака. Така те изпълниха четири напълно безгрешни съчетания (в многобоя и финалите) и постигнаха поставената пред себе си цел. Оценката на момичетата ни бе 28.850 (20.100 за трудност и 8.750 за изпълнение) – резултат, който със сигурност можеше да бъде по-висок.Във финала на смесеното съчетание веднага след това поведе Русия с 29.450. Момичетата не допуснаха толкова груби грешки, колкото през изминалия ден. Имаше много неточности като догонване на уред, сграбчване на бухалките с две ръце или загуба на синхрон. Въпреки това те заеха първата позиция с 0,050 стотни преднина пред ансамбъла на Япония.След тях безгрешно играха и основните ни конкуренти – Беларус, Италия и Япония.Беларус имаха леки неточности и получиха 29.100 за изпълнението си. Италия най-накрая показа напълно композицията си и заслужено получи 29.200. Последни играха японките, които получиха 29.400. Това ги изведе на втората позиция след „сборная”. Отборът на Италия спечели бронзов медал на финала на смесеното съчетание. След „фарфале” се наредиха беларускините, а нашите момичета останаха на пето място и не бяха допуснати до отличията.Цялостната изява на България в индивидуалното и ансамблите може да се определи като много достойна. Вижда се, че сме сред основните конкуренти, все по-стабилни сме психически и играем трудна и различна гимнастика.Ако изключим съдийския фактор, особено при ансамблите, можем да определим представянето на момичетата като много успешно. Българският ансамбъл направи истински фурор в залата и в медийното пространство, като явно бе ощетен, както в многобоя, така и на финалите. Със сигурност грациите ни заслужаваха най-малко среброто в многобоя, където останахме трети. Във финалите също бяхме ощетени с пета позиция на смесеното съчетание. Все пак получихме сребро на топки във финалите, което никак не е малко. Важното е, че момичетата ни отново показаха голям напредък и за пореден път дадоха заявка за медал от Олимпиадата.Индивидуалистките ни постигнаха най-важното, за което бяха заминали, а именно спечелиха две квоти за Олимпийските игри в Токио догодина. Боряна Калейн стана четвърта в света и се нареди след трите най-силни гимнастички в индивидуалното – Дина Аверина и Арина Аверина от Русия и Линой Ашрам от Израел. На финалите Калейн зае две пети места на обръч и топка. Катрин Тасева също издържа на напрежението и завърши на девета позиция в многобоя. Капитанът Невяна Владинова успешно помогна за отборното класиране, където останахме на шеста позиция. Тя бе безгрешна на последното Световно първенство в своята кариера.", "date": "2019.09.22", "title": "След последния ден на Световното: Грациите ни завършиха успешно и достойно"}
{"url": "https://offnews.bg/sviat/otroven-s-novichok-britanetc-sadi-rusia-za-nad-1-25-miliona-711741.html", "text": "Британецът Чарлз Роули, който бе отровен през лятото на 2018 г. в Еймсбъри с нервнопаралитично вещество, планира да осъди Русия и да поиска обезщетение в размер на 1, 25 млн.долара, съобщава Daily Mirror.„Чарли продължава да изпитва сериозни вторични ефекти от токсичното вещество, попаднало в организма му. Но той казва, че повече от всичко го безпокои установяването на истината за това какво точно се е случило“, казва пред изданието адвокатът му Патрик Макгуайър.Роули се е обърнал към него за помощ, за да получи правосъдие. Макгуайър му предложил да обмисли възможността да внесе иск срещу руското правителство.На 30 юни 2018 г. в град Еймсбъри в безсъзнание бяха открити Чарлз Роули и 44-годишната Доун Стърджис, която по-късно почина. В дома на Роули полицията откри флакон от парфюм с токсичния „Новичок“, идентичен с онзи, от който през март 2018 г. пострадаха бившият руски разузнавач Сергей Скрипал и дъщеря му Юлия.Разследванията по двата случая са обединени в едно, британските власти обвиниха Русия. Москва отхвърли обвиненията и посочи, че Русия е унищожила всичко подобно под контрола на Организацията за забрана на химическите оръжия.През пролетта на тази година с Чарлз Роули се срещна посланикът на Русия във Великобритания Александър Яковенко. Тогава руският дипломат съобщи, че е дал на британеца изчерпателни отговори по делото за Скрипал. Яковенко посочи, че Роули няма никакви претенции, но отбеляза, че здравето на мъжа постепенно се влошава и не е ясно какво ще стане с него.", "date": "2019.09.22", "title": "Отровен с Новичок британец съди Русия за над $1,25 милиона"}
{"url": "https://offnews.bg/politika/planat-manolova-zamraziavane-na-mestnite-danatci-vatreshni-ringove-i-711740.html", "text": "Местните данъци в София няма да се променят, ако независимият кандидат за кмет на столицата Мая Манолова стане градоначалник на столицата, научи OFFNews.Утре бившият национален омбудсман ще представи програмата си за управление, в която са включени общо 23 мерки, които трябва да бъдат реализирани в рамките на мандата - до 2023 г.Идеите на Манолова са развити в пет стълба – „София - светла, умна и почтена“, „София - чиста, уютна и зелена“, „София - удобна и подредена“, София - с грижа за гражданите“, „София - привлекателна и заможна“.OFFNews се запозна с някои от мерките в програмата за управление на Манолова. Сред тях са довършването на Околовръстния път и започване на изграждането на вътрешни градски рингове за разтоварване на трафика в центъра на града. Освен това в плана на независимия кандидат-кмет са записани три нови трасета на метрото - до Околовръстния път в посока Божурище, до кв. Слатина и Арена Армеец, до Симеоновския лифт и ИКЕА.Като точка в плана за управление на Мая Манолова ще бъде записан ангажимент за осъществяването на референдуми и обществени поръчки на блокчейн платформа.", "date": "2019.09.22", "title": "Планът Манолова: Замразяване на местните данъци, вътрешни рингове и 3 нови трасета на метрото"}
{"url": "https://offnews.bg/medii/polititci-za-kazusa-v-bnr-zhurnalisti-glagolstvat-nuzhna-e-promiana-711739.html", "text": "„Изпълнителната власт и политиците не трябва да се бъркат професионално и кадрово в ръководството на БНР. Не може и определени NGO-та и партийно пристрастни групички в Радиото да смятат, че то им е частна собственост и могат да си правят каквото си искат с държавните средства, които получават от бюджета на всички данъкоплатци“.Това каза в интервю за предаването „Неделя 150“ на програма вицепремиерът и министър на отбраната Красимир Каракачанов.„Радиото не е частна собственост на група от хора, то е национално. Никой не може и не трябва да си мисли, че под хубавата мантия на свободата на словото може да прави каквото си иска, защитавайки определени идеи“, подчерта той.Журналистите да не ми глаголстват„Работата на журналистите е не да правят оценки, а да предават фактите такива, каквито са, и да не вземат политическа страна, и да ми глаголстват по теми, които дали ги разбират или не ги разбират, това си е тяхна работа. Да си имат убежденията, да си ги държат вкъщи“, каза вицепремиерът.Според Каракачанов журналистическата гилдия и СЕМ трябва да намерят изход от ситуацията в БНР:„Политиците нека останат две крачки в страни. От дебата за проблемите в националното радио би ми се искало да се роди един истински дебат за журналистиката и за нейното състояние и ниво в България като цяло“.„ГЕРБ ще подкрепи предложението на БСП за създаване на анкетна комисия,която да изясни картината със случващото се в БНР... Трябва промяна в Закона за радиото и телевизията, тъй като той е от 1999 година и в него има неща, които не са актуални на времето, а част от тях са и причина за тежкото финансово състояние на БНР и на БНТ“. Това каза пред БНР Тома Биков от ГЕРБ.Той поясни, че една анкетна комисия има единствено функцията да изследва определен проблем и през нея не могат да се издават присъда или да се провежда разследване. Според Биков е добре депутатите да се възползват от възможността чрез такава комисия да получат информация по случая от всички страни:„И двете страни в казуса не казват нищо конкретно, а в публичното пространство остават само тези обвинения, че някой се опитва да управлява задкулисно“, каза той.Тома Биков поясни, че когато се говори за независимост, то тя става уязвима, когато една медия има големи дългове.Според депутата всеки може да се изкушава да оказва влияние върху БНР, но подобна тенденция трябва да бъде пресечена.Биков очаква, че казусът „БНР“ може да положи основите на разговор, който да приключи с резултат, а именно промяна в Закона за радиото и телевизията.Правителството се самосаботира„Правителството само́ се саботира. Скандалите са неспирни. Те съпътстват работата на правителството и живота на обществото и вече са толкова много, че човек трудно може да ги запомни… В момента държавата се управлява на базата на кражби и разпродажби, които рано или късно излизат наяве“. Това каза пред БНР Христо Проданов, заместник-председател на ПГ на БСП.На 111-годишнината от независимостта на България страната ни е на 111-о място по свобода на словото, отбеляза той и подчерта, че независимостта не е константа.", "date": "2019.09.22", "title": "Политици за казуса в БНР: журналисти глаголстват, нужна е промяна в закона, тънем в скандали"}
{"url": "https://offnews.bg/politika/bsdp-ne-sa-chetiri-partiite-zad-manolova-nie-ne-biahme-na-sreshtata-711742.html", "text": "Лидерът на българските социалдемократи Йордан Нихризов информира, че БСДП не е била поканена и не е присъствала на срещата на Мая Манолова с левите партии, които я подкрепят за вота.„Не за пръв път в предизборна обстановка политически партии се представят от името или като наследници на БСДП, без да притежават подобно право.Това ни налага да реагираме винаги, когато се опитват да откраднат идентичността ни, както се случва често в наши дни по различни поводи“, посочва Нихризов в писмо до редакцията на OFFNews.Политикът уточнява, че на предстоящите местни избори в община Столична Българската социалдемократическа партия/БСДП/ ще участва със самостоятелна листа за съветници и кандидати за районни кметове.", "date": "2019.09.22", "title": "БСДП: Не са четири партиите зад Манолова, ние не бяхме на срещата"}
{"url": "https://offnews.bg/obshtestvo/iliana-jotova-v-troian-da-se-vglezhdame-po-chesto-v-snimkite-na-dedit-711729.html", "text": "Трябва ни същата увереност на дедите ни отпреди 111 години, които знаеха къде искат да стигнат, как да строят бъдещето. Трябват ни същата воля и сила, независимо от конюнктура, от свои и чужди интереси. С тези думи вицепрезидентът Илияна Йотова приветства жителите и гостите на град Троян, където заедно с тях чества Деня на независимостта на България.Вицепрезидентът определи 22 септември като предизвикателство и отговорност към общество, политици и държавници. „Предизвикателство е към нас като общество и граждани, защото е необходимо да повярваме в собствените си сили, в силата на единението. Предизвикателство е пред политиците, защото трябват конкретни политики, разумни и полезни за хората. Предизвикателство е пред държавниците, защото силна и просперираща държава се гради със силни институции“, изтъкна Илияна Йотова. По думите на вицепрезидента днес имаме нужда от силни хора, отговорни за съдбините на България и българския народ, за да може всеки българин да живее достоен живот.Вицепрезидентът Йотова заяви, че 111 години поколения българи преживяват и триумфи, и трагедии, успехи и крушения, противопоставяне и обединение. „Пишем своята история като народ, което не би било възможно без 22 септември 1908 година. Обявяването на независимостта е извор на самочувствие и национален оптимизъм“, посочи вицепрезидентът.Илияна Йотова призова често да се вглеждаме в избелелите фотографии от тези паметни събития, защото „те ни срещат с хора – смели, дръзки, горди“. По думите на вицепрезидента това бяха истински водачи, които имаха едно верую и една мисия – да върнат величието на един народ, пет века потъпкван, но съхранил българщината, да строят съвременна, модерна и просперираща България на обединените и независими българи.По-късно кметът на община Троян Донка Михайлова показа на вицепрезидента Илияна Йотова традиционната улица на занаятите в центъра на града.", "date": "2019.09.22", "title": "Илияна Йотова в Троян: Да се вглеждаме по-често в снимките на дедите ни"}
{"url": "https://offnews.bg/obshtestvo/evropejski-den-bez-avtomobili-zatvoren-za-koli-e-chast-ot-tcentara-na-711709.html", "text": "На днешния празник София отбелязва и Европейския ден без автомобили като част от седмицата на мобилността.  До 19.00 часа е забранено влизането на пътни превозни средства в центъра на града между булевардите \"Дондуков\", „Васил Левски\", „Патриарх Евтимий\", „Христо Ботев\" и „Александър Стамболийски\".Изключение се прави за граничните улици, за колите на градския транспорт и автомобилите на сватбени тържества, както и на живеещите в района. Кампанията „Европейски ден без автомобили“ цели намаляването на шума и вредните емисии във въздуха, както и подобряване на качеството на живот в големите градове. За първи път денят без автомобили се отбелязва през 1998 г. във Франция. В инициативата днес участват големи български градове, освен столицата. ", "date": "2019.09.22", "title": "Европейски ден без автомобили, затворен за коли е част от центъра на София"}
{"url": "https://offnews.bg/futbol/zvezda-na-totnam-pred-stoichkov-vreme-e-arzhentina-da-napravi-neshto-711737.html", "text": "- Ерик, много благодаря за това, че се съгласи да ни приемеш тук в твоя втори дом – Тотнъм!- Удоволствие е за мен!- На мен лично ми се струва, че играеш една наистина важна роля в този тим. Разкажи обаче как се чувстваш? Как виждаш ти нещата като играч, който е толкова важен за отбора си?- Чувствам се много добре тук. Отборът е супер. Всички са много добре подготвени и ме карат да се чувствам отлично и горд, че съм част от този клуб. Доволен съм от нещата, които се случиха през изминалия сезон.- Отборът е много млад, но и има много силни играчи с добро бъдеще пред себе си. Какво е усещането да тренираш всеки ден с един от най-добрите голмайстори в света – Хари Кейн?- Хари е изключителен футболист. Да тренирам с него всеки ден е прекрасно. На първо място той е много добър като човек. Освен това е и уникален професионалист. Винаги дава максималното от себе си. Вече сме заедно няколко години и виждам как дори на тренировките се раздава докрай. Но така действа не само той, но и всички останали момчета в отбора ни. Тренираме много усърдно, за да се опитаме да бъдем възможно в най-добра форма и да имаме успехи.- А беше ли готов отборът ви да се бори за титлата с клубовете, които водеха убедително в класирането като Манчестър Сити, Ливърпул? В един момент разликата беше от пет точки… Вътре в отбора мислите ли, че е възможно да ги изпреварите?- Да, имаше такъв момент. Особено, когато Ливърпул започна да губи точки. Мислехме, че ще започнем да съкращаваме разликата. Имаме наистина много добър отбор и това беше реално. Опитахме се да се съсредоточим върху ежедневната ни работа на тренировките и да играем мач за мач. Във всеки двубой излизахме с мисълта да вземем трите точки. През последния месец за съжаление загубихме някоя и друга точка. Ако не ги бяхме изпуснали сигурно щяхме да сме по-напред в класирането. Първенството е дълго, непредсказуемо и силите са изравнени. Мисля, че реално имахме шансове. Но това е минало. Сега просто трябва да сме спокойни и да продължим да работим здраво.- Защо в последните мачове стана така, че се разминахте с мечтата? Може би отсъствието от отбора на двамата играчи натоварени с много важни мисии оказа влияние – имам предвид Хари Кейн и Деле Али.- Разбира се. Очевидно е, че те са много важни за Тотнъм. И двамата са от онази порода футболисти, които сами могат да решат даден мач. Нормално е когато имаш двама контузени титуляри, нещата за тима да се усложняват. А в този случай ставаше въпрос за двама абсолютно ключови играчи. Освен това с толкова много мачове през сезона зад гърба ни е нормално да има и натрупана лека умора в отбора. Хубавото е, че те все пак успяха да се възстановят. Стана от една страна сравнително бързо, но от друга не достатъчно бързо, за да бъдем толкова силни, колкото искахме в края на първенството.- Взискателен ли е треньорът ви? Опиши ми Маурисио, моля?- Да. Маурисио Почетино е взискателен мениджър. С него тренираме здраво, особено през дългите седмици, когато имаме по два мача. Когато седмицата е по-къса, е малко по-леко, но той поддържа отбора постоянно активен и с желание за работа. Затова винаги сме готови за битки.- Ерик, трудно ли те беше да се адаптираш в Англия? Тук няма много аржентинци.- Първата година беше тежка. Хем трябваше да се адаптирам, хем имах лош късмет и се контузих. Освен всичко, ми трябваше доста време, за да мога отново да играя. Така премина първата ми година тук. Играх много малко. След това през втория сезон нещата тръгнаха по-добре и успях да свикна.- Мнозина се питат - как можем да опознаем по-добре Ерик? Какво би разказал, за да могат хората да знаят повече за теб? Разкажи малко за твоето детство, за времето във Ривър Плейт и разбира се за трудното решение да преминеш в Европа.- Имах късмета да дебютирам на 17 години в Ривър. Ако не бъркам, там играх една година и половина. След първия ми мач обаче мина доста време, през което не можах да играя редовно. Но пък когато успях да се върна в титулярния състав, вече нищо не можеше да ме спре. Играх във всички мачове и след това ме взеха в Рома едва на 18 години.- Да сменим малко темата. Тренираш всеки ден тук, но вероятно си мислил и за изявите си на Копа Америка? Какви бяха очакванията на Аржентина за тази Копа Америка?- Аржентина винаги се цели в титлата на всяко първенство, на което играе. И смятам, че винаги имаме силен отбор. Страната ни винаги е имала добри играчи, а сега поколението е едно от най-добрите. Този отбор има силна нужда от победи. От много време нямаме никакви успехи и се надяваме най-накрая те да дойдат. Важното е да се подготвим добре за следващия голям форум. А от моя страна ще дам максимума от себе си, за да имаме шанс за трофей и запомнящо се представяне.- Знаеш да се бориш. Все пак играеш в едно от най-добрите и оспорвани първенства в света. Когато обаче отидеш в националния отбор, не ти ли се струва, че има прекалено голям натиск върху Меси? Всички гледат само него и го коментират, а той е един наистина скромен човек. Познавам го много добре. Обаче какво е да играеш с него и да бъдете заедно в съблекалнята, на лагери, да пътувате?- Лео е невероятен! Много добър като човек. Като играч не е нужно да го коментирам, защото целият свят знае на какво е способен и как може сам да решава мачовете на футболния терен. Мисля, че Аржентина винаги го е уважавала и ще продължава да го уважава. Той е феномен не само като играч, но и като човек.- Можем ли да очакваме най-после злато за Аржентина не само на Копа Америка?- (смее се) Дано!- Аз обичам много златото!- Дано да стане. Време е вече да имаме голям успех с фланелката на страната ни. В родината всички очакват това от нас, а има голям заряд за триумф и вътре в отбора.- Ще ми обещаеш ли да вкараш важен гол с левия крак? Или с десния? Няма значение. Само да вкараш.- (Смеят се) Дано да имам късмет да играя дълго на високо ниво. Когато съм на терена, винаги се опитвам да дам максимума от себе си, да дам най-доброто на което съм способен, за да може отборът ми да победи. Това е най-важното.- Видях нещо вкъщи пред телевизора през 2014 г. Какво можеш да кажеш за тази година? Имаше ли нещо, което да я отличава от всички останали ?- 2014-а…- Спомняш ли си един гол?- Да. Онзи, който вкарах с удар \"рабона\". Знаех си, че ще ме питаш за него. (Смее се)- Как го направи?- И аз не знам. Просто беше нещо, което се случи за миг. Просто така го почувствах. Усетих увереност в собствените ми възможности. Добре, че ми се получи и топката влезе в мрежата.- И какво си помисли в онзи момент? Как успя да вземеш решението и да направиш всичко толкова бързо, за да се получи ударът?- Подадоха ми топката и тя идваше към мен малко бавно. В момента ми хрумна идеята и дори не се замислих. Бях убеден, че ще стане, ако бия така. Не му мислих много-много, а просто стрелях. Всичко стана за една секунда и се получи.- Ерик, от един футболен левичар на друг левичар, много ти благодаря!- Беше удоволствие!- Късмет и да вкараш много голове!- Благодаря!", "date": "2019.09.22", "title": "Звезда на Тотнъм пред Стоичков: Време е Аржентина да направи нещо голямо"}
{"url": "https://offnews.bg/volejbol/tedi-salparov-prikliuchva-s-natcionalnia-otbor-po-volejbol-711736.html", "text": "Това сигурно ми е последният мач с националния отбор. Исках да завърша по-позитивно, но Словения беше много по-добра от нас и заслужено победиха. Пожелавам им успех в четвъртфинала. Това заяви Теодор Салпаров пред bTV минути след тежкото поражение на 1/8-финалите на Евроволей 2019.На въпрос дали решението му не е плод на емоциите и ще се включи за предстоящата европейска олимпийска квалификация, Салпаров отговори така:\"Според мен шансовете на тази квалификация са нулеви, така че по-добре младите да играят, да се развиват, да трупат опит, за да може след една, две, три или четири години да имат нужното самочувствие и да играят тези мачове много по-добре от сега, защото определено ни липсва концентрация и постоянство.Не може след един такъв гейм... във волейбола е така, губиш една лека ситуация и се обръща целия мач. Затова вече няма смисъл да се изнервям и да стоя аз тук, защото много съм дал на националния отбор и той много ми е дал, така че има и други след мен, които трябва да играят\", каза още той.\"Много състезатели останаха в България, които можеше да са тук. Опитни състезатели, които в такива мачове имат нужната рутина и опита да променят хода на мача, докато се вижда, че хората, които влизат отвън – влизат по-сковано и нямат опита и рутината да обърнат нещата в наша полза, когато ни е тежко\", добави Салпаров.", "date": "2019.09.22", "title": "Теди Салпаров приключва с националния отбор по волейбол"}
{"url": "https://offnews.bg/politika/fandakova-pri-balotazh-shte-tarsia-podkrepata-na-horata-koito-iskat-711713.html", "text": "Основните ми опоненти в кампанията преди местния вот са популизмът, лъжите и манипулациите. Те вече започнаха, макар че кампанията все още не е. Това заяви кметът на София и кандидат за нов мандат Йорданка Фандъкова по Нова тв. При балотаж на местния вот тя ще разчита на „всички хора, които искат промяната да продължи с още по-ускорени темпове\", стана ясно от думите й. Заставам пред хората с готови проекти за развитие на София, зад които стои много работа и ясни източници на финансиране, каза още кметът. Дойдох с два автобуса, нови и удобни са, по линия 84 ги сменихме с газови от най-висок екологичен клас. Подменихме 90% от автобусите в движение. Това е реална стъпка към по-чистата околна среда, доволна е Фандъкова. Тя разказа и за работата си с премиера Бойко Борисов. Говорим за това, което сме постигнали, и за възможностите за развитие на града. Моите условия като кандидат за кмет на София винаги са свързани с проектите за столицата. Никога средствата не идват даром. Трябва много да се работи, да се подготвят проекти и да се защитават и г-н Борисов отлично знае това“, добави Фандъкова.„Опитът винаги е полезен, както положителният, така и пропуските, стига да си взимаме поука и да знам как да коригираме работата си. За 10 години винаги се допускат грешки. Хората обаче не очакват оправдания, а да дадем решенията и да поправяме тези грешки и да вървим напред. ", "date": "2019.09.22", "title": "Фандъкова: При балотаж ще търся подкрепата на хората, които искат промяната да продължи"}
{"url": "https://offnews.bg/futbol/fenovete-na-levski-sa-schupili-863-sedalki-na-stadiona-na-slavia-711714.html", "text": "Фенове на Левски, които бяха в Сектор В на стадион \"Славия\", са счупили 863 седалки. Това е показала проверката, която е направена след дербито от 10-ия кръг на Ефбет Лига, което завърши с победа за \"сините\" с 2:0.Триумфът на 26-кратните шампиони обаче ще струва скъпо, тъй като тимът ще трябва да възстанови щетите и да ремонтира въпросните седалки. Така клубът от \"Георги Аспарухов\" ще плати солено, заради част от своята публика.На стадиона имаше над 3000 зрители, а двете агитки на гостите бяха в два различни сектора. Феновете на \"белите\" пък бяха подготвили хореография за срещата.След двубоя президентът на Славия Венцеслав Стефанов попита индиректно полицаите защо не са предприели действия срещу феновете на гостите.\"Чудя се защо платих хиляди левове на полицията за охрана на стадиона, а те стояха безучастно и гледаха как се чупят седалки, как се чупи нечие имущество. Вместо да влязат с палките в сектора и да въдворят ред, те стоят и гледат.Поне да си бяха платили билет за мача, щом ще са само зрители. Сега чакам Комисията по етика към Българския футболен съюз да вземе отношение. През целия мач се чуваше какво скандира агитката на Левски. Мен ме глобиха с 10 000 лева, да видим сега какво ще решат от Комисията.А относно седалките: от Левски знаят, че който чупи, купи. Но на мен ми е за друго - след 20 дни младежкият национален отбор на България посреща Сърбия на стадион \"Славия\". Какво ще си помислят съседите като дойдат тук и видят тази грозна гледка на трибуните. Срамна работа.Гледам в агитката на Левски все млади хора. Това ли са хората, които са бъдещето на България? Това бъдещи родители ли са? Просто нямам думи. Ние в Славия искаме да създаваме възможно най-добрите условия за децата и юношите. Младите са преди всичко.Дори да имахме възможност за по-скъпи футболисти, пак щяхме да залагаме на българското. Така смятам аз, късно ми е да се променям. Държавата трябва да отделя средства за спорта.Вдигнат се продавачите в книжарниците на протест, след тях чистачките, след тях зеленчукопроизводителите, а пари трябва да се дават за младите, за спорта. Това е най-важното\", каза Венци Стефанов пред Спортал.", "date": "2019.09.22", "title": "Феновете на Левски са счупили 863 седалки на стадиона на Славия"}
{"url": "https://offnews.bg/112/balgarin-e-zaginal-pri-izkachvane-na-olimp-711712.html", "text": "Българин е починал при катерене на Олимп, алпинистът е паднал в скален процеп в рисков терен на планината. Въпреки проведена мащабна спасителна операция от гръцките власти, продължила над пет часа, мъжът е починал.В акцията се включи спасителната служба и пожарникари от района на Литохоро. При падането травмата обаче е била фатална, съобщават спасителите, цитирани от БНР. Възрастта и името на загиналия не се посочват. Това е вторият случай на загинал българин-планинар под Олимп през тази година. През май тази 25-годишен наш сънародник загина в същата планина.", "date": "2019.09.22", "title": "Българин е загинал при изкачване на Олимп"}
{"url": "https://offnews.bg/112/17-pozhara-ot-zapaleni-starnishta-globi-do-12-000-lv-ne-spirat-ogani-711715.html", "text": "Седемнайсет сигнала за възникнали пожари в обработваеми земеделски площи са подадени към дежурните екипи на МЗХГ и ДФ „Земеделие“ през изминалото денонощие. Те са станали в областите Русе, Плевен и Монтана и са обхванали общо над 1 500 дка.Сигналите са постъпили от дирекция \"Пожарна безопасност и защита на населението\" към МВР.Дежурните екипи на МЗХГ и ДФЗ са посетили на място опожарените площи. Въпреки забраните за палене на нивите, земеделските стопани продължават да прочистват сухата растителност от площите чрез подпалването й.Най-големи са щетите в област Русе, където са лумнали шест пожара. Пламъците са обхванали общо около 1 000 дка в землищата на селата Сливо поле, Мартен, Бабово, Борисово, Черешово и Мечка.Още шест пожара, на обща площ от 250 дка, са възникнали в област Монтана. Запалени са били стърнища в селата Долни Цибър, Станево, Студено буче, Долни Белотинци и Вирове.В област Плевен са горели пет пожара. Два от тях са били в землищата на град Долни Дъбник, два до град Кнежа и един до село Койнаре. Засегнати са над 250 дка.Глобата за първо нарушение е от 1500 до 6000 лв., а при повторно е от 2000 до 12 000 лв., припомня ДФЗ. В процес на установяване е дали площите със запалени стърнища са заявени за подпомагане по схемите и мерките на директните плащания и кои са кандидатите. Те ще бъдат санкционирани, а глобите ще бъдат определени в зависимост от тежестта на нарушението.Наказанията могат да достигнат до лишаване от субсидии по една или няколко схеми за подпомагане в продължение на една или повече години.", "date": "2019.09.22", "title": "17 пожара от запалени стърнища, глоби до 12 000 лв. не спират огъня в нивите"}
{"url": "https://offnews.bg/volejbol/tcvetan-sokolov-mnogo-sam-razocharovan-nishto-ne-igrah-711710.html", "text": "Националният отбор по волейбол отстъпи пред Словения с 1:3 гейма на осминафиналите на европейското първенство 2019 и по този начин отпадна от надпреварата.Една от звездите на „лъвовете” Цветан Соколов не скри разочарованието си от представянето на националите. До този мач словенците нямаха и спечелен гейм в срещите с България, но на тази негативна тенденция беше сложен край, докато при нас определено се забелязва голямо отстъпление.“Във всички има една горчивина и разочарование, понеже всички се стремяхме към една цел. Не успяхме да я постигнем и лично аз за себе съм страшно разочарован за представянето ни на това Европейско първенство. Абсолютно съм разочарован и от това, че не ни излезе играта и второ, че направихме това класиране.Разочарован съм от всичко това, което се случва. Аз лично не играх днес, нищо не показах. Мисля, че и никой друг не е показал собствените си възможности днес. Нито един не показа на какво е способен. Абсолютно нищо не ни се получаваше. Така, че резултатът е този, защото ние не успяхме да играем”, заяви Цветан Соколов.", "date": "2019.09.22", "title": "Цветан Соколов: Много съм разочарован, нищо не играх"}
{"url": "https://offnews.bg/obshtestvo/otide-si-atraktivniat-tv-vodesht-prof-iulian-vuchkov-711748.html", "text": "Почина проф. Юлиан Вучков, тв водещият Мартин Карбовски го съобщи пръв във \"Фейсбук\".„Преди малко, на 83-годишна възраст във Военна болница почина професор Юлиан Вучков.Бог да те прости, професоре, за мен беше разкош да те познавам.Пиша тази жалейка със ясна цел - след като напоследък нашият екип се грижеше за професора (благодарим ви Алина и Виктор !) днес ние се питаме дали ще има кой да организира изпращането му.Надяваме се да не останем сами в тая трудна задача. Просто защото не знаем какво да правим“, написа Карбовски.Биографията на Юлиан Вучков е обяснимо дълга и цветна. Той е роден на 31 януари 1936 г. във Варна. Завършва гимназия в Хасково и театрознание във ВИТИЗ през 1958 г. Защитава докторска дисертация в Института за литература при Българската академия на науките на тема „Българската драматургия (1878 – 1944).Български есеист, публицист, театрален, литературен и телевизионен теоретик, критик, доктор на науките. Създател, коментатор и водещ на редица телевизионни предавания. Дълго време погрешно наричан и самонаричащ се „професор“. От октомври 2012 г. – почетен професор на Университета по библиотекознание и информационни технологии, а от 2013 г. – и на УНСС. Той е един от най-ярките образи на екрана. Работи дълги години в Канал 1 (в предаването „Всяка неделя“), 7 дни ТВ, където създава рубриката „Храна за душата“ – предаване, посветено на проблемите и философията на човешкото съществуване. Първото си предаване „Ум робува, ум царува“ води по Канал 2001 в продължение на 3 години. По-късно води предаването „Размисли и страсти“ по телевизия СКАТ.До февруари 2009 г. Вучков е водещ на предаването „Времена и нрави“ по телевизия ТВ2. Предаването е на живо, гостуващите музиканти свирят и пеят на живо. Води рубриката „Посланията на Юлиан Вучков“ във „Вестник за жената“. В края на февруари 2009 г., Юлиян Вучков е отстранен от телевизия ТВ2, както и неговото предаване „Времена и нрави“ е свалено от ефир. Впоследствие е преместено в телевизия ББТ, където се излъчва за 4 месеца, а после напуска канала.Вучков продължава да работи в Нова телевизия в предаването „Здравей България“ като „Морален наблюдател“ веднъж седмично, в което 10 минути той дискутира морала в обществото. От 7 септември 2010 г. стартира предаването „Времена и нрави“ по телевизия „Канал 3“. През март 2012 г. напуска Канал 3 заради получени по-добри предложения от други телевизии. През 2013 г. се подвизава в предаването „Гореща точка“ по ТВ 7. През март 2014 г. предаването му „Времена и нрави“ е преместено в телевизия Евроком.", "date": "2019.09.22", "title": "Отиде си атрактивният тв водещ проф. Юлиан Вучков"}
{"url": "https://offnews.bg/politika/tcvetan-tcvetanov-gerb-shte-napravi-otstaplenie-ot-smesenite-regioni-711738.html", "text": "„Всички основни политически формати ще отчетат по-добри резултати на местните избори. След вота всеки ще бъде победител. ГЕРБ ще бъде първа политическа сила, но няма да има тези 130 кмета. БСП и „Обединени патриоти“ ще имат повече кметове. Най-печеливши в тези избори ще бъдат ДПС“.Това каза в предаването \"Неделя 150\" на БНР Цветан Цветанов, председател на „Евроатлантически център за сигурност“. Той припомни, че за 13 години партия ГЕРБ се е изградила като единствената алтернатива в смесените региони.„Днес обаче политическото решение, което се взема от Изпълнителната комисия, е не навсякъде и не на всяка цена в тези места ГЕРБ да има представителство. Това води до леко отдръпване и демотивиране на достойните мюсюлмани и българо-мохамедани, които припознаха ГЕРБ като единствената алтернатива. ГЕРБ ще направи отстъпление от смесените региони“, каза Цветанов.„Резултатите от местните избори ще дадат фактите, с които всеки един ще трябва да се съобразява. Местната власт е гръбнакът на партията, но и гръбнакът за развитието на регионите“, посочи още той.Според Цветанов след шпионския скандал решенията за реализирането на големите енергийни проекти са започнали да минават много бързо.По думите му единствените, които могат да саботират правителството, „са тези, които участват в него, и в голямата си част тези, които могат да бъдат опоненти в българския парламент“.По повод скандала в БНР и информацията за оказван натиск върху медията Цветан Цветанов призова за смелост и засегнатите да обявят имената на опиталите се да им окажат влияние, за да се спрат спекулациите по темата.", "date": "2019.09.22", "title": "Цветан Цветанов: ГЕРБ ще направи отстъпление от смесените региони"}
{"url": "https://offnews.bg/politika/borisov-chestit-praznik-neka-badem-po-uvereni-i-po-edinni-711719.html", "text": "Премиерът Бойко Борисов поздрави българите от своя Фейсбук профил по случай 111 години от обявяването на Независимостта. \"Честит празник! Обявяването на независимостта е едно смело и значимо събитие, с което българският народ се гордее! Постижение, сложило край на дългия път към националното освобождение, за което много достойни българи са се борили.111 години след този смел политически акт, ние продължаваме развитието на страната ни по европейски, следвайки идеалите за свобода и независимост.Нека да бъдем по-уверени в нашите възможности и по-единни в нашите действия, както са били нашите достойни предци\", пише премиерът.", "date": "2019.09.22", "title": "Борисов: Честит празник, нека бъдем по-уверени и по-единни"}
{"url": "https://offnews.bg/politika/spasi-sofia-shte-napravim-gradska-zheleznitca-za-80-mln-evro-711722.html", "text": "Градска железница в столицата, обещават от Спаси София, ако кандидатът им Борис Бонев стане кмет. Първите три линии ще са до Перник, Своге и Елин Пелин, а хората ще се возят с един билет за градския транспорт във влаковете, уверяват от неправителствената организация.Целта е да спрат колите да навлизат и замърсяват столицата. Железопътните линии ги има, 2/3 от селата имат или гара, или спирка. Остава само да се изработят маршрути с бързи, удобни, редовни влакове, обясняват от Спаси София, които се надяват и така да се намали броя на заетите паркоместа. Основната финансова тежест по въвеждането на градската железница ще бъде закупуването на подвижния състав. Един адекватен за нуждите на Софийската агломерация влак с дължина 42 метра и превозен капацитет от 123 седящи и около 180 правостоящи пътника струва между 3 и 4 милиона евро според конфигурацията си. За правилната експлоатация на системата градът ще има нужда от минимум 20 състава или инвестицията за подвижен състав ще е около 80 милиона евро. Съществуват редица финансови инструменти, позволяващи на общината да кандидатства за безлихвен или нисколихвен кредит, например от ЕБВР. Според Спаси София железницата може да се разраства с още линии, според техния план следващите три са: Сливница – гара Елин Пелин с интервал на движение от 30 минути; Банкя – Биримирци – гара Подуяне – Казичене с интервал на движение от 30 минути; рингова линия Яна – Централна жп гара – Яна с интервал на движение от 30 минути. ", "date": "2019.09.22", "title": "Спаси София: Ще направим градска железница за 80 млн. евро"}
{"url": "https://offnews.bg/tenis/naomi-osaka-specheli-titlata-pri-zhenite-v-osaka-video-711723.html", "text": "Бившата световна номер 1 в женския тенис Наоми Осака спечели турнира от категорията Premier в Осака, след като победи Анастасия Павлюченкова с 6:2, 6:3 на финала на надпреварата.Осака не срещна трудности и за първи път спечели домашния турнир. За японката това е трети финал в Осака, като предишните два пъти загуби от Каролин Возняцки (2016) и Каролина Плишкова (2018).През цялата седмица световната №4 не загуби нито сет, като стартира похода си към отличието с победа над първата ракета на България – Виктория Томова.Така тя добави втора титла през кампанията, след като спечели Australian Open през януари. Другите два трофея на Наоми са от US Open и Индиън Уелс миналата година.\"За мен е много специално да спечелят тук. Това е градът, в който съм родена и ако трябва да съм честна - това ми даде сила да запазя постоянството си\", сподели Осака след победата.", "date": "2019.09.22", "title": "Наоми Осака спечели титлата при жените в Осака (видео)"}
{"url": "https://offnews.bg/volejbol/slovenia-ni-pokaza-vratata-na-evro-2019-711708.html", "text": "Националите по волейбол приключиха безлично участието си на европейското първенство.В мач от осминафиналите воденият от селекционера Силвано Пранди отбор загуби 1:3 (27:25, 17:25, 16:25, 17:25) от Словения в пълната зала в Любляна. Българите показаха игра само в първия гейм, след което се сринаха и бяха напълно безпомощни срещу вдъхновените домакини.Сривът настъпи при 5:1 за България във втората част. Последва поредица от точки за домакините и Словения на свой ред поведе с 8:6. Домакините продължиха да натискат и увеличиха преднината с цели 8 точки при 18:10. До края на гейма словенците не позволиха противодействие и наложиха волята си с 25:17, а с това изравниха резултата 1:1 гейма.До края на срещата родните представители играха ролята на догонващ. Усилията на треньорското ръководство за промяна чрез смени не дадоха резултат, като волейболистите ни не намериха верния път за съпротива.В следващите три части те отстъпиха на съперника, а с това Словения спечели мача само с един загубен гейм. Така нашите ще бъдат между 9-о и 16-о място в класирането според резултатите в другите мачове.Следващата цел на България е класиране за олимпиадата от втори опит, след като остана на точка от място в Токио на турнира във Варна.", "date": "2019.09.22", "title": "Словения ни показа вратата на Евро 2019"}
{"url": "https://offnews.bg/lajfstajl/nauchno-fantastichen-sezon-po-tv1000-711634.html", "text": "Сезон на научната фантастика е подготвил филмовият канал TV1000 през есента.\"Пълен мрак\", \"Хрониките на Ридик\", \"Воден свят\" и още фентъзи заглавия ще се завъртят по филмотечния канал всяка вечер от понеделник, 23 септември, в 22:00 часа .В чест на премиерата на  по ,  ще покаже вълнуващи научно-фантастични моменти и интригуващи истории за спокойните ви вечери у дома. Настанете се удобно и се насладете на емблематични и класически научно-фантастични филми по  през есента. От дистопични бъдещи светове до близки срещи с извънземни, ще бъдете пренесени в мистични атмосфери и необичайни реалности.\"Воден свят\" (23 септември, в 22:00 часа) ни праща в далечното бъдеще, когато полярната ледена шапка се е разтопила, Земята е покрита с вода, а човешката раса се бори за оцеляване на полуразрушени лодки и импровизирани плаващи градове. Моряк мутант се оказва въвлечен в конфликта между безмилостните \"Пушачи\" и дете, което разполага с таен ключ към вълшебно място, наречено \"Сушата\". Морякът решава да придружи момиченцето и майка му до легендарната земя. С Кевин Костнър.\"Заразно зло: Живот след смъртта\" (24 септември, в 22:00 часа) е четвъртият филм по известната видеоигра. Мила Йовович е в ролята на Алис и обикаля света, който е опустошен от вирусна инфекция, за да открие оцелели.\"Живот назаем\" (25 септември, в 22:00 часа) ни праща в близкото бъдеще, в което изкуствени органи могат да се купуват на кредит. Мъж има проблеми с вноските за сърцето, което е поръчал. В \"Пълен мрак\" с Вин Дизел (можете да го гледате в четвъртък, 26 септември, в 22:00 часа) изоставени космически пътешественици се борят да оцелеят на изгорена от слънцето планета, която изглежда безжизнена - поне преди да се впуснат в сенките.В \"Хрониките на Ридик\" (27 септември, в 22:00 часа) издирваният престъпник Ридик пристига на планетата Хелион, за да се възправи срещу нашественическата империя на Некромонгърите - армия, която планира да промени или убие всички хора на планетата. С Вин Дизел.Следете  за програмата.", "date": "2019.09.22", "title": "Научно-фантастичен сезон по TV1000"}
{"url": "https://offnews.bg/obshtestvo/pochitame-balgarskia-svetetc-kozma-zografski-711599.html", "text": "Църквата почита българският светец преп. Козма Зографски. Преподобни Козма се родил във втората половина на XII век. Произхождал от търновско болярско семейство. Получил солидно образование. Освен български, знаел отлично и гръцки език. Родителите му пожелали да го оженят. Но той живеел с пламенното желание да стане монах. Затова тайно избягал в Света Гора Атонска. Бил приет като послушник в българския Зографски манастир \"Св. Георги Победоносец\", основан в 898 г. Показал голямо усърдие като послушник. Вършел с примерна любов всичко, което му е било възлагано от манастирската управа. Заради това му усърдие скоро бил постриган за монах. Получил служба еклисиарх в съборната манастирска църква.Веднъж на Благовещение, храмов празник на големия светогорски манастир Ватопед, преп. Козма имал чудно видение. Бил гост на манастира. За своя изненада видял в храма и после на трапезата да разпорежда една жена с царствено величие. Понеже на Света Гора жени не се допускат дори за посещение, Козма бил силно съблазнен и смутен. На изповед пред духовника си той открил своето смущение. Заинтересуван, духовникът го запитал:Как изглеждаше тая жена? Козма отговорил: Невиждана красота, невиждана слава!Духовникът се развълнувал. Той разбрал коя жена е видял Козма и му заговорил: И ти не позна каква жена ти се е явила в манастира, посветен на божествената Мария? Ти си видял Небесната покровителка на Св. Гора и на целия свят!  Козма благодарил на духовника за това обяснение. Топло благодарил и на св. Богородица за нейното благоволение да му се яви.Козма бил ръкоположен за йеродякон, а след това и за йеромонах и вече можел самостоятелно да извършва всички служби. Веднъж бил сам в църква. Помолил се на св. Богородица да му посочи пътя на спасението. И чул разговор между нея и синът и Исус Христос. Спасителят казал на Пресветата Си Майка за Козма: Нека се отдалечи от манастира на безмълвие! Козма предал този божествен съвет на игумена, който разрешил да се изпълни.В една скала на запад от манастира, в пустинна местност, Козма си изсякъл пещера и се преселил в нея. Почнал да се подвизава в пълни усамотение и безмълвие. В тая пещера той получил дар на прозорливост.Веднъж преподобни Козма заболял. Поискало му се да хапне риба. Но морето било далеч. Нямало човек да отиде да улови риба. В един момент планински орел се спуснал край него и оставил при входа на пещерата голяма прясна риба. Козма я приготвил за ядене. Но глас отвътре му внушил да остави половината на съседа си, старецът Христофор, защото рибата била негова собственост.На другия ден Христофор го посетил в килията му. Св. Козма го посрещнал с думите: Добре дошъл! Аз те очаквах. Част от рибата съм запазил за тебе, за да подкрепиш постническите си сили. След това Козма разказал на госта си как поискал да си хапне риба и как орел му донесъл тая риба. Христофор пък от своя страна разказал как същият орел грабнал преди това рибата от него, когато я чистел и миел. Двамата отшелници коленичили един до друг и благодарили на Бога, че така дивно се грижи за тях.Наближил краят на земния живот на преп. Козма. Последните дни преди смъртта му били много тежки. Очаквал го подвиг, за който предварително знаел направо от Спасителя.Бил посетен от стареца Христофор. Като доближил до пещерата, Христофор се спрял, защото чул разговор вътре. Като изчакал края на разговора, той почукал на вратата. Като влязъл вътре, не намерил никого, освен стареца Козма. Учуден, го запитал: С кого разговаряше?В стеснение Козма му открил истината: Посети ме Христос Господ и ми възвести, че ще ме нападне сатаната със свои пълчища и ще измъчи плътта ми. Това е знак на скорошното мое минаване в другия, вечния живот.Двамата подвижници се разделили. Св. Козма определил деня, когато Христофор ще трябва пак да го посети. Когато пак го посетил на определения ден, Христофор го намерил полумъртъв. Какво ти е? - запитал той.Снощи - отговорил св. Козма - ме нападна сатаната с цяло пълчище демони. Той почна да ме рита със злоба и да вика към демоните: „Ленивци, глупци! Не можахте да се справите с един!\" С бясна стръв той ме би, както виждаш по раните на тялото ми. . .На третия ден след сатанинския побой св. Козма тихо предал душата си на Господа на 22 септември 1323 г.", "date": "2019.09.22", "title": "Почитаме българския светец Козма Зографски"}
{"url": "https://offnews.bg/obshtestvo/v-poslednia-den-na-liatoto-slanchevo-vreme-i-slab-viatar-711697.html", "text": "Слънчево ще е времето днес, южен вятър вдига температурите. Максималните температури ще са между 21 и 26 градуса. Астронимическата есен настъпва утре в 10,50 ч. българско време. В последния ден на лятото край морето ще грее слънце и ще духа слаб вятър. Максималните температури ще са между 19 и 22°, температурата на морската вода е 22-23 градуса. Вълнението на морето ще е 1-2 бала. В планините ще е приятно, но привечер облаците се увеличават. Термометрите няма да се качат над 18 градуса на 1200 метра и от 11 на 2000 метра. ", "date": "2019.09.22", "title": "В последния ден на лятото - слънчево време и слаб вятър"}
{"url": "https://offnews.bg/obshtestvo/retro-vlak-s-paren-lokomotiv-vozi-dnes-mezhdu-sofia-i-cherepish-711699.html", "text": "По време на престоя си туристите могат да посетят Черепишкия манастир \"Успение Богородично\", както и да разгледат музейната част в комплекса. В обратното направление композицията с ретро локомотива ще потегли от гара Черепиш в 14.15 ч., уточняват от БДЖ. Цената на билета е 29.50 лв. за пътуване в двете посоки (с включени запазени места). Децата до 7-годишна възраст ще се возят безплатно, без да ползват отделно седящо място, като при закупуване на билети е необходим документ, удостоверяващ тяхната възраст.Националният железопътен превозвач напомня, че децата на възраст до 10 години задължително пътуват с придружител.", "date": "2019.09.22", "title": "Ретро влак с парен локомотив вози днес между София и Черепиш"}
{"url": "https://offnews.bg/politika/ninova-nezavisimostta-e-sastoianie-na-duha-711724.html", "text": "Независимостта е състояние на духа. Ако всеки българин я носи в себе си и има характер да я защитава пред вътрешни и външни сили, то и България ще пребъде като свободна и независима държава.Това написа председателят на НС на БСП Корнелия Нинова във Фейсбук по случай 111-та годишнина от обявяването на Независимостта на България.Нека заедно и смело пазим българщината и отстояваме независимостта си. Честит празник, пише още Нинова. ", "date": "2019.09.22", "title": "Нинова: Независимостта е състояние на духа"}
{"url": "https://offnews.bg/politika/ignatov-vaucheri-za-chastni-iasli-i-gradini-za-neprieti-v-obshtinski-711711.html", "text": "Демократична България представи петата част от програмата „София – столица на децата“ на среща с гражданите в Южния парк. В дискусията се включи официално и водачът на листата за общински съветници Методи Лалов, кандидатът за районен кмет на община „Триадица“ Димитър Божилов и авторите на образователната програма на ДБ.Пред вас стоят отдадени хора, задълбочени в проблемите на София и предлагащи решения. Доверете им се. Това, което гарантирам, е, че тези хора могат да отстояват обществения интерес, заяви Методи Лалов.Пред събралите се родители и деца арх. Борислав Игнатов каза: „В нашата програма сме се постарали всички мерки и стратегии за следващите 4 години да бъдат ориентирани през погледа на нас, гражданите. София има нужда от нова скорост. Никой няма време да чака с десетилетия елементарни неща като тротоари, канализация, градски транспорт. Ние се фокусираме върху това, да направим качествена промяна във всички свързани сфери, така че да върнем доблестта и достойнството на града ни.Арх. Игнатов изтъкна основните акценти в частта „За децата“, като на първо място изведе иновативното решение за справяне с проблема с липсата на места в детските ясли – чрез придобиване от общината на помещения в новостроящите се сгради. Освен това семействата на децата, които не са класирани за детски ясли в собствения си район, ще получават ваучери, дотиращи записването в частни детски заведения. Като важни акценти той изведе развитие на доброволчеството и подобряване качеството на храната, която децата получават в учебните заведения. „За да сме сигурни, че ще постигнем качествено хранене в училищата, ще направим така, че аз и районните кметове ще посещаваме училищата на случаен принцип и ще обядваме с децата, за да видим какво се предлага в менюто им“, заяви арх. Игнатов. Гражданите имаха възможност да получат отговори на своите въпроси от авторите на програмата - Георги Няголов и проф. Александър Кьосев от Управленска алтернатива на ДБ, Грети Стефанова, зам.-кмет по образованието на район „Красно село“, Десислава Пенчева, издател на списание „Образование“, Люба Батенбергска, експерт политики за деца и образование, Димитър Лазаров, експерт образование, Златина Станкова, председател на фондация „Зеленика“, Михал Сотиров, експерт здравен менидмънт и учителите Марта Джалева и Мария Ангелова.Според Георги Няголов Столична община би могла да направи доста повече, за да осигури еднакво качество на всички учебни институции и по-добри условия на работа на учителите и непедагогическите служители. ДБ държи да бъде осигурен едносменен сутрешен режим на обучение за всички деца от 1 до 4 клас и целодневна организация на учебния ден за тях, както и да се осигури по-добра физическа среда за всички детски градини и училища.Проф. Александър Кьосев изведе две конкретни политики в областта на културата насочена към децата - семейни културни ваучери и дигитална занималня. „Културните политики към децата са продължение на образователните политики и те трудно могат да бъдат разграничени. Имам предвид достъп до култура и приобщаваща културна среда, цялостен жизнен стил, противопоставен на бруталността, агресията и цинизма, в който живеем“, заяви проф. Кьосев.Той обясни, че на училищните настоятелства да бъдат предоставяни семейни ваучери за посещение на културни събития, които ще бъдат раздавани по определени критерии, разработени от настоятелствата, родителските комитети и учителите.„Ще предложим на Столичния общински съвет да бъде гласуван един нов фонд в областта на културата – „Дигитална занималня“. Фондът ще се разпределя на проектен принцип между училища, родителски комитети и читалища, така че читалищата да разработят дигитална база, която да контролира образованието в сянка.“В своето изявление Димитър Божилов, кандидат за районен кмет на община „Триадица“, каза: „Заставам изцяло зад решенията които предлага Демократична България. Те поставят едно ново ниво на местно самоуправление - по-близко до хората, по-близко до гражданите и техните семейства. Те създават икономиката на тази община и трябва да бъдат подкрепяни, а не да се сблъскват с апатията и безразличието, което проявява Столична община. ", "date": "2019.09.22", "title": "Игнатов: Ваучери за частни ясли и градини за неприети в общински заведения деца в София"}
{"url": "https://offnews.bg/dw/balgaria-prez-1989-kakvo-razkazva-filip-dimitrov-711750.html", "text": "Филип Димитров е премиер на България в периода ноември 1991-декември 1992. Той влезе в историята на прехода като \"първият демократично избран български министър-председател\". Днес Филип Димитров е съдия в Конституционния съд на България. Интервюто на ДВ с него е част от поредицата \"30 години по-късно\". Тя е посветена на промените в България и в целия тогавашен съветски блок, започнали преди 30 години.-Очаквахте ли, че Тодор Живков ще падне? Помните ли как научихте за свалянето му?-Верният отговор е: и да, и не. Полша и Унгария, колкото и малко да научавахме за тях, бяха вдъхновение. От месеци се държахме (аз поне) донякъде предизвикателно, като че е дошло времето да падне. Беше повече въпрос на чест. От друга страна беше трудно да си представиш как точно ще стане това.-Помните ли как тогава си представяхте бъдещето на България - след 10, 20 или 30 години?-Знаех, че трябва да отпушим процеса и да променим веднага някои особено лоши закони. Затова и на 13 ноември, понеделникът след свалянето на Тодор Живков, закачихме с колегата ми Константин Муховски прокламацията за незабавни законови и административни промени. Но за 10-30 години след това - не знам. Само знаех, че никак няма да е лесно.-Кога и как влязохте в политиката?-Не бях мислел за партия. Смятах, че основавайки Адвокатски съюз (за което бяхме започнали да работим от края на октомври), ще имам(е) трибуна и средство за въздействие. След 10 ноември пишех устави на кого ли не. А след като Соломон Паси ме покани да напиша политическата декларация на Зелената партия, докато да се опомня, ме избраха за заместник-председател. После дойде декларацията ми \"Ние не се разграничаваме\" (от \"Долу БКП\" за разлика от позицията на председателя и говорителя на СДС). А на кръглата маса представих проекта за неотложни изменения в Конституцията (от БКП го бяха получили предварително и голяма част от него логично беше влязла в проектозакона, който обявиха на следващия ден).-Кои, според Вас, бяха ключовите събития през първата година след свалянето на Тодор Живков?-Те са очевидни: кръглата маса, изборите за ВНС, оставката на президента Младенов и избора на Желю Желев, падането на Луканов. Това горе-долу следва същата логика, както и процесът в другите две страни с реална кръгла маса - Полша и Унгария. Разбира се, това ставаше с цяла година закъснение и компартията си беше взела поуки от развитията в Полша и Унгария, затова беше по-трудно. Изборите показаха, че в България комунистите вече са преодолели първата уплаха.Математически СДС имаше горе-долу толкова депутати, колкото и Солидарност, но те бяха спечелили всички места, обявени за избори (1/3 от Сейма), а ние бяхме претърпели поражения на много места. Това до голяма степен се компенсира от оставката на Младенов, предизвикана с демонстрации и с \"Града на истината\" (подобно на налагането на парламентарно избираем президент в Унгария, което отстрани Пожгай от надпреварата). Затова лично аз настоявах след оставката на Луканов да се предизвикат нови избори, но СДС реши да се върне в парламента, а Подкрепа прекрати стачката си.-Кои, според Вас, бяха най-големите грешки, допуснати от управляващи и опозиция в този период?-Всички хора правят грешки, но неизменното поставяне на този въпрос говори за неизживян марксизъм. Това, което прави марксистката доктрина така ограничена и плоска, е вярата, че обществото се развива от една предварително зададена социална конструкция към друга такава. За дейците остава да \"отгатнат\" правилно \"обществените закономерности\", т.е. какво да се прави и ако нещо не е наред, значи те са допуснали \"грешки\". Политиката е система от човешки избори (понякога дори не между добро и лошо, а между лошо и по-малко лошо) и да се мисли какво би било, ако нещо не би било така, е полезно за стимулиране мисълта на студентите, но твърде несигурно занимание. Нерядко действия, които неутрализират възможността да стане нещо много лошо след години, се оценяват като причината за нещо по-малко лошо.-Кои, според Вас, са онези български политици от първите няколко години след 1989, които трябва да останат в историята?-Аз не мога да раздавам билетчета за учебниците по история. Мнозина имаха своя принос, но накрая решава - може би не винаги справедливо - самата история, т.е. това, което по различни пътища се внедрява в колективното (без)съзнание.-Как виждате България днес - 30 години след свалянето на Живков?-България намери мястото си в западния свят, което впрочем достойните българи са се борели да ѝ осигурят през последните сто и петдесет - двеста години. Днес България е толкова европейска, колкото всички европейски страни. Това не значи да е богата колкото Франция или подредена колкото Германия. Още има и категории труд, които са много подценени. Но дори по отношение на доходите разликите не са така драстично големи както ги описват, ако прибавим в оценката данъци, собственост, някои цени.\"Ние сме най-бедните в Европейския съюз\" е лозунг на недоволството, но не ни описва като нещастна държава, а ни поставя в една доста висока категория. Особено смущаващо е, че мнозина българи в неудовлетвореността си се самоунижават като отказват да се чувстват това, което са. Говорят за \"тях, европейците\", препоръчват равна дистанция спрямо тях (т.е. нас си) и например Русия, говорят за балансирано приемане на НАТО (т.е. на себе си) спрямо \"другите\", изобщо тегли ги към балканска неопределеност - онова, което достойните българи още през 19 век са отхвърляли. Тези, които работят целенасочено, за да стимулират такива чувства, едновременно с това разказват небивалици за времето на комунизма.-На какво, според Вас, се дължи засилващата се носталгия към времената на Живков и НРБ?-Живеем в свят на недоволство. Неприлично е да не искаш промяна, да не твърдиш, че всичко е объркано (такава държава няма), че всички, които те управляват, са корумпирани и безчестни. За всичко ми е виновна държавата, а аз се мисля като свестен само защото всички други са идиоти. Младите не могат да изпитват носталгия по нещо, което не са виждали. Те естествено не могат да си представят нито задушаващата атмосфера, нито печатите по бедрата, нито откритите листове, нито празните магазини.За тях такъв абсурден свят просто не е за вярване. Комунистическото минало им се привижда с всичко, което имат днес, благодарение на демокрацията плюс някакви твърдяни \"удобства\", които били загубени. Затова е важно да се изучава престъпният характер на комунистическия режим. А поне за някои от по-старите важи обяснението на онзи осемдесетгодишен телевизионен събеседник, който казва: \"Как хубаво си живеехме преди, всичко беше по-лесно, и на бригадите се веселехме, а и жените повече ме харесваха.\"Да оставим анекдота настрана. Разбирам, че повечето от тези, които някакси са успели да се справят по време на комунизма, не са престъпници и е мъчително да им докажем, че животът им е минал под знака на фалшиви и престъпни идеи. Затова и в Германия истинската морална денацификация дойде близо тридесетина години след края на войната. След тридесет години обаче тази деликатност вече е изчерпала смисъла си.", "date": "2019.09.22", "title": "България през 1989: какво разказва Филип Димитров"}
{"url": "https://offnews.bg/112/ekshan-v-ovcha-kupel-mazh-se-e-barikadiral-v-doma-si-strelia-otvatre-711726.html", "text": "Мъж на 57 години стреля с пистолет в жилищен блок в квартал \"Овча купел\". Той се е барикадирал в дома си и вече 17 часа психолози преговарят с него. На мястото на инцидента има полиция и командоси. Опитите мъжът, за когото се твърди, че има психични отклонения, да бъде убеден да напусне жилището си, са без успех. Той не е ранен и е сам в апартамента, съобщи Нова тв. Казаха ни да не напускаме домовете си. Излязохме, за да проверим какво се случва. Тогава чухме 7-8 изстрела. Разбрахме, че е човек с психични проблеми, който живее в блока, разказа един от живущите в блока Пламен Гатев.Това е добър човек от квартала, който не се е карал с никого. Жена му почина и може би вследствие на това се е отключило заболяване. Доколкото знам, работи в СОТ, обяснява друг жител на \"Овча купел\".", "date": "2019.09.22", "title": "Екшън в Овча купел: Мъж се е барикадирал в дома си, стреля отвътре"}
{"url": "https://offnews.bg/futbol/treniorat-na-barselona-poe-otgovornostta-sled-porednia-rezil-711717.html", "text": "Треньорът на Барселона Ернесто Валверде сподели след загубата на Барселона от Гранада (0:2), че е сериозно притеснен от играта на каталунците извън \"Камп Ноу\".Специалистът добави, че е готов да поеме отговорността за най-слабия старт на отбора в испанската Ла Лига през последните 25 години.\"Притеснен съм, защото далеч от дома се представяме посредствено. Нито една победа от четири гостувания е ясен знак, че не сме в добра ситуация.Някои от играчите се присъединиха по-късно към отбора, но това не е оправдание за слабата ни игра при гостуванията. Доминирахме териториално, но не създадохме голови положения и така и не успяхме да се върнем в мача.Футболистите са главните действащи лица на терена, но накрая треньорът е този, който поема отговорност за случващото се\", каза Валверде.Испанските шампиони получиха попадение рано, рано в срещата след детинска грешка на Жуниор Фирпо, която позволи на Рамон Азеез (2') да се разпише.През втората част Валверде предприе драстични мерки, вкарвайки в игра младата надежда Ансу Фати и суперзвездата Лионел Меси с надеждата те да раздвижат нещата в атака. Това обаче не се случи. Даже обратното и домакините удвоиха преднината си, след като Алваро Вадийо (66') бе точен от дузпа.Taка Барселона се намира на 7-ото място в класирането с актив от 7 точки, което не се е случвало от сезон 1994/95. Каталунците са с 1 по-малко от кръвния враг Реал Мадрид, който тази вечер гостува на Севиля. Гранада пък застана на първото място с 10 пункта.", "date": "2019.09.22", "title": "Треньорът на Барселона пое отговорността след поредния резил"}
{"url": "https://offnews.bg/volejbol/valentin-bratoev-s-ostri-dumi-po-adres-na-silvano-prandi-711716.html", "text": "Бившият волейболен национал Валентин Братоев не остана безучастен към слабото представяне на националния отбор на България на европейското първенство. България отпадна на 1/8-финалите, след като загуби от Словения с 1:3 в Любляна.Минути след това Братоев, който беше освободен през лятото заедно с близнака си Георги и още трима играчи, пусна кратка публикация, адресирана най-вероятно към селекционера Силвано Пранди. Малко по-късно той допълни мисълта си с по-подробно мнение за станалото през лятото и вече недвусмислено нападна и италианския специалист.\".", "date": "2019.09.22", "title": "Валентин Братоев с остри думи по адрес на Силвано Пранди"}
{"url": "https://offnews.bg/futbol/luis-suares-shte-bade-dalga-i-slozhna-godina-za-barsa-711725.html", "text": "Нападателят на Барселона Луис Суарес призна след загубата на каталунците от Гранада (0:2), че предстои сложна година за тима му.Испанските шампиони се намират на 7-ото място в класирането с актив от 7 точки, което не се е случвало от сезон 1994/95. Барса е с 1 по-малко от кръвния враг Реал Мадрид, който тази вечер гостува на Севиля. Гранада пък застана на първото място с 10 пункта.\"Това е една болезнена загуба. Трябва да анализираме много неща и да бъдем критични към себе си, за да се подобрим и да продължим напред. Мачът стана сложен за нас още от самото начало.Само след минута игра вече губехме, а това направи нещата много по-трудни за нас. Притежавахме топката, но не бяхме убедителни и не успявахме да създадем ситуации.Трябва да приемем факта, че сме длъжни да побеждаваме, но не го правим. Има още много път да извървим, но първенството се печели именно с такива мачове. Сега е моментът да анализираме какво се случва. Ще бъде дълга и сложна година за Барса\", каза Суарес.", "date": "2019.09.22", "title": "Луис Суарес: Ще бъде дълга и сложна година за Барса"}
{"url": "https://offnews.bg/psihologia/za-nezavisimostta-i-zavisimostta-v-otnosheniata-711728.html", "text": "Зависимост и независимост. Какво ги свързва, освен това, че са противоположностиТе са процеси - ставаш зависим и независим с течение на времето. Зависи от вида зависимост и независимост - това определя количеството време. Зависимостта е - да имаш външен център. Бебето с първите глътки въздух е зависимо от майката. То не може да оцелее. Няма своя идентичност. Това сякаш е първообразът на зависимостта.Тя често е отношенческа. В началото на живота зависимост и оцеляване се припокриват. Без майката няма живот. Аз и мама сме едно. Няма Аз все още.Влюбването и обичането също сякаш преповтарят модела на ранната зависимост. Не мога без теб. Ти си животът - без теб ще умра. Да, но това е илюзия за умиране.Харесвам една мисъл на Юнг - обичането е мога без теб, но искам с теб. Т.е на някакво ниво - сякаш е важно да можем да запазим центъра си вътрешен.Зависимостта в отношенията прави Рая и Ада на една ръка разстояние. Буквално. Има те - на седмото небе. Няма те - пропадане в безднатаТова е рискът да имаш външен център.Мисля, си , че когато си позволим да изнесем центъра си навън, животът често ни дава ситуации, за да си го върнем.Защото както гласи надписът от хан Омуртаг - човек се ражда и умира сам.И не ли това и ужасът от смъртта - скъсване на връзките с другите? Най - самотното пътуване.Или може би път към друго раждане. Независимостта - отделянето идва с отговорностите. Така, както порастването със свободата и вземането на решения.Ставането на Аза авторитет за изборите.Понякога е като пропастта в \"Спасителя в ръжта\" - стоим на ръба на живота си и искаме някой да ни хване. Някой да ни спаси. Някой да ни даде посока. Но, когато сме големи, е трудно да бъдем доволни от чуждото спасяване. Вече имаме претенции как да се случи нашето живеене.Изборът сам да си си център - това сякаш е процесът на ставането на независим.Ялом казва, че колкото повече имаме в себе си, толкова от по-малко имаме нужда отвън.Кой знае. Вярвам, че това е част от процеса на живеене - ставането на независимостта.Говоря за отношенческа независимост, че можем да оцелеем емоционално и без да имаме вкопчването в образа на Другия, на този, който да ни спаси и обгрижи.И ето - днес лятото стои на ръба на есента. И една невидима сила вече го бута в есенните предели. И то не се съпротивлява. Отдава се. Защото знае, или може би чувства, че пак ще се роди. В една нова година. В една нова градина. В един нов живот.Защото няма случайни срещи и раздели.Няма случайни зависимости и независимости.Всички те са част от пулса на Вселената.Честит празник!", "date": "2019.09.22", "title": "За независимостта и зависимостта  в отношенията"}
{"url": "https://offnews.bg/politika/goliamoto-molene-vili-vutcov-majki-i-profesori-na-kraka-pri-siderov-711727.html", "text": "Гражданска инициативна група поиска лидерът на АТАКА Волен Сидеров да се кандидатира за кмет на София, съобщиха от партията. Сред инициаторите били известни лица от сферите на културата, спорта, медицината, образованието, както и майки на малки деца.Всички те се обединяват около Сидеров, защото в неговата кандидатура виждат единствения способен да спре пошлостта на гей-парадите по улиците на столицата, да подобри сигурността и да сложи ред в управлението на града. Те дойдоха на пл. „Славейков” лично да поискат кандидатурата му и му пожелаха да защитава християнските ценности от либералната пропаганда, уточняват от Атака. Сред известните личности, които подкрепят лидера на АТАКА да се включи в битката за кметския пост в София, са футболният треньор Велислав Вуцов, световноизвестният пианист акад. Атанас Куртев, проф. Красимир Опров, директорът на болницата в Ботевград д-р Пламен Китанов, европейският вицешампион по бокс Благой Соколов, художникът Валентин Ангелов и други. От съобщението на Атака не става ясно какво е отговорил Волен Сидеров на инициативната група.Преди дни той обяви, че ще подкрепя Фандъкова за кмет в надпреварата в София, после обаче стана ясно, че се подготвя инициативен комитет, който настоява Сидеров да се кандидатира за кмет. ", "date": "2019.09.22", "title": "Голямото молене: Вили Вуцов, майки и професори на крака при Сидеров, искат го за кмет на София"}
{"url": "https://offnews.bg/obshtestvo/prezidentat-i-saprugata-mu-praznuvat-nezavisimostta-s-balgarite-v-niu-711720.html", "text": "Президентът Румен Радев започва днес работно посещение в Ню Йорк за участие в 74-атасесия на Общото събрание на ООН. По време на визитата Радев ще се включи в срещата на най-високо равнище по въпросите за климата и ще изнесе реч пред Общото събрание на световната организация. Акцент в програмата днес е среща на Радев с българската общност в генералното консулство в Ню Йорк, където от 19,30 ч. местно време президентът и неговата съпруга Десислава Радева ще отбележат празника на Независимостта на България. Темата за българите зад граница бе една от основните в речта на държавния глава пред Народното събрание при старта на новия политически сезон, припомня БНР. В началото на месеца от трибуната на парламента Радев лансира идея за даване право на българи по рождение, придобили двойно гражданство да могат да се кандидатират за народни представители, президент и вицепрезидент.В понеделник започва участието на президента в 74-ата редовна сесия на Общото събрание на ООН. На срещата на върха световните лидери се очаква да призоват за действия в отговор на ескалиращата криза с климата. По-късно през деня президентът Румен Радев ще участва в събитие на високо равнище, посветено на защитата на религиозните свободи.Българският президент ще участва и в Глобалния бизнес форум на Майкъл Блумбърг по време на посещението си, което ще продължи до 26 септември. Предвидена е и среща с американски еврейски организации.В Ню Йорк е и вицепремиерът и министър на външните работи Екатерина Захариева. Радев във фейсбук: „На 22 септември 1908 г. с достойнство и дързост българската държава зае своето пълноправно място на международната политическа сцена. За едва 30 години след Освобождението израсна поколение държавници, което с воля и последователност формулира и проправи пътя на националния ни идеал. В онези тежки дни страната ни съумя да стане регионален лидер и да догонва с бързи темпове империи и кралства от целия континент“, пише Радев.„Днес сме изправени пред своя собствен 30-годишен вододел. Три десетилетия след началото на прехода нашият път напред преминава през също толкова значими предизвикателства, очакващи своето решение. И преди столетие, и днес независима България означава справедливост, развитие, европейска перспектива. От нас зависи дали ще се задоволим с настоящето си положение или ще се борим, подобно на предците ни, за да моделираме собствената си историческа съдба. Нека с разум и самочувствие да работим за изграждането на модерна България. Честит празник!“, пише още президентът.", "date": "2019.09.22", "title": "Президентът и съпругата му празнуват Независимостта с българите в Ню Йорк"}
{"url": "https://offnews.bg/obshtestvo/chestvame-111-godini-ot-nezavisimostta-na-balgaria-711700.html", "text": "Днес празнуваме 111 години от Независимостта на България, провъзгласена с Манифест на 22 септември 1908 г., който цар Фердинанд І прочита в двора на църквата \"Св. 40 мъченици\" в старопрестолния град Търново. Провъзгласяването на независимостта на България е политически акт, извършен от правителството на Александър Малинов. С него се отхвърля васалната зависимост на България от Османската империя, наложена й от Берлинския договор, сключен през 1878 г.В черквата \"Св. 40 мъченици\" княз Фердинанд прочита манифеста за обявяването на независимостта и се отслужва молебен за благоденствието на българската държава. След това министър-председателят Малинов прочита отново манифеста на историческия хълм Царевец пред събралото се хилядно множество.Провъзгласяването на независимостта не само е голям успех за българската дипломация, но и след него васалното княжество започва да се нарича царство България, а българският владетел вече се титулувал цар.22 септември е обявен за официален празник с решение на Народното събрание от 10 септември 1998 г.Кулминацията на тържествените прояви е във Велико Търново. Честванията започват с Божествена света Литургия, оглавена от Негово високопреосвещенство Великотърновски митрополит Григорий, която ще бъде отслужена в историческата църква \"Св. 40 мъченици\". От 19.30 ч на площад „Цар Асен“ ще се проведе тържествена проверка (заря), в която ще участва представителна част на НВУ. Преди нея курсанти от военния университет ще покажат строеви хватки с оръжие. От 10.30 ч в Архитектурно-музеен резерват „Царевец” започва военният ритуал по издигане националното знаме на Република България. След официалните слова и празничния благослов, ще бъдат поднесени венци и цветя на Пирамидата на Независимостта. Курсанти от НВУ ще участват и в празнично шествие, което ще завърши с полагане на гирлянди на паметник „Майка България”.В шествието ще се включат и участниците в ХІII-ия Международен фестивал на военните оркестри. Пред сградата на „Български пощи“ във Велико Търново граждани и гости на града ще могат да се насладят на своеобразен шоу-спектакъл на участниците във феста с разнообразна програма: от военни маршове до съвременни музикални произведения.", "date": "2019.09.22", "title": "Честваме 111 години от Независимостта на България"}
