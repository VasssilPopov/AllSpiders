{"url": "https://offnews.bg/sviat/ek-otlaga-dokladite-za-napredaka-na-stranite-ot-zapadnite-balkani-698250.html", "text": "Годишните доклади на EK за напредъка на балканските страни ще бъдат отложени за след изборите за ЕП, които ще се проведат в края на май, съобщиха дипломатически източници от Брюксел за сръбската държавна телевизия РТС, цитирани от БТА.Докладите трябваше да бъдат обявени в средата на април. Според анализатори посоката на политиката на разширяване на ЕС към Западните Балкани ще зависи от резултатите от европейските избори.Докато страните членки на ЕС не искат да рискуват с темата за разширяването в навечерието на изборите, отлагането на докладите може да размести планирания календар на събитията, защото за решението на броя нови глави, които ще бъдат отворени например в преговорите със Сърбия, ще има само две или три седмици.Лакмус за положението с разширяването на ЕС ще бъде решението през юни за започване на преговори със Северна Македония, което, въпреки споразумението с Гърция, не е сигурно, посочват анализаторите.Ситуацията може да се усложни и от резултатите от изборите, допълва РТС.", "date": "2019.02.24", "title": "ЕК отлага докладите за напредъка на страните от Западните Балкани"}
{"url": "https://offnews.bg/sviat/plemennitcata-na-skripal-mislia-che-sergej-e-martav-a-iulia-ia-darz-698251.html", "text": "Племенницата на Сергей Скрипал Виктория обяви, че според нея той е мъртъв, а дъщеря му е държана като заложник. „Не знам какво се е случило. Сергей Викторович не го виждаме и чуваме, тоест - според мен той не е жив, а Юлия я държат като заложник”, каза Виктория пред bTV, като допълни, че Сергей Скрипал би опитал да се свърже поне с майка си.Виктория обясни, че се надява Юлия да се върне, защото има в Москва къща, кола и куче. „Когато говоря с хора, които са запознати, на нас ни казват – „Новичок” е бойно отровно вещество клас А, най-висок клас. Тоест, хората, заразени с това вещество, не би трябвало да оживеят при никакви обстоятелства. А от британската страна разбираме, че този „Новичок” къде ли не са го оставяли, звучи смешно”, коментира Виктория.Тя допълни, че се чуди как сочените за извършители Петров и Баширов са носили със себе си отровното вещество навсякъде и никой не се е заразил.Виктория Скрипал каза още, че не вярва в \"българската следа\" - с \"Новичок\" да е свързано и отравянето на бизнесмена Емилиян Гебрев.„Българският бизнесмен е бил отровен с пестициди в салатата и кафето. У тях, вкъщи и в ресторант. Ами може би жена му лошо е измила салатата. Защото за да може този Федотов да сложи пестициди в кафето, трябва да е бил у тях. Бил ли е у тях? Не. А в ресторанта?”, пита Виктория.Племенницата на Скрипал и друг път е правила предположения, че чичо ѝ е починал. Преди дни пък стана ясно, че роднини на Юлия Скрипал са решили да я обявят официално за изчезнала от името на баба ѝ - майката на Сергей Скрипал. Виктория Скрипал опита да се включи в руския политически живот след отравянето на Сергей и Юлия, а през ноември миналата година съобщи, че е започнала да пише книга за семейството си. ", "date": "2019.02.24", "title": "Племенницата на Скрипал: Мисля, че Сергей е мъртъв, а Юлия я държат като заложник"}
{"url": "https://offnews.bg/futbol/v-tcska-opredeliha-sadijstvoto-v-derbito-kato-skandalno-698252.html", "text": "В ЦСКА определиха в официалния си сайт като \"скандално\" съдийството на рефера на вечното дерби срещу Левски Владимир Вълков. Червените загубиха с 0:1 в днешния двубой от 23-ия кръг.Претенциите им са свързани с червения картон на Едвин Джеси в края на първото полувреме, който според ЦСКА бил несправедлив. Малко по-късно при подобна ситуация нарушение в обратната посока не е свирено, а след тази ситуация пада и единственото попадение в мача - автогол на Стивън Перейра.Треньорът на ЦСКА Любослав Пенев беше изненадващо сдържан в изказването си.\"Доволен съм от отбора. Играхме 50 минути с човек по-малко. Не бяхме далеч от това да изравним. Играхме добре до последната минута. Днес допуснахме едно недоразумение и нещата не се развиха по план.Ние имаме бързи футболисти. Искахме да изненадаме съперника. Прегледах видеото няколко пъти. Няма червен картон. За съдията има такъв. Беше редно да бъде показан такъв и след това - за футболиста на Левски. Такива положения не липсваха и за тях. Например при гола за Левски? Нали критерият е еднакъв? Нека да е подобен аршинът. След като съдиите се занимават професионално, редно е да го видят това. Но нека не акцентираме върху това.Е, то се случи това, което очаквах. Да не задълбаваме в темите. Да не говорим повече\", коментира Пенев, който ден преди мача определи рефера Владимир Вълков като \"бушон\", който ще бъде пожертван.Главният мениджър на ЦСКА Стойчо Стоилов беше по-директен.\"Съдийството реши мача. Реши мача! Бутане, което е директен червен картон даде, после за бутане в лицето при нашия автогол не го даде. Пет секунди преди центрирането имаше удар без топка. Това не е червен картон, а бутането е червен. Различни критерии.Преди автогола има фаул за нас с червен картон. После сигурно почна да компенсира. Той реши мача с червения картон и при автогола. Пак казвам, имаше фаул за нас и червен картон за тях.Горанов държи Джеси, нормално го блъска, защото го е изпреварил. Това са според мен два жълти картона. Любо Пенев го е казал вече. Аз няма какво да коментирам\", заяви Стоилов.Бившият ни международен съдия Антон Генов също смята, че червеният картон на Джеси е бил пресилен.", "date": "2019.02.24", "title": "В ЦСКА определиха съдийството в дербито като \"скандално\""}
{"url": "https://offnews.bg/politika/bojko-noev-zapodozria-ruski-sabotazh-pri-vzrivovete-vav-vmz-sopot-698257.html", "text": "Посещението на руски гражданин, пребивавал у нас две седмици преди да бъде отровен бизнесменът Емилиян Гебрев, съвпада с два взрива във ВМЗ-Сопот. Това заяви пред БНР бившият военен министър Бойко Ноев, който е свидетел в разследването за покушението срещу оръжейния търговец.Поредицата от взривове в складовете за боеприпаси на ВМЗ-Сопот в Иганово станаха през март и април 2015 г. При взривовете нямаше пострадали.\"Моето очакване е тази или следващата седмица в публичното пространство да се появят нови имена на руски граждани, които са присъствали в България. Разследващите във Великобритания, които сериозно се грижат по този въпрос, са установили, че има поне още едно лице, което е идвало в България, две седмици преди да бъде отровен Гебрев. Това съвпада с взривовете в заводите в Сопот през 2015 г. Сопотската площадка е изцяло държавна собственост. Очевидно има многообстоятелства и факти, които навеждат на мисълта, че представители или хора, свързани по някакъв начин с Русия, участват в едни дейности в България, които са насочени против българската оръжейна индустрия\", коментира Ноев.Министърът на отбраната Красимир Каракачанов отрече да има подобна информация. \"Нямам информация, че представител на чужда държава е организирал взрив на площадка на ВМЗ-Сопот. Няма такива данни\", каза той. Ноев твърди още, че се готви приватизация или частична приватизация на ВМЗ-Сопот. Подготвя се продажбата на 40% от ВМЗ-Сопот на бизнесмени от Персийския залив. По тези въпроси имам много свидетелства от хора в държавната администрация, посочи Ноев.По думите му в момента над ВМЗ-Сопот е надвиснал международен арбитраж във Вашингтон за 50 милиона евро заради щети, които заводът е нанесъл на частна собственост по времето на министър Емил Караниколов, а икономическото министерство се опитвало да прикрие това.", "date": "2019.02.24", "title": "Бойко Ноев заподозря руски саботаж при взривовете във ВМЗ-Сопот"}
{"url": "https://offnews.bg/futbol/bez-pobeditel-v-derbito-na-anglia-mezhdu-manchestar-iunajted-i-livarpu-698249.html", "text": "Голямото дерби на Англия между Манчестър Юнайтед и Ливърпул завърши без голове. Двата тима изиграха един от най-скучните мачове в историята на съперничеството си. Със спечелената точка \"мърсисайдци\" вече заемат лидерската позиция в шампионата, докато \"червените дяволи\" вече изостава с 1 от четвъртото място, бивайки изместени от Арсенал, които спечелиха в домакинството си на Саутхямптън.Още от самото начало домакините оставиха инициативата на Ливърпул, но до опасни ситуации почти не се стигаше. В 15-та минута Матип се справи с няколко футболисти на Юнайтед, след което бе съборен от Ерера на границата на наказателното поле. Салах се зае с изпълнението, но прати топката високо над вратата.Следващите минути представляваха истинско главоболие за мениджъра на Манчестър Оле Гунар Солскяер. Първо се контузи Ерера, който бе заменен от Перейра. Рашфорд също видимо изпитваше болка, а Мата също сигнализира на треньора, че не може да продължи. На негово място влезе Лингард, който тъкмо се бе възстановил от контузия.В тези минути футбол почти не се игра, а контузиите застигнаха и отбора на гостите. Стъридж влезе на мястото на Фирмино, а домакините започнаха да осъществяват контрол върху случващото се на терена. Удар на Погба бе блокиран от Ван Дайк, а малко след това Лукаку изведе по страхотен начин Джеси Лингард сам срещу Алисон. Бразилският вратар запази хладнокръвие и се намеси по брилянтен начин. Секунди след това Лингард легна на тревата и стана ясно, че Солскяер ще трябва да направи трета смяна преди почивката и няма да има жокери за второто полувреме. Алексис Санчес замени Лингард, а Рашфорд все още изпитваше болка.През второто полувреме домакините бяха отбора, който стоеше по-добре на терена, но не успяваше да застраши Алисон. В двата отбора грешките преобладаваха, а Ливърпул не знаеше как да се възползва от проблемите на Юнайтед. Клоп опита да промени нещо в играта на отбора си и вкара Шакири за сметка на Хендерсън. Салах също се изгуби и отстъпи мястото си на Дивок Ориги, но и това не доведе до положителен резултат. \"Червените дяволи\" все пак стигнаха до попадение, след като Жоел Матип изпрати топката в собствената си врата, но голът бе отменен заради засада.", "date": "2019.02.24", "title": "Без победител в дербито на Англия между Манчестър Юнайтед и Ливърпул"}
{"url": "https://offnews.bg/politika/sauditska-arabia-iska-da-investira-v-gazoprenosnata-infrastruktura-u-n-698246.html", "text": "Саудитска Арабия проявява интерес за инвестиране в газопреносната инфраструктура на България, съобщи премиерът Бойко Борисов, който е в Египет за срещата на върха между Европейския съюз и Арабската лига.\"По много теми, инвеститорски, с тях работим, включително и заявиха - държавната им енергийна компания, за строителството на тръбопровода ни - газов хъб \"Балкан\" или ние ще го наричаме \"Балкански поток\", посочи Борисов, цитиран от БНР.Преди срещата на европейските и арабските лидери в египетския курорт Шарм ел Шейх Борисов подчерта, че въпреки разногласията, Европа трябва да задълбочава контактите си с арабските страни, защото те са \"важен партньор\" не само в инвестициите, но и в сигурността и миграцията.\"Когато се прегръщаш с президента на Египет, трябва да имаш също толкова добри отношения и с президента на Турция\", отбеляза той и добави: \"Моите отношения с тези хора са такива, че да не излагаме на риск България. Да има един максимално добър баланс за преди всичко нашите интереси и е по-добре да си говорим с тях, по-добре е да внушаваме нашите ценности, да се опитваме да помагаме, отколкото при скъсани контакти - миграционната вълна - само в Египет има 5-6 милиона, които чакат, мигранти\".Работих много за тази среща, така че Европейският съвет да сме тук сега. Има много спорове, тази част на света е такава и по-добре е да говорим с тях, да внушаваме нашите ценности, да опитваме да помагаме, отколкото да има скъсани контакти, коментира Борисов.Той изтъкна приятелските си отношения с президента на Египет Абдел Фатах ас Сиси, с когото е провел среща преди началото на днешния форум. Това е признание при него да дойде Европейският съвет, добави премиерът.Борисов отбеляза, че страната ни води прагматична и балансирана политика и сме изградили еднакво добри отношения със страни като Египет и Турция, Иран и Израел, Косово и Сърбия, САЩ и Русия. Отношенията ми са такива, че да не излагаме на риск България в едната или в другата посока, точно обратното, подчерта премиерът.", "date": "2019.02.24", "title": "Саудитска Арабия иска да инвестира в газопреносната инфраструктура у нас, заяви Борисов"}
{"url": "https://offnews.bg/obshtestvo/39-sa-veche-sluchaite-na-morbili-u-nas-698239.html", "text": "Общо 39 са случаите на морбили в България, съобщи пред БНТ директорът на Националния център по заразни и паразитни заболявания Тодор Кантарджиев.Последният установен случай е на 2-годишно дете от Ихтиман. Сред заразените е и 16-годишно момче от столичния кв. \"Надежда\". В момента се търсят хора, с които заразените са контактували.24 от случаите са вече потвърдени и лабораторно. Кантарджиев коментира, че здравните власти няма да допуснат епидемия от морбили. Децата на 16, 17, 18 години може да бъдат малко отложени, но тези, които са до 8-годишна възраст и не са ваксинирани веднъж, трябва да бъдат ваксинирани. Това ако се направи, няма да имаме епидемично разпространение, посочи той.По думите му има достатъчно ваксини, а проблемът е основно с издирването на неваксинираните. ", "date": "2019.02.24", "title": "39 са вече случаите на морбили у нас"}
{"url": "https://offnews.bg/kultura/ostavat-chasove-do-vrachvaneto-na-nagradite-oskar-698255.html", "text": "Часове остават до връчването на наградите \"Оскар\". С най-много номинации са филмите \"Рома\", \"Зелената книга\" и \"Фаворитката\".\"Зелената книга\" на режисьора режисьора Питър Фарели и с българското участие на Димитър Маринов, спечели и наградата за най-добър филм на американската Гилдия на продуцентите. Филмът триумфира и на церемонията на наградите \"Златен глобус\".Ето и останалите номинации по категории:Номинации за категорията „Най-добър филм“„Черната пантера“ (Black Panther)„Черен в клана“ (BlacKkKlansman)„Бохемска рапсодия“ (Bohemian Rhapsody)„Роди се звезда“ (A Star Is Born)„Зелената книга“ (Green Book)„Рома“ (Roma)„Фаворитката“ (The Favourite)„Вице“ (Vice)Номинации за категорията „Най-добра актриса“Глен Клоуз за „Съпругата“ (The Wife)Лейди Гага за „Роди се звезда“ (A Star Is Born)Оливия Коулман за \"Фаворитката\" (The Favourite)Мелиса Маккарти за „Можете ли да ми простите“ (Can You Ever Forgive Me?)Ялица Апарисио за \"Рома\" (Roma)Номинации в категорията „Най-добър актьор“Брадли Купър за „Роди се звезда“ (A Star Is Born)Уилям Дефо за \"Вратата на вечността\" (At Eternity's Gate)Рами Малек за „Бохемска рапсодия“ (Bohemian Rhapsody)Виго Мортенсен за \"Зелената книга\" (Green Book)Крисчън Бейл за \"Вице\" (Vice)Номинации в категорията „Най-добър режисьор“Спайк Лий за „Черен в клана“ (BlacKkKlansman)Павел Павликовски за \"Студена война\" (Cold War)Йоргос Лантимос за \"Фаворитката\" (The Favourite)Алфонсо Куарон за „Рома“ (Roma)Адам Маккий за \"Вице\" (Vice)Номинации в категорията \"Операторско майсторство\":Лукас Жал \"Студена война\" (Cold War)Роби Райън \"Фаворитката\" (The Favourite)Калеб Дешанел \"Никога не гледай встрани\" (Never Look Away)Алфонсо Куарон „Рома“ (Roma)Матю Либатик (\"Роди се звезда\")Номинации в категорията „Най-добра актриса в поддържаща роля“Ейми Адамс за \"Вице\" (Vice)Марина де Тавира за „Рома“ (Roma)Реджина Кинг за „Ако Бийл стрийт можеше да говори“(If Beale Street Could Talk)Ема Стоун за \"Фаворитката\" (The Favourite)Рейчъл Уайс за \"Фаворитката\" (The Favourite)Номинации в категорията „Най-добър актьор в поддържаща роля“Махершала Али за \"Зелената книга\" (Green Book)Адам Драйвър за „Черен в клана“ (BlacKkKlansman)Сам Елиът за „Роди се звезда“ (A Star Is Born)Ричард Е. Грант за „Можете ли да ми простите“ (Can You Ever Forgive Me?)Сам Рокуел за „Вице“ (Vice)Номинации в категорията „Най-добър анимационен филм“\"Феноменалните 2\" (Incredibles 2)\"Островът на кучетата\" (Isle Of Dogs)\"Мирай\" (Mirai)\"Ралф разбива интернета\" (Ralph Breaks The Internet)\"Спайдърмен: В Спайди-вселената\" (Spider-Man: Into The Spider-Verse)Номинации в категорията „Оригинална музика“„Черната пантера“ (Black Panther)„Черен в клана“ (BlacKkKlansman)„Ако Бийл стрийт можеше да говори“(If Beale Street Could Talk)\"Островът на кучетата\" (Isle Of Dogs)„Мери Попинз се завръща“ (Mary Poppins Returns)Номинации в категорията „Оригинална песен““All The Stars” - „Черната пантера“ (Black Panther)„Shallow“ – „Роди се звезда“ (A Star Is Born)\"I'll Fight\" - \"RBG\"\"When a Cowboy Trades His Spurs for Wings\" - \"The Ballad of Buster Scruggs\"\"The Place Where Lost Things Go\" - \"Мери Попинз се завръща\" (Mary Poppins Returns)Номинации в категорията „Визуални ефекти“\"Отмъстителите: Война без край\" (Avengers: Infinity War)\"Първият човек \" (First Man)\"Играч първи, приготви се\" (Ready Player One)\"Историята на Кристофър Робин и Мечо Пух\" (Christopher Robin)\"Соло: История от Междузвездни войни\" (Solo: A Star Wars Story)Номинации в категорията „Костюми“\"The Ballad of Buster Scruggs\"\"Мери Попинз се завръща\" (Mary Poppins Returns)„Черната пантера“ (Black Panther)\"Фаворитката\" (The Favourite)„Кралицата на Шотландия“ (Mary Queen of Scots)За първи път от 30 години церемонията за най-престижните филмови награди \"Оскар\" ще бъде без официален водещ. До неприятната ситуация се стигна, след като Кевин Харт отказа ролята на водещ, нападнат за неуместни шеги по повод малцинствата. Харт се извини за казаното, но въпреки това се оттегли от \"възможността на живота си\". Нов водещ така и не беше намерен. За да се излезе от ситуацията, беше взето решение категориите ще бъдат представени от различни звезди, сред които Дженифър Лопес, Упи Голдбърг, Даниел Крейг, Тина Фей и др. \"Куин\" и Адам Ламбърт ще свирят на церемонията.", "date": "2019.02.24", "title": "Остават часове до връчването на наградите \"Оскар\""}
{"url": "https://offnews.bg/sviat/rodzhar-uotars-gneven-na-tramp-zaradi-venetcuela-698242.html", "text": "Фронтменът на легендарната група „Пинк Флойд“ Роджър Уотърс публикува видео в подкрепа на Венецуела с гневно послание към Доналд Тръмп, съобщава The Independent.„Не нахлувайте! Това е горда независима нация и тя може да се справи сама“, казва рок-звездата в обръщението си, като мачка кукла-карикатура на американския президент.Уотърс никога не е спестявал споделянето на политическите си възгледи, уточнява изданието и добавя, че преди това е призовал за културен бойкот на Израел, а бандите, ангажирани със Супер-купата, да маркират Джулиан Асандж като герой на Австралия.В яростното си видеосъобщение той акцентира на икономическата и хуманитарната криза, в която е затънала Венецуела, и настоява САЩ да премахне санкциите върху южноамериканската страна. На концерта, организиран от президента социалист Николас Мадуро, трябва да се пее „Долу ръцете от Венецуела“, казва Уотърс и е категоричен, че помощта от САЩ е предшественик на преврат или инвазия в тази страна.Възхищавам ви се отдалеч, със сигурност от 1998 година или преди това, коментира той събитията на границата с Колумбия. „Наблюдавах ви отдалеч как устоявате на всички опити на великата имперска власт да унищожи революцията ви. Съпротивлявахте се през 2002-а и сега се противопоставяте пак. Аз абсолютно осъждам тези ужасни санкции, които се използват срещу вас, срещу всеки един от вас“, заключава Уотърс.Съоснователят на „Пинк Флойд“ Роджър Уотърс изнесе втори концерт пред българската публика на 4 май 2018 г. Аудиовизуалното шоу включваше огромно летящо надуваемо прасе с образа на Доналд Тръмп и „стена“, минаваща през цялата зала. Преди това през 2013 г. той бе гастролирал у нас със спектакъла си „Стената“. Тогава турнето му съвпадна с протестите срещу кабинета „Орешарски“ и той ги подкрепи от сцената, на която светна надписът „оставка“.", "date": "2019.02.24", "title": "Роджър Уотърс гневен на Тръмп заради Венецуела"}
{"url": "https://offnews.bg/futbol/duzpi-reshiha-nositelia-na-trofeia-za-kupata-na-ligata-698256.html", "text": "За втора поредна година Манчестър Сити триумфира турнира за Купата на Лигата. “Гражданите” победиха на финала тима на Челси с 4:3 след изпълнения на дузпи. Редовното време и продълженията завършиха без попадения, а Жоржиньо и Давид Луис се превърнаха в грешници, докато Кепа отрази изпълнението на Льорой Сане.Двубоят нямаше нищо общо с този от първенството на \"Етихад\". Челси започна доста по-стабилно битката с Ман Сити, играейки по-организирано в отбрана и се справи с опитите на съперника да атакува в началото на срещата.Първият удар в мача бе на Агуеро, но той прати топката над вратата. Играчите на Гуардиола имаха огромно предимство по отношение на владеенето на топката, но така и не създаваха голови положения пред Кепа. В края на полувремето Челси създаде една от малкото си контраатаки, но ударът на Еден Азар бе блокиран, а секунди по-късно Отаменди едва не си отбеляза автогол.След почивката Сити вдигна оборотите, но отбраната на Челси продължаваше да се справя с набезите на \"гражданите\". В 56-ата минута Агуеро вкара гол, но попадението бе отменено поради засада. В 66-та минута хората на Сари пропуснаха златна възможност да поведат. Азар навлезе в наказателното поле на Сити, но нямаше подкрепа от съотборниците си. Канте се забави с включването си и когато белгиецът му подаде, французинът стреля над напречната греда.С заключителните минути \"лондончани\" изглеждаха като по-опасният отбор. В 76-ата минута Азар преодоля няколко играчи на Сити и подаде на Педро в наказателното поле. Испанецът реши да не стреля, но сгреши в отиграването си.В добавеното време Лофтъс-Чийк изведе Азар зад отбраната на Сити, но страничният съдия вдигна флага заради засада. До края на редовното време Фернандиньо получи контузия, а Гуардиола го смени с Данило за началото на продълженията.В 30-те допълнителни минути Кепа също получи контузия, но продължи. Испанецът отрази удар на Стърлинг, след което легна на тревата. Сари подготви смяна, като Вили Кабайеро трябваше да влезе в игра. Тогава Кепа започна да прави знаци към пейката, че е добре и може да доиграе срещата. Дискусията продължи няколко минути, а от треньорския щаб на Челси се ядосаха на вратаря. Наложи се съдията да търси обяснение от Сари дали трябва да бъде извършена смяна. В крайна сметка стражът остана в игра. Резултат от дузпите:Жоржиньо - пропускИлкай Гюндоган - голСезар Аспиликета - голСерхио Агуеро - голЕмерсон - голЛирой Сане - пропускДавид Луис - пропускБернардо Силва - голЕден Азар - голРахийм Стърлинг - гол", "date": "2019.02.24", "title": "Дузпи решиха носителя на трофея за Купата на Лигата"}
{"url": "https://offnews.bg/politika/balgaria-niama-da-plashta-na-rusia-za-orazhejnite-litcenzi-zaiavi-kar-698238.html", "text": "„България няма никакво намерение – не по политически причини, а поради липса на каквито и да е юридически основания – да плаща пари за лицензи или някакви други пари на трета страна за производството на нашия военно-промишлен комплекс“, заяви пред БНР вицепремиерът и министър на отбраната Красимир Каракачанов.На въпрос дали чужда държава се опитва да влияе върху българската оръжейна индустрия Каракачанов отговори, че за последните 30 година не една страна се е опитвала да спъва развитието на българския военно-промишлен комплекс.„В миналото България беше седма-осма в света по обороти на продадено оръжие. Последните години, всъщност – през всички тези години – загубата на пазари е придружена от опити от страна на Русия да постави въпроса за т.нар. лицензи“, коментира Каракачанов.Той опроверга твърденията на Бойко Ноев, че България се е съгласила въпросът за лицензите да бъде обсъждан.„Подобно нещо българското правителство не си е и помисляло. Това, че руската страна поставя на всяка двустранна среща въпроса за лицензите, си е тяхна политика и тяхна тактика“, подчерта Каракачанов.„Ако Русия имаше основанието да претендира, че като наследник на Съветски съюз има права върху това производство, щяха за тези 29 години, откакто България е демократична държава, да заведат дело. Фактът, че 30 години никой не е завел никакво арбитражно за никъде по света с претенции за подобно нещо показва, че самата руска страна много добре разбира, че няма юридически основания за подобни претенции. Този въпрос е поставян на всички видове срещи в последните 28-29 години. Не е имало пробив. Мисля, че не само това правителство, но в и следващите български правителства никой няма да си позволи с подобен ход да нанесе загуби на българската индустрия“, допълни той.Разговорите за придобиването на нов изтребител за авиацията с производителите от \"Локхийд Мартин\" вече са започнали, като това е станало на конференцията по сигурността в Мюнхен преди 10 дни, стана ясно още от думите на Каракачанов. „Беше ми отговорено, че в рамките на 36 месеца след подписването на договора самолетите могат да бъдат доставени. Другата спекулация, която се лансираше - че едва ли не Швеция е много сърдита и ще води съдебни дела - подобно нещо няма. Още в началото на февруари проведох в Букурещ среща с шведския министър на отбраната, на която шведската страна заяви, че те разбират нашия избор и ни уверяват, че ако се наложи и България в даден момент не може да сключи договор със САЩ, те са на разположение да започнем разговори с тях“, каза вицепремиерът.", "date": "2019.02.24", "title": "България няма да плаща на Русия за оръжейните лицензи, заяви Каракачанов"}
{"url": "https://offnews.bg/sviat/mej-otlozhi-glasuvaneto-po-sdelka-za-brekzit-obeshta-to-da-stane-do-1-698244.html", "text": "Британският премиер Тереза Мей отложи гласуването на сделката за Брезкит в парламента, което трябваше да се случи другата седмица. Тя обаче обеща гласуването да стане до 12 март. \"Все още е в нашите възможности да напуснем ЕС със сделка на 29 март и именно върху това работим\", каза тя пред журналисти в самолета, докато пътуваше за срещата на върха между Арабската лига и ЕС, цитирана от БТА.Мей заяви, че преговорите с ЕС все още продължават.По-рано министърът на околната среда Майкъл Гоув призова министрите от кабинета да не подкрепят вот в Камарата на общините, който да забави Брекзит. Според Гоув „ще е погрешен ход“, ако колегите му Грег Кларк, Амбър Ръд и Дейвид Гоук подкрепят вота, което би отложило датата на излизане на Великобритания от ЕС.", "date": "2019.02.24", "title": "Мей отложи гласуването по сделка за Брекзит, обеща то да стане до 12 март"}
{"url": "https://offnews.bg/futbol/georgi-dermendzhiev-iskam-da-se-podobriavame-s-vseki-izminal-mach-698241.html", "text": "Старши треньорът на Левски Георги Дерменджиев, остана реалист след победата на неговия отбор с 1:0 над ЦСКА. Той заяви, че иска види “сините” готови за шампионската титла.“Левски показа добър характер и аз съм много доволен от това. Не съм давал указания да играем дефанзивно. Трябваше да играем по начин, който да ни донесе трите точки. Желанието ми е отборът да се подобрява с всеки изминал мач. Щастлив съм от победата заради клуба и феновете. Въпреки колебанията, които изпитвахме в контролите и първите два мача от шампионата, днес се видя, че отборът има характер. Мисля, че в по-големи моменти от мача футболистите се справиха добре. Искам и пак го казах, искам Левски да играе мач за мач. Имаме още много работа за вършене. Това си е точно за днес. Ние ще го анализираме.Не коментирам съдиите, добре се справиха. Нека ги оставим да свирят това, което виждат. Не искам да коментирам реферите, това не е най-важното в този мач. Нека не се оправдаваме с техните действия. В нашия отбор има психологически натиск, но вече нещата стоят по-добре. Лично аз не се заблуждавам с подобна победа. Оставам спокоен, въпреки емоционалния успех, и искам да го предам на футболистите. Тези битки са въпрос на интелект. Искам да видя отбор, който е готов за титла. Не искам химера. Бием един мач и видите ли ще спечелим титлата. Разбира се, че искам да станем шампиони, но има още доста работа да се върши в Левски\" завърши треньорът на \"сините\".", "date": "2019.02.24", "title": "Георги Дерменджиев: Искам да се подобряваме с всеки изминал мач"}
{"url": "https://offnews.bg/112/38-dushi-sa-zadarzhani-predi-i-sled-macha-levski-tcska-dvama-politc-698240.html", "text": " Общо 38 души са задържани преди и след мача между ПФК „Левски“ и ПФК ЦСКА – София, съобщи директорът на СДВР ст. комисар Георги Хаджиев.7 души са арестувани след сбиването между две групи фенове на \"Левски\". След намесата на полицаи са пострадали двама служители на реда. Единият от тях е със сътресение на мозъка и сцепена устна, закаран е в „Пирогов“ и ще остане на лечение. Другият е напръскан със спрей и ще остане в \"ИСУЛ\", обясни Хаджиев.По думите му всички на мястото на инцидента са отведени в Първо РУ и ще се изяснява съпричастността на всеки един от тях към инцидента.Зам.-директорът на СДВР ст. комисар Антон Златанов заяви, че ако полицията не е била на място, сблъсъкът е щял да бъде сериозен.„Това са групи от по 300-400 души, които ужким са от един и същи отбор, а се бият помежду си. А по улицата минават граждани, деца, има спирки на градския транспорт. И ако ние не сме там да се намесим, никой не знае какво ще се случи. Това шествие, което се опита част от агитката на ПФК „Левски“ да проведе, е нерегламентирано. И ние се намесихме, разделихме хората на малки групи. Действахме добре“, допълни той.При друг инцидент между два автомобила с фенове на двата клуба участниците са влезли в пререкания и са си разменили няколко удара. Те са отведени в Първо и Пето районно управление.13 души не са допуснати в района на стадиона заради носене на забранени предмети, 6-ма са били без документи за самоличност, а от други трима са иззети наркотични вещества. След края на мача са задържани 6 души, които по време на дербито са хвърляли предмети по пистата и терена. На посетител, на когото му е прилошало, е оказана помощ и е откаран в болница.", "date": "2019.02.24", "title": "38 души са задържани преди и след мача Левски - ЦСКА, двама полицаи са в болница"}
{"url": "https://offnews.bg/zimni/albert-popov-razocharovan-sam-blagodaria-na-publikata-698247.html", "text": "Изгряващата ни звезда в алпийските ски Алберт Попов изрази разочарованието си, че само 26 стотни от секундата са го разделили от участие във втория манш на гигантския слалом за Световната купа в Банско.Българинът, който беше подкрепян от ентусиазираните фенове на специално изградената трибуна на Бъндеришка поляна, благодари на публиката, като подчерта, че тя му е давала допълнителни сили по време на спускането по трасето.\"В тази дисциплина за този сезон това беше най-доброто ми спускане.Имаше участъци, в които не бях оптимален. Но аз съм доволен, защото бях много близо до първите 30 днес. Чувах публиката. Те ми дадоха последната сила, когато ми окапваха крачетата. Последните врати ги направих със силата, която те ми дадоха.Цялата емоция и всички тези хора много ми помагат. Мотивирам се много повече и знам, че го правя не за себе си, а за тях. Благодаря на всички, които дойдоха да ни гледат. Всички казват, че такава публика на обикновени Световни купи по принцип няма\", каза българският скиор.На трибуните беше и семейството му и голяма група техни приятели, които пристигнаха в Банско специално за старта.", "date": "2019.02.24", "title": "Алберт Попов: Разочарован съм, благодаря на публиката"}
{"url": "https://offnews.bg/sviat/mazh-opita-da-otvleche-samolet-za-dubaj-698245.html", "text": "Пътник опита да отвлече самолет, пътуващ за Дубай, съобщи Би Би Си. Самолетът на бангладешката авиокомпания „Биман“ излетял от Дака към Обединените арабски емирства. Един от пътниците обаче обявил, че има пистолет и бомба. Самолетът кацнал аварийно на летище \"Читагонг\" в югоизточната част на Бангладеш.Пътниците са били евакуирани, а силите за сигурност, които влезли в самолета, простреляли пътника. Той е бил тежко ранени и по-късно е починал от раните си.Останалите 148 пътници са невредими. Мотивите на нападателя се изясняват. Нападателят е от Бангладеш. У него е открит пистолет. Органите на реда са проверили самолета и бомба не е открита. ", "date": "2019.02.24", "title": "Мъж опита да отвлече самолет за Дубай"}
{"url": "https://offnews.bg/sviat/hiliadi-v-moskva-pochetoha-pametta-na-ubitia-opozitcioner-boris-nemtco-698248.html", "text": "Без произшествия в Москва премина шествието в памет на убития опозиционен политик Борис Немцов, съобщават от столичния департамент за регионална сигурност, цитиран от „Интерфакс“.Според официалните данни в паметния марш са се включили около 6000 души, но „Новая газета“ пише за над 11 000 участници. Проявата е преминала без арести и при засилени мерки за сигурност под охраната на полицията, гвардията и цивилни патрули. Шествието е започнало от Страстния булевард и е продължило до проспект „Сахаров“. В него са се включили и преследваният от властите политик Алексей Навални със съпругата и брат си. Колоната на Либертарианската партия е издигнала портрети на убитите в Русия журналисти и общественици, сред които и на адвоката Сергей Магнитски.Опозиционният политик Борис Немцов бе убит на 27 февруари 2015 г. на големия мост на Москва река в столицата. На 13 юли 2017 г. Московският окръжен военен съд постанови 20 години лишаване от свобода за обвинения за изпълнител на екзекуцията Заур Дадаев. Другите 4-има съучастници в престъплението получиха затвор за срок от 11 до 19 години.Семейството на Немцов счита, че следствието не прави нищо, за да открие организаторите и поръчителите на убийството му, казва адвокатката Олга Михайлова, ангажирана от дъщеря му Жана. Според нея „това е твърде печално и остава впечатлението, че именно заради политиката организаторите и поръчителите не са установени и не са получили заслуженото наказание“. Тя отбелязва, че за всичкото това време потърпевшите така и не са получили информация за хода на разследването.По-рано официалният представител на следствието Светлана Петренко е заявила пред „Интерфакс“, че ведомството продължава разследването срещу предпологаемия поръчител и организатор на убийството Руслан Мухудинов /обявен за международно издирване през 2015 г./ и съратниците му.", "date": "2019.02.24", "title": "Хиляди в Москва почетоха паметта на убития опозиционер Борис Немцов"}
{"url": "https://offnews.bg/tenis/grigor-dimitrov-se-zavrashta-na-korta-698222.html", "text": "Най-добрият ни тенисист Григор Димитров вече е готов да се завърне в игра. Хасковлията страдаше от контузия в рамото, която го извади от турнирите в Ротердам и Акапулко. Той вече тренира и се очаква скоро отново да излезе на корта.Очаква се Григор да вземе участие в първия турнир от сериите “Мастърс” в Индиън Уелс, който ще започне на 4 март.Отсъствието на Григор повлия отрицателно на неговото класиране в световната ранглиста.Заради пропуснатите турнири той отстъпи с няколко места и вече заема 31-ва позиция.", "date": "2019.02.24", "title": "Григор Димитров се завръща на корта"}
{"url": "https://offnews.bg/sviat/papa-frantcisk-sravni-pedofiliata-s-choveshko-zhertvoprinoshenie-698237.html", "text": "Папа Франциск сравни сексуалното насилие над деца с човешките жертвоприношения на езичниците. Той направи изявлението в края на първата конференция по проблема със сексуалните посегателства срещу деца.Папата обеща на всеки случай на сексуално насилие над дете да се обръща специално внимание.„Ако в Църквата се появи дори един единствен случай на насилие – което само по себе си представлява варварщина – този случай ще се разглежда с цялата възможна сериозност“, обеща Франциск.Той посочи, че такива действия му напомнят на \"жестоки религиозни практики, някога широко разпространени в определени култури – принасянето в жертва на човешки същества – често деца, при езически ритуали\".Папата допълни, че сексуалното насилие над деца е „широко разпространен феномен във всички култури“ и заклейми свещениците педофили като „оръдия на Сатаната“.По време на четиридневната конференция папа Франциск представи план за борба срещу сексуалното насилие над деца. Мерките включват опростени процедури, чрез които жертвите да докладват за посегателства и включването на външни експерти в църковните разследвания.", "date": "2019.02.24", "title": "Папа Франциск сравни педофилията с човешко жертвоприношение"}
{"url": "https://offnews.bg/obshtestvo/blizo-60-ot-uchenitcite-izbirat-stem-za-izvanklasni-zanimania-698225.html", "text": "Над 16 500 занимания по интереси ще се провеждат в 2249 училища в страната до края на 2019 г., съобщават от пресцентъра на министерството на образованието и науката.Групите трябва да бъдат сформирани окончателно до края на месеца, като за момента участие са заявили над 251 000 ученици. Близо 60% от тях са избрали направленията от STEM - \"Дигитална креативност“, „Математика“, „Технологии“ и „Природни науки“. За провеждането на заниманията бяха отпуснати 25 млн. лв. от държавния бюджет.Поне два пъти в седмицата учениците ще имат занятия извън задължителните по учебните планове. Сред желаните направления са още „Изкуства и култура“ и „Спорт“.Засилен интерес има към заниманията по шах в цялата страна, като в тях ще се включат над 3200 деца. Шахът е третият най-популярен спорт за занимания по интереси след футбола и волейбола. Учениците в страната са поискали да спортуват още тенис и баскетбол. Близо 31 200 са избрали сценични и танцови изкуства, сред които са театрални кръжоци и народни танци.За първа година са сформирани групи по медийна грамотност и стилистичен анализ на медийната реч. Освен училищата, организатор могат да бъдат физически и юридически лица – треньори, спортни клубове, читалища, центровете за подкрепа за личностно развитие и др. Част от средствата са насочени и към общините, които ще имат ангажимент да организират съвместни прояви между училищата в населеното място или областта.", "date": "2019.02.24", "title": "Близо 60% от учениците избират STEM за извънкласни занимания"}
{"url": "https://offnews.bg/112/15-godishno-momche-e-prebito-ot-maskirani-napadateli-v-sofia-698223.html", "text": "15-годишно момче е в \"Пирогов\" с хематом на главата и наранявания по тялото и ръцете след побой в София.Момчето е нападнато към 12:30 ч. в събота, когато излиза от дома си, за да отиде на състезание по английски, разказа пред bTV неговият баща Желяз Турлаков.Нападнали са го младежи с маски, виждали са се само очите им. Заговарят го двама от тях и го назовават по име. Започват да го удрят, той бяга инстинктивно, след което го подгонват още двама. Момчето вижда, че един от тях държи нож, а другият – някакъв метален предмет, вероятно бокс, твърди бащата.15-годишното момче се спъва по стълбите, по които тича, и пада. Нападателите започват да го удрят по главата.Човек, който седял на пейка наблизо, е видял какво се случва и е започнал да вика. В този момент младежите с маските се разбягват.За мен това е опит за убийство. Аз имам подозрения кой е този човек (организаторът на нападението - б.р.), но на този етап ще го запазя в тайна. Уведомил съм органите на МВР. Най-вероятно зад всичко това стои страст и някаква любовна драма, свързана с момиче. Въпросният младеж може би има интерес към това момиче. Тук става въпрос за бившата приятелка на сина ми, но това са мои предположения, каза Желяз Турлаков.", "date": "2019.02.24", "title": "15-годишно момче е пребито от маскирани нападатели в София"}
{"url": "https://offnews.bg/kakvi-sa-pravata-ni-kato-potrebiteli/zabraniha-neloialna-praktika-na-telekom-prodaval-telefon-mostra-za-no-698221.html", "text": "Комисията за защита на потребителите забрани нелоялна практика на търговец, който е продал на свой клиент демонстрационен телефон за нов. Върховният административен съд е потвърдил решението на контролния орган, съобщи пред Дарик радио председателят на КЗП Димитър Маргаритов.„Човекът си закупува телефон, който му се представя за нов, а се оказва, че това е мострен модел, който е бил дълго време, изглежда, в съответния шоурум, защото той установява, че в паметта на устройството има съхранени снимки, направени преди няколко месеца. Разочарованието е голямо и в случая става въпрос за нелоялен подход от страна на този, който е предложил въпросната стока, представяйки я за нова”, обясни Маргаритов.Председателят на КЗП посочи, че и в миналото контролният орган се е произнасял по подобни казуси.„Без това да бъде представено на вниманието на потребителите, се продаваха като нови т.нар. рециклирани телефони. Т.е. устройството е ползвано известно време, след това са му възстановени фабричните настройки, няма видими следи от това да е било употребявано и сигурно до голяма степен притежава достойнствата на ново”, даде пример той.„Но търговецът е длъжен, винаги когато продава такъв тип стоки, да информира коректно потребителите”, добави Маргаритов”. И посочи, че „това е едно от проявленията на нелоялната търговска практика – спестяването на тази важна информация, която, ако би била известна на съответния човек, той най-вероятно не би продължил по-нататък със сключването на сделката”.По-често обаче в сектора \"Телекомуникации\" нелоялните практики са свързани с договори за различен тип услуги. „Има случай, в който потребител се оказва обвързан с договор, без да го е подписвал. От него беше изискано да плати сметки за това, че е ползвал услуга. Оказа се, че той е получил оферта по телефон, водил е някакви преговори за сключване на сделката, но договор така и не е подписвал”, даде пример Маргаритов.„Трябва да обърна внимание, че дори и тогава, когато потребители са атакувани по телефон или чрез други комуникационни средства с предложения за определени договори, без да има подпис на хартиен носител, пък било то и изпратен по куриер и върнат обратно по търговеца, правоотношение не може да се породи и съответно не могат да възникнат задължения от такова нещо“, посочи председателят на КЗП.„В конкретния случай недобросъвестни служители на този оператор бяха направили такъв опит, но се установи безспорно, че човекът не е подписвал. Търговецът разбра своята грешка и след намесата на прокуратурата и нашето произнасяне се предприеха необходимите мерки, за да се получи компенсация от засегнатото лице“, обясни още Маргаритов. ", "date": "2019.02.24", "title": "Забраниха нелоялна практика на телеком, продавал телефон-мостра за нов"}
{"url": "https://offnews.bg/politika/elena-joncheva-ako-izborite-sa-chestni-gerb-shte-zagubiat-katastrofa-698227.html", "text": "ГЕРБ нямат шанс за победа, ако изборите са честни. Те ще загубят катастрофално, заяви пред БНР говорителят на ПГ на \"БСП за България\" Елена Йончева.Тя обясни, че БСП е напуснала парламента, защото \"ГЕРБ не е политически субект, а шайка - организирана престъпна група, която има свой вожд и нарушаването на Изборния кодекс само е доказало това.\"Като други примери Йончева посочи: 11 млрд. евро изтичат от България всяка година поради корупция; инвестициите в България са паднали 11 пъти за последните 10 години и Световната банка казва, че това се дължи на корупция, липса на предвидимост, лоша съдебна система.Елена Йончева подчерта, че е погазен Изборният кодекс и правата на българските граждани: \"Ако БСП не беше реагирала категорично с излизане от НС, тогава хората щяха да влязат в парламента\".Като пример за погазване на изборните правила Йончева посочи, че машинното гласуване е прието със закон през 2014 г. и 5 години не е въведено, а сега на практика се обезсмисля.Според нея машинното гласуване дава 2/3 шанс да не се манипулират изборите. Тя обясни, че през 2017 г. 294 000 бюлетини са били обявени за невалидни и това са незачетени гласове на български гласоподаватели.\"Има техническа възможност да бъдат осигурени машините. В ИК е казано, че през 2019 г. всички изборни секции трябва да са снабдени с такива. Интерес обаче от машинното гласуване имат всички политически партии, които няма да участват в изборните машинации\", каза говорителят на ПГ на \"БСП за България\".Тя коментира и че избирателните списъци трябва да се изчистят: 2 млн. българи живеят в чужбина, но имат адресна регистрация и тук - затова има опасност с техните регистрации да се злоупотребява.Йончева акцентира, че в ИК се казва, че трябва да има публичен регистър на избирателите, където хората ще могат да видят дали някой е гласувал от тяхно име.\"ГЕРБ не искат да го направят, за да могат да използват тази възможност за манипулации\", заяви тя.Левицата настоява и взимането на решения в изборните комисии да става с мнозинство 2/3. \"Това обаче затруднява ГЕРБ и те избраха да бъде с мнозинство 50+1. Това означава, че техните представители в комисиите ще могат да взимат решенията сами. Това не е демократично\", заяви говорителят на ПГ на \"БСП за България\".Йончева допълни, че ГЕРБ са отнели правото по съдебен ред да се обжалват решенията на изборните комисии с касационна жалба пред Върховния административен съд. \"Стъпка по стъпка се орязват правата на гражданите и се създават условия изборите да бъдат манипулирани. Каква друга може да бъде причината на ГЕРБ да постъпва по този начин, освен за да имат възможност за манипулации? Няма друга логика и българските граждани го виждат\", каза тя.", "date": "2019.02.24", "title": "Елена Йончева: Ако изборите са честни, ГЕРБ ще загубят катастрофално"}
{"url": "https://offnews.bg/politika/mladezhite-na-gerb-ninova-i-radev-sa%c2%a0ostrieta-na-reshetnikov-i-podkr-698226.html", "text": "\"Българските остриета на руския хибриден гуру ген. Решетников - председателят на БСП Корнелия Нинова и техният президент Румен Радев, застанаха на страната на диктатурата и подкрепиха диктаторския режим на Мадуро.\"Това заявяват участниците в десетия Зимен университет на младежката структура на ГЕРБ в декларация, приета днес сутринта.\"Дали Радев е европейски президент и натовски генерал или е куклата на конци на съветския генерал от КГБ Леонид Решетников? За нас отговорите на тези въпроси са ясни и категорични. Евразийският диктаторски манталитет на Румен Радев е очевиден и не може да се скрие.\" - заявяват от МГЕРБ.\"През последните часове ситуацията във Венецуела ескалира, след като армията, по заповед на Николас Мадуро, отказа да допусне камиони с хуманитарна помощ от Колумбия и Бразилия и употреби сила срещу мирни граждани по улиците. Ние, младежите от ГЕРБ считаме, че унищожаването на хуманитарна помощ е престъпление срещу човечеството. Потъпкването на човешките права не може да бъде толерирано повече от демократичния свят.Важно е бъде подчертано, че никой не иска да се меси във вътрешните работи на Венецуела. В един глас с международната общност ние, младежите от ГЕРБ, призоваваме до страната да бъдат допуснати продукти от първа необходимост. Възможността гражданите на Венецуела да решат чрез свободни избори кой да бъде следващият им президент е основно демократично право. Защото изборът на Николас Мадуро е нелегитимен. Това беше признато официално дори от Социалистическия интернационал.На този фон българските остриета на руския хибриден гуру ген. Решетников - председателят на БСП Корнелия Нинова и техният президент Румен Радев, застанаха на страната на диктатурата и подкрепиха диктаторския режим на Мадуро. Те призоваха за ненамеса по казуса.Ние от МГЕРБ питаме какъв президент е Румен Радев, след като в момент, в който цялата демократична световна общност подкрепя Хуан Гуайдо и парламента на Венецуела, той остана в отбора на малкото останали диктатори? Дали Радев е европейски президент и натовски генерал или е куклата на конци на съветския генерал от КГБ Леонид Решетников? За нас отговорите на тези въпроси са ясни и категорични. Евразийският диктаторски манталитет на Румен Радев е очевиден и не може да се скрие. Проблемът е до къде той може да стигне, след като ценностната му система приема неутрално безразборното убиване на гладуващи хора от армия, само защото се опитват да достигнат до храна и лекарства? За нас от МГЕРБ е опасно такъв човек да бъде върховен главнокомандващ на Българската армия! А по повод призивите на президента да запазим неутралитет, припомняме един знаменит цитат от Данте Алигиери - \"Най-горещите места в ада са предназначени за онези, които по време на големи морални изпитания са пазили неутралитет!\"Колкото до позицията на другарката Корнелия Нинова, това е нищо повече от поредната доза отровно лицемерие от нейна страна! Защото Корнелия Нинова умишлено крие пред българските си симпатизанти, че международната организация, в която тя е заместник-председател - Социалистическият интернационал, прие още преди дни Хуан Гуайдо и венецуелското Народно събрание за единствени легитимни органи в страната. Социнтернът, част от който е БСП, изрази също така своята „огромна загриженост за репресии\", извършени от „незаконния режим на Николас Мадуро\" и заяви, че „изисква пълно възстановяване на конституционния ред\" във Венецуела. Същата позиция беше потвърдена и от испанския премиер-социалист Педро Санчес, с чиято подкрепа само преди ден стартът на предизборната кампания на ПЕС се проведе в Мадрид. По думите му „който реагира с куршуми и със затвори на желанието за свобода, не е социалист, а тиранин\".За нас, младежите от ГЕРБ, цялата тази шизофренична ситуация около Нинова, с двойствените ѝ позиции, и Радев, с евразийските му кукловоди поставят няколко много сериозни въпроса:- Дали всъщност президентът Радев не се опитва да се превърне в българския Мадуро – безцеремонен, циничен и самодостатъчен?- Къде Нинова лъже - в чужбина, когато организацията, на която е заместник-председател, подкрепя Гуайдо или в България, когато организацията, на която е председател, подкрепя Мадуро?- Демократична партия ли е БСП, след като подкрепя диктаторски режим и то не за първи път? (Припомняме, че в миналото БСП се обявяваше в подкрепа и на режимите на Слободан Милошевич и Садам Хюсейн).- Няма ли очевиден риск от изтичане на класифицираната натовска информация към вражески сили, след като „момчето на Леонид Решетников\" има най-висок достъп до такава, а публично изразява различни позиции от тези на Алианса?- С методите на Мадуро и помощта на Решетников ли БСП отново ще се опита да спечели европейските и местните избори, които наближават?От МГЕРБ не се надяваме на честни отговори от Румен Радев и Корнелия Нинова, защото истината за тях е вечно неудобна. В същото време призоваваме всички демократично мислещи българи, включително и социалистите, да не допускаме повече на власт в България да се възкачват хора, които под команда от едни диктаторски режими подкрепят други диктаторски режими!МГЕРБ ще отстоява категорично и в бъдеще европейското демократично развитие на България.\"", "date": "2019.02.24", "title": "Младежите на ГЕРБ: Нинова и Радев са остриета на Решетников и подкрепят режима на Мадуро"}
{"url": "https://offnews.bg/futbol/manchestar-iunajted-i-livarpul-imat-smetki-za-razchistvane-698224.html", "text": "Манчестър Юнайтед приема на \"Олд Трафорд\" големия си съперник Ливърпул в най-популярното английско дерби днес от 16:05. Феновете по целия свят тръпнат в очакване дали \"Червените дяволи\" ще вземат реванш за загубата по-рано през сезона, която се оказа фатална за тогавашния им мениджър Жозе Моуриньо. И двата отбора са в страхотна форма и ще гонят победата на всяка цена, защото в противен случай ще се отдалечат от целите си. Манчестър Юнайтед води битка за четвъртото място като в момента се намира именно на него с 51 точки, но преследвачите Арсенал и Челси имат една по-малко. Ливърпул пък е замесен в борбата за титлата като дели върха с Манчестър Сити с 65 точки, но са втори поради по-лошата си голова разлика.От назначението на Оле Гунар Солскяер като временен наставник на Юнайтед, отборът не познава вкуса на поражението като записа 8 победи и 1 равенство. Ливърпул от друга страна не е губил в пет поредни срещи, но определено се забелязват колебания в играта на възпитаниците на Юрген Клоп. Ако \"мърсисайдци\" стигнат до трите точки ще запишат първи дубъл над съперника си от сезон 2008-09.Солскяер има няколко ребуса за решаване, които са свързани със състоянието на Джеси Лингард и Антони Марсиал, за които до последно не се знае дали ще започнат като титуляри. В случай, че не са готови за игра, норвежецът може би ще заложи на същата стартова единайсеторка както срещу Челси в срещата от ФА Къп. Антонио Валенсия, Матео Дармиан и Маркос Рохо пропускат срещата със сигурност, а не се знае дали Лукаку ще започне от първата минута. Последната въпросителна е около централната двойка бранители и по-специално кой ще бъде партньор на Виктор Линдельоф в сърцето на отбраната. Крис Смолинг игра много силно срещу Челси, но Ерик Байи е по-бърз от англичанина и ще се противопостави по-добре на скоростта на Салах и Мане.Клоп също има проблеми за решаване. Той отново няма да разчита на услугите на Деян Ловрен, Джо Гомес и Алекс Окслейд-Чембърлейн. Добрите новини за него са, че все пак Вирджил ван Дайк ще се завърне сред титулярите, след като пропусна мача с Байерн Мюнхен през седмицата заради наказание, което пък ще позволи на Фабиньо да заеме позицията си в средата на терена. Свежест може да внесе и Джеймс Милнър, който влезе като резерва срещу Байерн. Гостите ще трябва бързо да забравят разочароващото равенство през седмицата и да се настроят на вълна Премиършип, ако искат да останат в борбата за титлата, която им убягва вече почти три десетилетия.Предполагаеми състави:Манчестър Юнайтед (4-3-1-2): Де Хеа; Йънг, Смолинг, Линдельоф, Шоу; Погба, Матич, Ерера; Мата, Рашфорд, ЛукакуЛивърпул(4-3-3): Алисон; Александър-Арнолд, Матип, Ван Дайк, Робъртсън; Вайналдум, Фабиньо, Милнър; Салах, Фирмино, Мане", "date": "2019.02.24", "title": "Манчестър Юнайтед и Ливърпул имат сметки за разчистване"}
{"url": "https://offnews.bg/politika/razlikata-mezhdu-gerb-i-bsp-na-evroizborite-e-v-ramkite-na-statistiche-698229.html", "text": "18,7% от българите биха гласували за ГЕРБ на евроизборите, 17,4 - за БСП. Към момента се запазва двойната разлика между ДПС (6,5%) и Обединени патриоти (3,8%).Това показват данните от проучване на изследователски център „Тренд“ в периода 5-13 февруари 2019 г. Проучването е финансирано от вестник „24 часа“ и е реализирано сред 1007 респонденти чрез пряко полустандартизирано интервю „лице в лице“. Размерът на статистическата грешка е ±3.1%. От \"Тренд\" уточняват, че по-голямата част от терена на проучването е направен преди промените в Изборния кодекс, които повишиха градуса на политическото и обществено напрежение.За над половината от всички българи (54%) предстоящите избори за Европейски парламент са важни, като от тях само 14% са на мнение, че са изключително важни. В демографските разбивки ясно личи, че най-важен е евровотът за симпатизантите на БСП и ГЕРБ, като сборът от опциите „изключително важни“ и „по-скоро важни“ сред привържениците на двете големи партии е близо 80%. Това говори за силна мобилизация и сред двата електората за предстоящите избори, коментират от  изследователски център „Тренд“. Видимо по-слаб интерес към евровота през май се регистрира сред най-младите (18-29 г.)Парламентът е институцията с най-високи отрицателни оценки за своята работа (68%). Омбудсманът е институцията, събираща най-широко одобрение (63% положителни оценки срещу 20% отрицателни), превишаващи за пореден месец стойностите на президента (53% положителни срещу 31% отрицателни). 22% оценяват положително работата на прокуратурата, а 56% са на обратното мнение.Армията и Българската православна църква регистрират по-високо одобрение за своята работа за сметка на неодобрението. Положителна оценка армията среща сред 47%, докато отрицателната е 31%.Църквата от своя страна се ползва с подкрепата на малко под половината (49%) от всички български граждани срещу малко над една пета (21%), които са на обратното мнение.", "date": "2019.02.24", "title": "Разликата между ГЕРБ и БСП на евроизборите е в рамките на статистическата грешка"}
{"url": "https://offnews.bg/futbol/nad-15-000-zriteli-shte-proslediat-vechnoto-derbi-na-natcionalnia-stad-698220.html", "text": "Левски и ЦСКА ще се радват на доста добра посещаемост днес, въпреки лошото време, което скова страната, пише \"Меридиан мач\".Справка от продажбата на билети до момента показва, че на трибуните ще има над 15 000 души. „Сините“ все още не са запълнили два блока в Сектор Б. На централната трибуна, която също им се полага,обаче са останали много малко билети.\"Червените“ фенове са изкупили почти всички билети за сектор Г, но голяма част от пропуските за сектор В са неразпродадени.Билети ще се продават и днес в часовете до мача, но само онлайн. Като част от мерките за опазване на реда касите на стадион „Васил Левски“ ще бъдат затворени. Двете агитки получиха и забрана за шествия, както и за събиране на голям брой свои членове на едно място.", "date": "2019.02.24", "title": "Над 15 000 зрители ще проследят вечното дерби на Националния стадион"}
{"url": "https://offnews.bg/sviat/erdogan-turtcia-ne-priznava-vlastta-v-siria-za-zakonna-698243.html", "text": "Ние не можем да признаем статус на законна власт на Башар Асад, той не я заслужава, казва турският президент Реджеп Ердоган в интервю пред CNN Turk.Той подчертава, че зоната за сигурност в североизточната част на Сирия трябва да бъде създадена в съответствие с интересите на Турция и „никакви други варианти не са приемливи“. „Ако зоната се формира с цел гаранции за границите на Турция, то е съвършено логично тя да бъде контролирана от турските сили. Става дума за турската граница, която е подлагана на обстрел, затова ние сме принудени да предприемаме стъпки за отстраняване на заплахата по крайграничните територии“, коментира Ердоган.Турският лидер смята, че заплахата трябва да се ликвидира в нейните основи, а не да се прилагат мерки в отговор на ракетните обстрели на турска територия. Той отбелязва, че е необходимо да се постигне стабилност и безопасност в сирийските райони на изток от река Ефрат, граничещи с Турция така, както това е направено в Джераблус и Ел-Баб. „По този въпрос Турция може да се надява единствено на себе си. Страните в Европа, които се плашат само при споменаването на темата за бежанците, няма да ни помогнат“, констатира президентът.„Със затварянето на границите за бежанците страните от Запада изискват Турция да приема всички сирийци, търсещи защита по границите ни. Отворените граници обаче предполагат и вероятност от постоянни заплахи за националната сигурност. Това е недопустимо и ние не веднъж сме разговаряли за това с партньорите от диалога в Сочи и Астана“, подчертава Ердоган. Освен това за Анкара е много важно изтеглянето на войските на САЩ от Сирия да не предизвика процеси, противоречащи на интересите на Турция и да навреди на териториалната цялост и на политическото единство на тази страна, допълва той.Според него е особено важно всички страни да се придържат към общо мнение по въпроса за териториалната цялост на Сирия, а „Турция няма да позволи от извеждането на американските войски да спечелят терористите“. В същото време Ердоган счита, че турско-сирийското споразумение от1998 г., подписано в Адана, подпомага успешното провеждане на антитерористичните операции в Сирия.„Ние не можем да признаем на Асад статуса на законна власт, която той не заслужава. Според споразумението от Адана, Турция е в правото си да води борба с терористите на сирийска територия. Това е добра възможност за Турция. Дори в периодите, когато отношенията ни с режима на Асад бяха положителни, никой в Дамаск не е поемал инициативата за едностранно оттегляне от споразумението, а това означава, че то остава в сила“, посочва Ердоган.„Можем ли ние в днешните условия да констатираме отсъствие на заплаха от терористите на ПКК по границите на Турция? Не можем“, казва той и се аргументира с кървавия атентат от 2013 г. в Рейханлъ, когато са убити над 50 души. Президентът подчертава, че Турция не може да си затвори очите пред подобни терористични атаки, а Дамаск няма правото да анулира въпросното споразумение.„Понякога се чуват твърдения, че режимът на Асад не се е обръщал с молба към Турция за намеса в ситуацията в Сирия. Обаче всичко е казано конкретно в Аданското споразумение. Изключително е важно, че президентът на Русия Владимир Путин също се позова на този документ. Действията на Турция са основани на нормите на ООН и ще предприемем всички необходими стъпки за гарантиране на собствената ни сигурност“, подчертава той.Ердоган за пореден път обвинява САЩ заради военната им подкрепа за кюрдските отряди за народна защита и твърди, че Вашингтон е реализирал близо 23 000 оръжейни доставки за тях в северната част на Сирия. „Това оръжие след време ще започне да се продава и вече се търгува в Сирия. Какво ще се случи после, това е друг въпрос. Например, ИДИЛ закупува много видове въоръжения в северните райони на Сирия. Присъствието на Ислямска държава в този регион вече е към финала. Много се надявам САЩ да дадат своя принос в подкрепа на политическото урегулиране на конфликта в Сирия“, казва още той в интервюто.Ердоган коментира и настоящата власт в Египет и подчертава, че няма намерение да се среща с президента Абдул-Фаттах Ас-Сиси. „Предлагат ми да посреднича в диалога с Ас-Сиси, на което отговарям, че нямам никакво намерение да се срещам с него. За да се случи това, първо трябва в Египет да бъде обявена мащабна амнистия и всички затворници да бъдат освободени. Аз искрено уважавам египетския народ, но не мога да кажа същото за Ас-Сиси“, подчертава турският лидер. Според него, от момента, в който Сиси е завзел властта в Египет, там са били екзекутирани 42 души, сред които 9 деца, а това той не може да приеме.", "date": "2019.02.24", "title": "Ердоган: Турция не признава властта в Сирия за законна"}
{"url": "https://offnews.bg/112/shofior-na-mikrobus-zagina-pri-katastrofa-s-avtobus-v-montana-698218.html", "text": "Тази сутрин около 8 ч. микробус се е сблъскал с автобус на изхода на Монтана.При катастрофата 49-годишният шофьор на микробуса е загинал на място.Автобусът се е движил по редовната линия Видин - София. В него е имало само една пътничка, която не е пострадала.Пасажерката твърди пред bTV, че микробусът изведнъж се е отклонил от пътя и се е ударил в автобуса.Шофьорът на автобуса е с леки наранявания, откаран е за преглед в болница.На място са екипи на пътна полиция. ", "date": "2019.02.24", "title": "Шофьор на микробус загина при катастрофа с автобус в Монтана"}
{"url": "https://offnews.bg/futbol/seriozni-premii-v-levski-pri-pobeda-nad-tcska-698219.html", "text": "За пръв от няколко години насам в Левски има фиксирана премия преди дерби, съобщава „Меридиан Мач“.Синьото ръководство е решило да стимулира допълнително играчите за срещата с ЦСКА, която е днес от 13,00 часа на стадион „Васил Левски“. Причините е ясна - при успех Левски ще се изравнят по точки с „вечния съперник“, но поради по-добрите показатели в директните сблъсъци ще заемат второто място в класирането.През есента \"сините\" спечелиха  с 1:0. Освен това победа днес ще ги доближи на 5 точки от лидера Лудогорец, а двата отбора ще имат пряк двубой в София на 10 март. Според запознати сумата, която ще заработят „сините“, е доста сериозна.", "date": "2019.02.24", "title": "Сериозни премии в Левски при победа над ЦСКА"}
{"url": "https://offnews.bg/sviat/darzhavniat-sekretar-na-sasht-shte-pritiskame-maduro-dokato-razbere-698254.html", "text": "САЩ ще продължат да оказват натиск върху венецуелския президент Николас Мадуро, докато той разбере, че дните му са \"преброени\". Това заяви американският държавен секретар Майк Помпео, цитиран от Асошиейтед прес и БТА.Помпео говори след сблъсъците по границите на Венецуела. Двама души загинаха вчера край границата с Бразилия, а 300 бяха ранени при отделен инцидент край границата с Колумбия, след като войски, верни на Мадуро, използваха сълзотворен газ срещу активисти, опитващи се да доставят хуманитарна помощ.В изявление пред телевизиите \"Фокс\" и Си Ен Ен Помпео посочи, че администрацията на президента Доналд Тръмп ще продължи да подкрепя опозиционния лидер Хуан Гуайдо и не изключи употребата на военна сила от САЩ.Утре вицепрезидентът Майк Пенс заминава за Колумбия, където ще присъства на спешна среща на върха за Венецуела заедно с над дузина външни министри от латиноамерикански и карибски страни. Гуайдо каза, че там ще се срещне с Пенс.", "date": "2019.02.24", "title": "Държавният секретар на САЩ: Ще притискаме Мадуро, докато разбере, че дните му са преброени"}
{"url": "https://offnews.bg/obshtestvo/otbeliazaha-6-godini-ot-intronizatciata-na-patriarh-neofit-698253.html", "text": "С тържествена архиерейска Света литургия в катедралата \"Св. Александър Невски\" беше отбелязана шестата година от интронизацията и от избора на Светейшия патриарх Неофит за предстоятел на родната ни поместна православна църква, съобщиха от Българската патриаршия.Тайнството Евхаристия е било предстоявано от Пловдивския митрополит Николай, а в съслужение с него са били Неврокопският митрополит Серафим, Врачанският митрополит Григорий, Видинският митрополит Даниил и епископ Герасим - главен секретар на Светия синод, Белоградчишкият епископ Поликарп - викарий на патриарха, Знеполският епископ Арсений и Констинтийският епископ Яков - викарий на Пловдивския митрополит, архимандрит Василий - протосингел на Софийската епархия, архимандрит Пахомий - ректор на Софийската духовна семинария, десетки столични свещеници и дякони. На богослужението са участвали и йеромонасите Натанаил и Йосиф от епархията ни в САЩ, Канада и Австралия.По време на причастния канон проповед за Неделята на блудния син е произнесъл иконом Кирил Попов, а след това Светейшият патриарх Неофит е бил поздравен с песнопения от Камерния ансамбъл \"Йоан Кукузел\", с диригент Кристиян Попов. Някои от изпълнените песнопения са композирани от самия патриарх Неофит.\"На днешния ден - 24 февруари, преди шест години, тук в този благолепен храм възкликнахме три пъти: \"Достоен\"!, и поздравихме новия предстоятел на родната ни Българска православна църква - Негово светейшество Неофит, патриарх Български и митрополит Софийски. Всички си спомняме онова чувство на радост и на душевна лекота, с които бяха преизпълнени сърцата на всички. Ясната увереност, че сам Св. Дух в този ден направляваше нашата родна църква, за да вземе тя най-правилното решение и да направи най-добрия избор... На днешния ден, преди шест години Св. Дух насочи сърцата ни към Русенския митрополит Неофит и не трябва да спираме да благодарим на Бога за това, че насочи избора ни към архиерея, от когото нашата Църква има най-голяма нужда... Преди шест години родната ни Църква избра човек, който притежава смирение, търпение и смелост. В днешните времена, в които егоизмът, гордостта и алчността заплашват да разрушат основите на обществото, Църквата трябва да дава пример за смирение. Негово светейшество патриарх Неофит непрекъснато ни дава пример за смирение и ние трябва да му благодарим...\", каза в словото си митрополит Николай.Той е допълнил, че макар и малка, Българската църква е църква на Светите братя Кирил и Методий, на Св. цар Борис, на Светите Климент, Наум и Ангеларий, на Св. цар. Петър и на Св. Йоан Рилски Чудотворец.\"В днешния ден, когато се изпълват шест години от началото на патриаршеското ми служение, благодаря за подкрепата и любовта на събратята митрополити от Светия синод на Светата ни Църква, на освещения клир от поверената ми епархия и на целия Божи народ в диоцеза на Православната ни църква, отечески молитствам за всекиго от вас и за цялата ни Църква - за нейното мирно настояще и богоблагословено бъдеще, за още много и благодатни успехи в делото на благовестието, за доброто и благопреуспяването ни в пътя на Божията правда и в още по-големия духовен възход в следване на оставените ни от нашите предшественици образци. Особено благодаря и на държавната и на общинската власт по места, за доброто и общополезно сътрудничество, което се надявам да продължи и занапред, защото делото на Църквата е наше общо дело, и успехите на Църквата ни са успехи и на цялото наше свидно Отечество\", посочи в своето слово патриарх Неофит.Светата богослужба е завършила с многолетствие и с молитва за дълголетно служение на Светейшия български патриарх Неофит.", "date": "2019.02.24", "title": "Отбелязаха 6 години от интронизацията на патриарх Неофит"}
{"url": "https://offnews.bg/obshtestvo/sarchadzhieva-udarih-danoto-po-vsiakakav-nachin-fizicheski-psihi-698235.html", "text": "„Ударих дъното по всякакъв начин – физически, психически, емоционално, финансово”. Това заяви актрисата Александра Сърчаджиева в първото си интервю след смъртта на съпруга си Иван Ласкин по Нова тв.Тя разказа колко трудно ѝ е сега, макар да признава, че много хора се опитват да ѝ помогнат.„Аз съм в нищото. На дъното съм все още. Объркана съм много, не знам точно какво ми се случва, как да се измъкна. Истината е, че се чувствам като едно малко дете, което го е страх от неизвестното, само, изгубено в гората”, споделя Сърчаджиева 40 дни след загубата на Ласкин.„Не мога да се събера. Аз съм в ступор някакъв. Изпитвам много емоции в себе си. Не мога да рева. Имам чувството, че не ми се случва на мен. Искам да хвърлям, да викам, да крещя, да рева. Имам огромна нужда. Искам да изпотроша всичко, да излея всичките си емоции, дъното да ударя, чисто емоционално, но да излезе всичко това, което в момента е в мен, защото то ме задушава и не мога да си поема въздух”, казва Сърчаджиева.„Не знам дали съм стегната, защото имам дете. Знам че нямам избор, трябва да продължа напред, защото това дете оттук нататък ще разчита единствено и само на мен. Страх ме е как ще си отгледам детето. Моята представа за най-лошото между мен и Иван бе, че някой ден може да се случи това, ние да се разделим драматично. Не съм си представяла живота си по този начин никога. Не съм си представяла, че ще загубя най-любимия си човек за втори път, сега мъжа до себе си, че трябва да отговарям на въпросите на едно дете защо Господ прибира добрите хора, а лошите ги оставя? Нас кой ще ни пази. Ако сега и ти умреш, аз сама ли ще остана? Иван беше всичко за мен. Знам, че трябва да съм силна, но истината е, че се уморих да съм силна”, допълва тя.Актрисата допълни, че се чуди с какво е сгрешила в предишния си живот, за да ѝ се случи това. „Моята болка я остави, но защо и детето ми, тя с какво го заслужава?”, казва Сърчаджиева. Тя допълва, че болката не минава и особено тежки са вечерите. Когато е казала на дъщеря си за смъртта на баща ѝ, момичето е било ядосано. „Каза, че съм най-гадната майка на света. Как може една майка да каже такова нещо на дето си? След което ми каза, че е трябвало да ѝ го кажа като стане на 10 години. Сега е вкопчена в мен, защото я е страх да не си отида и аз. Казва ми: \"Ти си тъжна. Смееш се, но очите ти са тъжни. А тя е на 8”, разказва Сърчаджиева.„Най-страшната гледка, която съм виждала през живота си – малко дете с букетче цветя на пресен гроб. Тя попита: Той тук ли е? Аз ѝ казах: Да. Можеш ли да го изровиш, да го прегърна”, посочи още тя.Актрисата допълни, че се опитва да се отърси от това какво ще кажат хората, но в същото време е силно възмутена от писанията в жълтата преса след смъртта на Ласкин. „Смирете се малко, замълчете малко, дайте шанс на човек да поеме глътка въздух”, призовава Сърчаджиева.„Вкъщи като се обърна и всичко е той. Тази любов, която ми се случи в моя живот, може би на не всеки човек би могла да се случи. Тя е огромна, тя е неистова. Аз съм била толкова обичана, прегръщана, милвана. Не съм заспивала непрегърната. Липсва ми всичко – смехът му, чувството му за хумор, бележките сутрин, кафето, което ми приготвяше”, каза тя.Александра Сърчаджиева разказа и за последния си разговор с Ласкин. „Той не искаше да умре. Когато се видяхме с него на 20 декември, той ми каза: \"Ей, Саше, ще се справя, ще изляза от тук, ще си отгледам детето, ще отидем на едно кратко пътуване\". И аз му казах: \"Да, ще отидем\". Плакахме много тогава и двамата. И той отиде на пътуване. Но аз останах на гарата”, заяви тя.", "date": "2019.02.24", "title": "Сърчаджиева: Ударих дъното по всякакъв начин – физически, психически, емоционално, финансово"}
{"url": "https://offnews.bg/kultura/pochina-sazdateliat-na-miuzikala-az-peia-pod-dazhda-698236.html", "text": "Почина създателят на мюзикъла \"Аз пея под дъжда\" Стенли Донън, съобщи БНТ. Един от най-известните американски режисьори, продуценти и хореографи почина на 94-годишна възраст. Той е получил сърдечен удар в Чикаго. Информацията е потвърдена от един от синовете му. Донън е създател на най-много мюзикъли в историята на киното.Сред емблематичните му творби са \"Аз пея под дъжда\", \"Седем невести за седем братя\", \"Кралска сватба\". През 1998 година той получава \"Оскар\" за цялостен принос в развитието на киноизкуството.", "date": "2019.02.24", "title": "Почина създателят на мюзикъла 'Аз пея под дъжда'"}
{"url": "https://offnews.bg/futbol/levski-i-tcska-se-izpraviat-edin-sreshtu-drug-dnes-v-13-ch-698216.html", "text": "Днес от 13:00 часа отборите на Левски и ЦСКА ще излязат един срещу друг в среща от 23 кръг на Първа лига. Мачът е от огромно значение и за двата тима, тъй като имат шанс сериозно да скъсят дистанцията до лидера Лудогорец, който оглавява класирането с 53 точки. Към момента \"червените\" са втори с 48 точки, а \"сините\" заемат третата позиция с 45.През зимната пауза и в двата отбора имаше сериозни промени. \"Армейците\" смениха Нестор ел Маестро с Любо Пенев и продадоха звездата си Кирил Десподов на италианския Каляри. Освен това преди няколко дни на \"Армията\" бе назначен нов спортен директор в лицето на Кристиано Джарета. \"Сините\" от своя страна се сдобиха с нов собственик като властта в Левски вече е в ръцете на Васил Божков. Павел Колев е новият изпълнителен директор на клуба, а Георги Дерменджиев замени напусналия в посока Латвия Славиша Стоянович. Габриел Обертан пък бе продаден на турския Ерзурумспор.Левски започна пролетния дял от шампионата с домакинско равенство 1:1 срещу Локо Пловдив, а след това се справи с Витоша  като гост с 2:0. ЦСКА имаше по-тежък старт под ръководството на Любослав Пенев след като загуби от Черно море във Варна с 2:0, но след това през седмицата удържа победата с 2:1 срещу Ботев Враца. Мачът днес ще е съвсем различен от предходните и предстои да видим дали Дерменджиев и Пенев са успели да наложат идеите си за малкото време, което имаха за работа в новите си отбори.Сериозни дискусии през седмицата породи решението на БФС да възложи дербито на неопитния Владимир Вълков. От лагера на Левски не останаха доволни от назначението на Вълков, тъй като имат лоши спомени от него. Своите притеснения изразиха и от \"Армията\", като Ел Голеадор заяви, че според него реферът не е готов за такъв голям мач и е поставен като бушон.Треньорът на Левски Георги Дерменджиев няма да може да разчита в днешния мач на контузените Валери Божинов, Живко Миланов и Илия Димитров. Стартовата единайсеторка най-вероятно ще включва Михайлов между гредите, а пред него в отбрана ще бъдат Цветкович, Яблонски, Рейш и Горанов. Тиам и Райнов ще бъдат двойката опорни халфове, а пред тях в ролята на плеймекър ще бъде Давиде Мариани. Кабрал и Паулиньо ще оперират по двете крила, а атаката ще води Станислав Костов.За ЦСКА участие няма да вземат контузените Лясков и Жеферсон, както и наказаният Кристиан Малинов. Очаква се Любо Пенев да заложи на  Черниаускас за вратарския пост, а в защита да бъдат Бикел, Чорбаджийски, Бодуров и Перейра. Дефанзивен халф ще бъде Антов, а пред него Любо Пенев ще разчита на Тиаго и Пинто. По крилата ще действат Едвин Джеси и Евандро, а лидер на червената атака ще бъде Али Соу.", "date": "2019.02.24", "title": "Левски и ЦСКА се изправят един срещу друг днес в 13 ч."}
{"url": "https://offnews.bg/litca/kamelia-kondova-i-liuben-chatalov-liubovta-e-zasluzhena-i-sineoka-698160.html", "text": "Тя е автор на 9 стихосбирки, удостоена е с Националната литературна награда „Дора Габе“, Голямата награда на националния конкурс “Петя Дубарова”, Голямата награда на националния конкурс “Веселин Ханчев” (двукратно), Първа награда на в. “Литературен глас” – Стара Загора, Първа награда от националния конкурс “Петър Алипиев” (2003 год.) и др.Той има над 140 роли, носител е на наградата за най-добър актьор на международния филмов фестивал „Любовта е лудост“, Награда за мъжка роля“ на XVIII ФБИФ, Голямата награда ЗЛАТНА РОЗА“ за филма „Те надделяха“ (Варна, 1986), Награда на публиката (Карлово, 1989).Те са родени през февруари, поглъщат жадно света през морскосините си очи и могат обичат до бездънност. Носят грамада от доброта, доблест от стари епохи, младежки хъс, неземна енергия и титаничен талант.Тя е нестихващо цунами.Той е сигурен пристан.Те са поетесата Камелия Кондова и актьорът Любен Чаталов.Надбягване с талантаК.К.: От 16-годишна пиша само в краен случай. Гоня стиховете до последно. Когато вече няма накъде се предавам. Сядам и ги написвам, за да ми се махнат от главата. Примирих се, но поезията никога не ми е била амбиция. Баба ми беше книжарка, благодарение на нея имаме огромна библиотека вкъщи. Това е и моето най-голямо наследство. Друга толкова голяма библиотека съм виждала само в дома на учителя ми по математика – Коста Коларов. Аз много обичам математиката, а той не ме изпитваше, ами ме гонеше на двора да пиша стихотворения.Първото земетресение в живота ми беше именно в час по математика. Решавам една сложна задача на дъската и в този момент започва земетресението. Така започна репликата – Камелия ще реши една задача и ще стане земетресение. Завърших гимназия като частен ученик, взех 2 години за една, благодарение на същия Коста Коларов. Аз съм неговото недоразумение, но и до днес се разтоварвам с висша математика.Л.Ч.: Съвсем случайно станах артист. Учих в Лесотехническия институт и ме скъсаха по математика. Трябваше да работя 8 месеца, за да възстановя студентските си права. Започнах работа на Аерогарата. Там попаднах на Славчо Маленов и Иван Иванов. Славчо щеше да кандидатства във ВИТИЗ и репетираше денонощно „Пазачите на фара“. Всички знаехме наизуст строфите. Молим го поне за малко да спре, а той:- Защо вие двамата не кандидатствате? Какви сте хубавци!Иван: – Кой ще ни приеме нас?! Това е за други хора. Обаче Славчо ни взел паспортите и ни записал. И ние се съгласихме единствено заради отпуска, който се полага за изпитите. Тогава кандидатстваха 3500 човека за 30 места във ВИТИЗ.Минаваме първи кръг и сме в пълен шок.За съжаление или за радост, в края на втори курс започнахме да снимаме и работата тръгна. И от една шега стигнахме дотук.Отглеждане на дарбатаЛ.Ч.: Камелия от момиченце се среща с големи поети, а аз с големи актьори като Джоко Росич, Георги Черкелов, Катя Паскалева, Петър Слабаков – от тях знам, че на млад и талантлив човек не се отказва. Събирам се със студентите и им давам всичко, което мога. Имам над 30 филма със завършващите НАТФИЗ, за да им помогна.Камелия пък се радва като дете на хубав текст - подскача наоколо и повтаря: Виж колко хубаво пише! Виж колко хубаво пише!К.К.: За нас това са изначални неща. Ние така си живеем. Да срещнеш човек, който има същото отношение като теб към изкуството и словото е безценно. В моя живот едни от най-важните ми срещи бяха Христо Фотев и Иван Динков, те ме изградиха. Благословена съм с хора и срещи. И досега продължавам да си говоря с Гриша Трифонов, той продължава да е жив за мен.Талантливите хора обикновено не си вярват. Талантът е обратнопропорционален на амбицията. За мен е важно да виждам очите на човека, да следя колко точно е важна всяка дума за него и да съм градивна. Затова не мога да редактирам по интернет.В търсене на смисълаЛ.Ч.: Отдавна се знае, че само 20 % от населението се интересува от култура. Винаги е било така и това е нормално. Държава, изградена само от поети, не може да съществува. Не четат тези, които не са чели преди и няма и да четат в бъдеще. Но тези 20 % винаги си ги има. Те пълнят залите и заради тях всичко има смисъл. Навсякъде е така, не само в България.К.К.: Ние обитаваме тези 20 % и сме заобиколени от млади хора. Как да сме отчаяни?! Обвиняват ги, че не четат, че са илитерати. Не е така. Младите хора са прекрасни и смисъл винаги има.Ампутация на мегаломаниятаЛ.Ч.: Когато започнеш да взимаш едно нещо много на сериозно, ти му ставаш роб. Не обичам да си гледам филмите. Не познавам този човек там - виждам само едно нахално момченце, което се прави на мъж. Не знам Камелия кога пише. Да седне, да се превъзнася, да записва? Няма такова нещо. Никога не съм я виждал да записва стиховете си. Не познавам по-скромен и безкористен човек от нея.К.К.: Повече от 18 години съм се занимавала активно с журналистика – вестник, радио, телевизия. Поезията е много сериозна част от живота ми, нищо че не я приемам сериозно. Спряла съм да се съпротивлявам, но не позволявам да ме обсеби и да живея само заради нея. Затова е само в краен случай. Когато думите започнаха да ме изяждат, реших да се заема с нещо друго. Сега работя по 14 – 15 часа на ден и това ми е животоспасяващо.Любов като поезияЛ.Ч.: Бях си подредил живота. Не исках и куче с рокля да видя повече. Живеех си в Мирково, правих си галерията и не ме интересуваха никакви жени повече. Но...никога не казвай никога. На едно събитие в Балчик казаха, че идвала голямата поетеса Камелия Кондова. Аз не я познавах и си представях как ще се появи една много възрастна и грохнала жена. Изведнъж изгрява тя и не се спира на едно място и за секунда. Не бях виждал такава жена. Извънземна!Ако някой ми беше казал, че на тези години ще се вълнувам така...К.К.: По-добър човек никога не съм срещала. Любен прилича много на татко. Него никой не го наричаше по име – Димитър, а му казваха Душо. Така го знаеха всички. Любен е душа. Всяка любов подвежда, но на тези години мога да кажа с цялата осъзнатост на думата щастие – аз никога не съм била по-щастлива в живота си. Любен ми е заслужен подарък, щастието ми е заслужено.Опитомяване на делницитеЛ.Ч.: Прибираме се уморени и двамата, но аз все се опитвам да я развеселя. Като се разсмее и на мен ми олеква. Ако не се шегуваме по цял ден няма да издържим. Човек трябва сам да си създаде атмосферата и настроението, въпреки умората. Кахърът си е кахър, но няма нищо по-тъпо на тоя свят от това да стовариш собствения си кахър на най-близките си хора. Преживей го на момента, но не го носи със себе си и не го носи вкъщи, защото той се натрупва като слой прах.К.К.: Не минава вечер, без да се заливаме от смях. Искрен, сърдечен смях. Обичаме и да пътуваме. А когато Любен шофира, това е специално спокойствие.Убежище, което вдъхновява Л.Ч.: Къщата ми в Мирково е разделена на две – в едната живея, другата е галерия. Имам 24-ма първи братовчеди. Тук всеки ми е роднина, приятел, познат, всичко е живо и дейно. Младите работят, децата ходят на училище. Като в швейцарско село сме. Едва издържам да свърша работата си в София и да се приберем там.К.К.: Къщата ни е точно до кръчмата в Мирково. Само там можеш да видиш как здрави мъже играят хоро на „Лебедово езеро“. Съседите ни също са прекрасни хора - баба Гана и дядо Хари. Ходят винаги хванати за ръце. Става ти светло само като ги видиш.Л.Ч.: Камелия им подари едно стихотворение, което те си сложиха в рамка:К.К.: В автобуса за Мирково написах и първото си стихотворение без цигара. То така и се казва:Колко е живот, да му се сърдиш...К.К.: Не сме сърдити за нищо на живота. Всичко е станало съвсем навреме. Нашата среща също. Предишните са били емоционални репетиции.Л.Ч.: Живели сме смислен живот, отгледали сме децата си. Сега общуваме с млади хора и се чувстваме добре. Доньо Донев на 80 години беше по-млад от всички. Като го питах как може да е толкова жизнен, ми отговори: – Да си ме видял да общувам със старци? Имам шест лични срещи с Папа Йоан Павел Втори. На последната ни каза: \"Двама души са по-умни от един човек, но е много важно и какъв човек имаш до себе си. Много съм щастлив, че това ми се случва на тия години.Те сливат сините си очи в безкраен поглед, усмихват се на някаква тяхна шега, докосват ръцете си и не остава никакво съмнение, че любовта е синеока, заслужена и им принадлежи.Можете да се убедите и сами:Моноспектакълът „Муха“ на Любен Чаталов се играе в The Art Foundation; най-новият му филм „Пътуващо кино“ предстои да излезе на екран до края на годината.Камелия Кондова вече представи последната си стихосбирка „Неделята, която беше в понеделник“ в Габрово, през пролетта ще бъде и премиерата в София.", "date": "2019.02.24", "title": "Камелия Кондова и Любен Чаталов – любовта е заслужена и синеока"}
{"url": "https://offnews.bg/obshtestvo/zhalt-kod-za-niski-temperaturi-v-12-oblasti-na-stranata-698215.html", "text": "Жълт код за ниски температури е в сила за 12 области на страната.Предупреждението е за областите: Кюстендил, Перник, София и Софийска област, Монтана, Враца, Ловеч, Габрово, Велико Търново, Търговище, Разград и Шумен. В тези райони се очакват отрицателни дневни температури.Днес ще преобладава слънчево време, над Югоизточна България ще е със значителна облачност и на отделни места там ще превали слаб сняг. Максималните температури ще са предимно между минус 2 и 3 градуса.Атмосферното налягане е значително по-високо от средното за месеца.Над Черноморието облачността ще е значителна и на отделни места, главно в южните райони, ще превали сняг. Максималните температури ще са между 0 и 3 градуса. Температурата на морската вода е около 6 градуса.Над планините облачността ще е променлива, по-значителна над източната половина от страната. Ще е почти без валежи. Ще духа умерен, по високите и открити части - и временно силен североизточен вятър. Остават условията за снегонавявания.Максимална температура на височина 1200 метра – около минус 5, на 2000 метра – около минус 10 градуса.", "date": "2019.02.24", "title": "Жълт код за ниски температури в 12 области на страната"}
{"url": "https://offnews.bg/obshtestvo/izzeha%c2%a04-tona-kontrabanden-alkohol-v-punkt-za-bilki-v-panagiursko-sel-698234.html", "text": "Полицаи от Пазарджик откриха 4271 литра контрабанден алкохол в пункт за изкупуване на билки и прилежащите към него постройки в панагюрското село Левски.62-годишен жител на селото е съхранявал там алкохола, разпределен в различни по вид и обем съдове, съобщават от пресцентъра на МВР.Алкохолът е иззет, а мъжът е задържан в ареста.Образувано е полицейско производство, а работата по документирането на случая продължава.", "date": "2019.02.24", "title": "Иззеха 4 тона контрабанден алкохол в пункт за билки в панагюрско село"}
{"url": "https://offnews.bg/zimni/izkliuchitelna-drama-v-gigantskia-slalom-kristofersen-specheli-no-m-698232.html", "text": "Норвежецът Хенрик Кристоферсен триумфира в гигантския слалом в Банско, част от Световната купа по ски-алпийски дисциплини, но не успя да попречи на Марсел Хиршер да спечели малкия кристален глобус в дисциплината.Световният шампион финишира с общо време 2:26.87 минути. Хиршер, който имаше аванс от 0.22 секунди след първия манш пред норвежеца, но във втория постигна едва 12-то време, изостана от победителя с едва 0.04 секунди.Трети на почетната стълбичка се нареди французинът Томас Фанара с време 2.27.26, а четвърти остана победителят от комбинацията в петък Алекси Пинтюро.Българите Алберт Попов и Йоан Тодоров не успяха да се класират за втория манш, оставайки съответно на 32-ра и 51-ва позиция. Попов се справи с първия манш за 1.18:68 като само 0.26 секунди го разделиха от 30-та позиция, която дава право на участие във втория манш.За Кристоферсен това бе 17 победа в стартовете за Световната купа и негов първи след успеха в Кицбюел преди 13 месеца.  Той има една победа в гигантския слалом от 2015 година, а преди седмица изпревари именно Хиршер в борбата за Световната титла в шведския курорт Оре.", "date": "2019.02.24", "title": "Изключителна драма в гигантския слалом - Кристоферсен спечели, но малкият кристален глобус е за Хиршер"}
{"url": "https://offnews.bg/112/masovi-sbivania-troshene-na-koli-i-postradali-politcai-predi-nachalot-698230.html", "text": "Минути преди 12.30 ч. пред стадион „Васил Левски“ е започнало сбиване между две големи групи, всичките фенове на „Левски“, съобщават от пресцентъра на МВР.При предприетите действия за овладяване на ситуацията са пострадали двама полицаи, по които са хвърляни предмети. Те са откарани в болница.Част от участниците в скандала са задържани.По-рано днес, към 11.30 часа, в полицията е получен сигнал за скандал, възникнал между две групи фенове на отборите на „Левски” и ЦСКА в района на бул. „Ситняково“ , близо до търговски център.По първоначални данни, при спиране на светофар, от два автомобила изскочили общо деветима, които започнали да трошат автомобилите на привържениците на противниковия отбор.На място веднага са пристигнали екипи на полицията, разрастването на скандала е предотвратено, твърдят от пресцентъра на МВР.Част от хулиганите са леко пострадали, други са се опитали да избягат, но са задържани и отведени в столични полицейски управления.", "date": "2019.02.24", "title": "Масови сбивания, трошене на коли и пострадали полицаи преди началото на мача Левски - ЦСКА"}
{"url": "https://offnews.bg/sviat/maduro-nikoga-niama-da-se-predam-shte-dam-zhivota-si-za-dobroto-na-t-698217.html", "text": "Президентът на Венецуела Николас Мадуро каза, че никога няма да се предаде и ще защитава независимостта на страната с живота си, ако е необходимо.Аз управлявам и ще продължа да управлявам нашата родина въз основа на Конституцията - за доброто на трудовия народ. В това се състои моят дълг, заяви Мадуро на митинг на свои поддръжници в Каракас.Той каза, че животът му е \"напълно посветен на защитата на родината\".Готов съм да дам за нея живота си, заяви президентът.По думите му държавният преврат във Венецуела се е провалил и за месец дестабилизация опозицията не е постигнала нищо.Мадуро твърди, че САЩ и Колумбия са \"устроили шоу на границата\".Той нарече \"дявол\" колумбийския президент Иван Дуке.Броят на дезертиралите в Колумбия служители на венецуелските силите за сигурност достигна 13, включително 10 членове на Националната гвардия, двама полицаи и майор от армията, посочва Ройтерс.Има информация за няколко убити и ранени при сблъсъци със силите за сигурност по границите на Венецуела с Бразилия и Колумбия заради доставките на хуманитарна помощ.", "date": "2019.02.24", "title": "Мадуро: Никога няма да се предам, ще дам живота си за доброто на трудовия народ"}
{"url": "https://offnews.bg/futbol/levski-otnovo-udari-tcska-sled-avtogol-sinite-veche-sa-vtori-698233.html", "text": "Отборът на Левски надделя във \"Вечното дерби\" с 1:0 благодарение на автогол на Стивън Перейра. Победата изкачи \"сините\" на второто място, като заедно с ЦСКА имат по 48 точки, но в преките сблъсъци има предимство.Треньорът на домакините Георги Дерменджиев не направи нито една промяна в стартовата единайсеторка и на терена бяха същите футболисти, изковали успеха с 2:0 над Витоша преди няколко дни. Николай Михайлов бе под рамката, а в зашита действаше карето Милош Цветкович, Давид Яблонски, Нуно Рейш и капитанът Иван Горанов. Кали Тиам и Мартин Райнов играха като опорни халфове, докато Кабрал и Паулиньо оперираха по крилата. Станислав Костов водеше атаката, а зад него бе Давиде Мариани.Наставникът на ЦСКА Любослав Пенев пък бе подредил подопечените си в схема 4-1-4-1. Жанио Бикел игра вместо наказания Кристиан Малинов, а Стивън Перейра бе предпочетен за левия фланг на защитата вместо Ангел Лясков. На вратата бе Черниаускас, а защитата оформяха Иван Турицов, Божидар Чорбаджийски, Николай Бодуров и Стивън Перейра. Пред тях в ролята на опорен халф бе Бикел, а Едвин Джеси, Тиаго Родригес, Рубен Пинто и Евандро действаха зад Али Соу.Първото положение в мача беше за ЦСКА още в 8-та минута. Изстрел на Али Соу рикошира в Горанов и излезе в корнер. При изпълнението му Джеси опита да изненада Михайлов, но стражът на Левски внимаваше и изби над гредата. В 17-та минута Джеси стреля, топката стигна до Соу, но Михайлов се намеси.Мариани отправи далечен шут в 23-та минута, но прекалено неточно. Минута по-късно Соу имаше възможност, но Ники Михайлов излезе, скъсявайки ъгъла и Соу изпрати топката в аут.Малко преди края на първата част след единоборство между Горанов и Джеси, играчът на \"червените\" получи червен картон. Той бутна в лицето Горанов, опитвайки да се измъкне от бранителя, но реферът Владимир Вълков сметна, че Джеси трябва да бъде изгонен, а Горанов получи жълт картон. Действията на Вълков вбесиха щаба на Любо Пенев и неговите играчи, които секунди след това вече изоставаха в резултата.Паулиньо се измъкна от Турицов и центрира, а Стивън Перейра изпревари Костов за първата топка. За негово съжаление обаче не остави никакви шансове на Черниаускас, разстрелвайки го с глава от няколко метра. Футболистите в червено претендираха, че Паулиньо е нарушил правилата срещу Турицов, но протестите им нямаха резултат.Левски можеше да поведе с два гола в началото на втората част, но Мариани и след това Костов не се възползваха от грешките на \"червената\" отбрана.", "date": "2019.02.24", "title": "Левски отново удари ЦСКА след автогол, 'сините' вече са втори"}
{"url": "https://offnews.bg/112/politciata-vav-velingrad-arestuva-mazh-prebil-do-smart-baba-si-698231.html", "text": "29-годишен мъж от Велинград е пребил до смърт баба си.Сигналът за престъплението е получен тази сутрин в полицейското управление в града.Пристигналият полицейски екип е задържал в дома му 29-годишния мъж.Според първоначалните данни между него и майка му възникнал скандал, синът я нападнал и я е пребил. От побоя майката е получила повърхностни наранявания.Впоследствие мъжът нахлул в стаята, където лежала болната му 71-годишна баба и й нанесъл фаталните удари. Жената е починала на място.Пробите на задържания за употреба на алкохол и наркотици са отрицателни.", "date": "2019.02.24", "title": "Полицията във Велинград арестува мъж, пребил до смърт баба си"}
