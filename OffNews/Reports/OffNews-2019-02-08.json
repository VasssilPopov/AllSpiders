{"url": "https://offnews.bg/futbol/4-g-zatvor-i-80-000-lv-kravnina-za-huligana-ranil-politcajka-na-mac-697232.html", "text": "Футболният хулиган Йордан Исаев, който рани с бомбичка двама полицаи, бе осъден на 4 години лишаване от свобода.Инцидентът стана през април миналата година по време на мач между ЦСКА и \"Левски\", когато пострадаха двама униформени служители - мъж и жена. Полицайката Гергана Зашева едва не загуби зрението на едното си око, а в петък стана ясно, че то все още не е възстановено. Тя е с над 60% намалено зрение и според адвоката й вижда само силуети.Присъдата бе постановена от Софийския градски съд. Осъденият Йордан Исаев запази пълно мълчание, когато чу присъдата. Преди това в съдебната зала той се призна за виновен. Делото бе гледано по съкратената процедура, а при това условие съдът трябва да намали първоначалното наказание с една трета. Така вместо 6 години зад решетките, Исаев ще \"лежи\" 4. „Тук е мястото и на МВР, и на Министерството на правосъдието да извършат анализ на приложението на този закон на съществуващите дела по подобни случаи, за да могат да внесат корекции. Проблемът все още стои и е все още толкова тежък, колкото е бил и преди”, коментира адвокатът на Зашева Емануил Йорданов.Съдът постанови още Йордан Исаев да плати 80 000 лв. обезщетение на Гергана Зашева и 2 000 лева на колегата ѝ. Решението подлежи на обжалване.Полицайката вече е на работа. Както след инцидента, така и днес тя продължава да е категорична, че бъдещето ѝ е в МВР.", "date": "2019.02.08", "title": "4 г. затвор и 80 000 лв. кръвнина за хулигана, ранил полицайка на мач"}
{"url": "https://offnews.bg/kultura/vtoro-izdanie-na-festivala-za-dokumentalni-filmi-ne-vazmozhnoto-obra-697221.html", "text": "Между 15 и 24 февруари във Федерацията на научно-техническите съюзи ще се проведе второто издание на фестивала за документални филми „(не)Възможното образование“, който включва продукции от Европа и САЩ, както и практически работилници и дискусии с водещи експерти.Фестивалът, който възниква като проект на „Общност за демократично образование“ с цел да покаже алтернативни начини на учене и преподаване, ще бъде представен с част от продукциите и в Бургас, Пловдив и Добрич с подкрепата на местни организации. Тази година във фокуса на „(не)Възможното образование“ попадат различни подходи и модели от областта на хуманната педагогика.Фестивалът ще бъде открит на 15 февруари в 18:30 ч. с филма от Великобритания „Ние сме тези, които очаквахме“, който разглежда плюсовете и минусите на трите стълба, върху които е изградена настоящата образователна система в световен мащаб - учебни програми, тестове и преподаване, и включва интервюта и коментари на широк кръг от международни експерти, сред които сър Кен Робинсън, сър Ричард Брансън и Джерард Гриър.Друг акцент в програмата на фестивала са планираните презентации и работилници на тема „Педагогика на сътрудничеството“, „Ненасилствена комуникация“, работа с деца със специфични затруднения, слънчева педагогика и психоморика, които ще бъдат представени от водещи специалисти в областта като Юрий Анджекарски и Светлана Нанчева, Генадий Матвеев, Камен Киров, Слав Славов и други.Цялата програма на фестивала може да намерите на адрес   и във Facebook (). ", "date": "2019.02.08", "title": "Второ издание на фестивала за документални филми '(не)Възможното образование'"}
{"url": "https://offnews.bg/tenis/monfis-srazi-tcitcipas-i-si-osiguri-polufinal-s-medvedev-697234.html", "text": "Гаел Монфис се класира за полуфиналите на Sofia Open 2019, след като надви Стефанос Циципас с 6:3, 7:6. Френският тенисист, поставен под №7 в схемата, буквално \"открадна\" шоуто, изнасяйки страхотен мач, в който не загуби нито веднъж подаването си. Монфис осъществи два брейка в първата част, а във втората стигна до успех след тайбрек, като по този начин взе реванш за поражението от Циципас в предишния им и единствен досега мач – в Шанхай миналия сезон.От началото на седмицата Гаел Монфис е в невероятна форма и продължава без изгубен сет. Преди Циципас, той елиминира последователно Виктор Троицки и Михаил Кукушкин.В събота, не преди 18:00 часа Монфис ще се изправи срещу третия поставен Даниил Медведев в спор за място на финала. До момента французинът и руснакът не са се срещали нито веднъж.", "date": "2019.02.08", "title": "Монфис срази Циципас и си осигури полуфинал с Медведев"}
{"url": "https://offnews.bg/kultura/dva-konkursa-shte-zaradvat-uchastnitcite-v-probuzhdane-s-horo-v-stol-697219.html", "text": "Инициативата ще се проведе за четвърта поредна година на връх националният ни празник 3-ти март и ще събере българи у нас и по света, обединени около силата на духа, както и красотата на българския фолклор. Основен домакин на събитието е столицата ни, а паркът „Заимов“ ще се окаже тесен за всички радетели за хармонията и неповторимостта на българското хоро и танц. Събитието е световно и се провежда паралелно от хиляди българи, фолклорни ансамбли, професионални групи и любители от различни градове в България и десетки страни по света.Единственият по рода си празник на народните танци няма как да мине и без професионално и експертно оценяване на красотата и неповторимостта на българската народна носия. Компетентното жури в състав доц. д-р Веселка Тончева от Института за етнология и фолклористика с Етнографски музей към БАН, Магдалена Петрова от \"Български шевици\" – Добрич и дизайнера Райна Ганчева ще следят и оценяват уникалността и най-вече автентичността на народните ни носии.Ще бъдат отличени победители в 3 категории - мъжка, дамска и детска носия. Всеки от победителите ще получи лична, професионална фотосесия със своята носия, за да запази спомена за преживяното и за поколенията си. Конкурсът носи името „Обичам България“ и в него ще могат да участват всички дошли на неповторимия спектакъл „Пробуждане с хоро“ на 3 март в 12 часа в парка Заимов.За всички онези, чиято силна страна е месенето и правенето на традиционната българска погача има още една изненада. Те ще могат да покажат майсторлъка си в конкурса „Хляб за любов“. Най-красивата и вкусна питка ще донесе на собственика си парична награда от 100 лева. А всички питки и погачи ще бъдат споделени с участниците в „Пробуждане с хоро“.12 часа българско време, на 3 март, е началото на всенародната вълна на единение в името на България, българския дух и фолклор. Няколкочасовия празник, в който ще се включат много народни певци и оркестри, ще донесе онази доза родолюбие, която ще покаже, че България я има, ще я има за следващите поколения, а изпитанията и трудностите правят народа ни по-силни и сплотени. Организатори за четвърта поредна година са „Сдружение Азбукари“ и \"Българи за България“.", "date": "2019.02.08", "title": "Два конкурса ще зарадват участниците в 'Пробуждане с хоро' в столицата на 3 март"}
{"url": "https://offnews.bg/futbol/problemi-v-real-predi-derbito-s-atletiko-697212.html", "text": "Проблеми в гърба са принудили Иско да напусне по-рано тренировката на Реал Мадрид днес, съобщават медиите в Испания. Испанският национал ще пропусне столичното дерби между \"Лос Бланкос\" и Атлетико Мадрид на 9 февруари. Двубоят е на стадион \"Уанда Метрополитано\".Маркос Йоренте също отпада от сметките на Сантиаго Солари за столичното дерби поради контузия.26-годишният Иско не е в добри отношения със старши треньора на \"белите\" и рядко попада в състава на Реал Мадрид през настоящия сезон.Той остана на пейката в двубоя срещу Барселона на \"Камп Ноу\" от полуфиналите за купата на Испания в сряда, завършил наравно 1:1.", "date": "2019.02.08", "title": "Проблеми в Реал преди дербито с Атлетико"}
{"url": "https://offnews.bg/sviat/kremal-ne-viarva-che-gebrev-e-bil-otroven-s-novichok-697210.html", "text": "В Кремъл не знаят на какво са основани и доколко са компетентни твърденията на Bellingcat за връзката на делото „Скрипал“ със събитията в България от 2015 г., заяви пред журналисти прессекретарят на руския президент Дмитрий Песков.По време на брифинга журналист поиска той да коментира разследването за третия участник в покушението срещу Сергей и Юлия Скрипал, който вероятно е свързан с отравянето с „Новичок“ през пролетта на 2015 г. в България.„Ние видяхме подобни съобщения. Но има само един въпрос: как е възможно през 2015 г. в Европа да остане незабелязана употребата на някакво бойно отровно вещество? Защо едва сега научаваме ние за това? Ние не знаем доколко това е действителност, съответства ли изобщо това на реалността. Ние не знаем на какво се основават авторите на този доклад, на тази информация. Ние не знаем доколко те са компетентни, кои са те и изобщо истина ли е това“, каза Песков.На 6 февруари Daily Telegraph се позова на анонимни източници и съобщи, че третият руснак, свързан според Лондон с инцидента в Солсбъри, е отменил полета си от Великобритания и е възможно да се намира на територията на страната, както и преди. Става дума за Сергей Федотов, уточнява изданието. Според данните на вестника, той е пристигнал във Великобритания в един и същи ден с Александър Петров и Руслан Баширов, които Лондон счита за сътрудници на ГРУ и обвинява в съучастие за отравянето в Солсбъри. Федотов е регистриран в Москва за същия полет, както и те, но в последния момент се е отказал от пътуването.На следващия ден международната разследваща група Bellingcat и руският й партньор с The Insider съобщиха, че през 2015 г. Федотов е пристигнал в България, а кратко след това със симптоми на отравяне с неизвестно вещество в болница са постъпили местният предприемач Емилиян Гебрев и синът му.", "date": "2019.02.08", "title": "Кремъл не вярва, че Гебрев е бил отровен с Новичок"}
{"url": "https://offnews.bg/112/dete-na-9-g-zagina-v-katastrofa-magistrala-hemus-e-zatvorena-697233.html", "text": "Дете на 9 г. загина в тежка катастрофа на магистрала \"Хемус\".Трагедията стана в 19:45 часа.Магистралата в посока София е затворена, движението се пренасочва през Горни Богров като отклонението е на пътен възел Яна.Според първоначалната информация, след загуба на контрол над управлението, лек автомобил се е ударил в мантинелата и се е обърнал на платното за насрещно движение. Освен загиналото дете, няма данни за други пострадали.На мястото се извършва оглед, изясняват се причините за произшествието.", "date": "2019.02.08", "title": "Дете на 9 г. загина в катастрофа, магистрала Хемус е затворена"}
{"url": "https://offnews.bg/sviat/germania-i-frantcia-se-razbraha-za-stroezha-na-severen-potok-2-697220.html", "text": "Франция и Германия постигнаха компромис за поправките в газовата директива на ЕС. Те са предложили нова редакция, която няма да блокира строежа на газопровода \"Северен поток-2\", съобщи Франс прес, която е получила документа.Директивата се отнася за газопроводи, които се намират на територията на страни извън ЕС.  Франция и Германия предложиха компромис - отговорността за прилагането на европейските правила за газопроводите с трети страни да носят страните от ЕС, където е първата връзка с европейската мрежа. В случая със \"Северен поток-2\" това е Германия.Берлин и Париж са се договорили и всички решения за \"Северен поток-2\" да се вземат от Германия.Според дипломатически източници на АФП страните членки са приели компромиса на Франция и Германия.Германският канцлер Ангела Меркел потвърди постигането на споразумение по въпроса за газовата директива. Проектът \"Северен поток-2\" предвижда да се изградят две линии от газопровода от крайбрежието на Русия през Балтийско море до Германия.Газопроводът ще заобикаля Украйна, Беларус, Полша и другите източноевропейски и балтийски страни. ", "date": "2019.02.08", "title": "Германия и Франция се разбраха за строежа на Северен поток-2"}
{"url": "https://offnews.bg/obshtestvo/bptc-kritikuva-strategiata-za-deteto-iska-zabrana-na-abortite-razres-697225.html", "text": "Светият синод на Българската православна църква излезе със становище за Националната стратегия за детето, като настоя за цялостна редакция. Стратегията за детето беше публикувана за обществено обсъждане през януари и предстои да разгледана и гласувана от Министерския съвет. От БПЦ посочват, че приветстват заложеното в стратегия право на детето на \"живот, оцеляване и развитие\", като настояват с това да се направят и други законови промени, с които да се забранят абортите, като така според тях ще се реши и демографската криза. \"Ако по задоволителен за всички страни начин бъде преодоляно противоречието в българското законодателство и в НСД`2019-2030 г. по отношение на узаконеността на аборта и правото на живот на детето във всичките му жизнени цикли, обществото ни и в частност българските деца ще получат нов шанс за пълноценно съществуване и благословен напредък, а обществото ни – възможност за преодоляване на демографската криза\", посочват от БПЦ.\"Никаква причина, освен най-тежки и необратими заболявания на майката като остро изразена олигофрения, придружена с инвалидност и фатална недостатъчност на органните функции (непозволяващи пълноценното износване на дете), или напр. малформативни отклонения при самия плод като аненцефалията (заченато дете без глава), които правят по-нататъшния му живот и развитие невъзможни, не може да оправдае разрешеното от държавата и планирано унищожаване на детски живот в утробата на майката с голям риск за нейния живот и третирането на убитите деца като „болничен отпадък”, пишат те.Църквата настоява още религията да стане задължителен предмет в училище. \"Чрез религиозното образование в детските градини и училищата се образоват не само умовете, но и сърцата на най-малките членове на нашето общество. Това ще рече, че заниманията по Религия (в частност: Християнство-Православие) откриват на децата святата тайна за това, че човекът е създаден по Божий образ, и че да се образоват, означава те да се развиват не само интелектуално, но и да се усъвършенстват във вяра, надежда, любов, добротворство и благочестие. Това е и трябва да бъде най-висшата цел на всяко образование, на всяка образованост – образът на човека да се уподоби на Първообраза на своя Създател\", посочват от БПЦ.От Църквата са категорични, че качественото образование за всички деца не би било бъдат пълноценно \"без превръщането на религиозното образование в задължително за всички деца (с възможност за вътрешен избор между няколко направления в зависимост от възгледите и вероизповеданието на семейството и детето)\".БПЦ се противопоставя срещу идеята в училище да се въвежда сексуално образование, като настояват \"подрастващите поколения да бъдат възпитавани относно ценността на истинската любов, а не за сексуалността, изведена вън от контекста на любовта\". Те настояват също на младежите да се преподава, че най-добрата контрацепция е въздържанието в зависимост от възрастта и семейния им статус, а не \"сексуалната всепозволеност при употребяване на контрацептивни средства преди и извън брака\".\"По-хуманно и съответстващо на божествения закон е да се говори на децата и младежта за ценността на живота, брака и детерождението, отколкото да им се внушава, че забременяването е лесно отстранимо, че абортът е суверенно право на майката или че двама или повече души могат да живеят без брак и да съжителстват на семейни начала, включително и ако са от един и същи пол\", допълват оттам.От БПЦ се опасяват още, че програмите, свързани със „здравословен начин на живот, сексуално поведение и здраве” на децата в предучилищната група и училище ще бъдат дадени в ръцете на \"държавни служители, неправителствени организации (често про-LGBT ориентирани НПО) и педагози със съмнителни убеждения\", без да е искано съгласието на родителите. Църквата смята и за погрешно въвеждането на принципа \"всички права за всички деца\", заложен в Стратегията, защото според тях това абсолютизира правата на детето и предполага, че то може да бъде разглеждано като пълноценен субект извън семейството и йерархичните отношения с родителите. БПЦ настоява да бъдат защитени правата и родителите и да не се занижава авторитета на родителя с \"изкуствени и крайни ограничения по отношение на възпитателните методи, които могат да бъдат използвани в отглеждането на децата. Родителите не бива да бъдат лишавани от правото им да осигуряват и да избират вида детско възпитание и образование според своите морални, религиозни и педагогически убеждения\". Те се противопоставят и срещу изземването на родителски права от социални институции извън семейството, защото \"залага риск от фатални грешки в преценката на държавата, за сериозни злоупотреби и за пагубни решения спрямо детския живот и развитие\". От БПЦ се противопоставят и срещу пълната забрана за телесно наказание над деца, като говорят за \"допустими вербални или физически средства за корекция на детското поведение\".\"При възникването на някакъв проблем, свързан с детето, тези, които са го родили, отглеждат го и го възпитават, в никакъв случай не бива да бъдат вкарвани в ролята на „първи обвиняеми” и „презумпционно виновни”. Още по-малко би трябвало стратегията да допуска отделянето на детето от родителите му при недостатъчни, нееднозначни и противоречиви данни за тормоз в семейството спрямо детето. Стратегията трябва да доуточни забранените форми на насилие, за да не бъде злоупотребявано с ролята на „жертва”, вкл. и от самите деца, в случаите, когато родителите използват допустими вербални или физически средства за корекция на детското поведение\", се казва в позицията.От БПЦ настояват и за съобразяване с нагласите и потребностите на българското общество и елиминиране на неприложимите според тях у нас чужди практики и политики.\"Все по-либералните методи на „възпитание” и „образование”, които странят от здравите и консервативни ценности на християнството, носят на обществата, в които се прилагат, ценностен разпад, развращаване на децата и младежта, изкуствена преориентация по отношение на пола, значително намаляване на техните физически и морални сили, дух на протест, отчаяние, безнадеждност и суицидност\", се посочва в позицията.\"При несъобразяване с тези фактори одобряването на НСД`2019-2030 г. би се превърнало в инструмент за противопоставяне на държавата и семейството. А това не е в интерес нито на детето, нито на семейната общност, нито на здравината на българската държава. Чистотата на детските души, правата на родителите и защитата на традиционното семейство имат пряко отношение към националната сигурност, държавния просперитет и вечното спасение в Бога\", категорични са от БПЦ.", "date": "2019.02.08", "title": "БПЦ критикува Стратегията за детето, иска забрана на абортите, разрешаване на шамарите и религия в училище"}
{"url": "https://offnews.bg/kultura/pochina-aktiorat-sergej-iurskij-kojto-izigra-ostap-bender-697222.html", "text": "На 84-годишна възраст след дълго боледуване в Москва почина актьорът Сергей Юрский, който изигра Остап Бендер във филма \"Златният телец\" по романа на Илф и Петров.Новината бе съобщена за „Интерфакс“ от дъщеря му.През декември Юрский е бил настанен за лечение в инфекциозна болница.Актьорът е роден през 1935 г. в Ленинград /Санкт Петербург/ в семейството на Юрий Юрский, художествен ръководител на Московския цирк на Цветния булевард. През 1955 г. след 3-и курс в юридическия факултет, Сергей Юрский започва да учи актьорско майсторство в Ленинградския театрален институт, а през 1957 г. е поканен в Болшой театър. Сред най-популярните му роли са тези на Чацки, Тузенбах, Езоп в „Лисицата и гроздето“. Там през 1974 г. Юрский дебютира като режисьор с постановката „Молиер“ по Булгаков.Славата си като киноактьор той завоюва с ролите си във филмите „Златният телец“, „Мястото на срещата не се променя“, „Република ШКИД“ и др. Снимал се е в десетки ленти, сред които „Кралят Елен“, „Любов и гълъби“, „Търсете жената“, „Малки трагедии“. Той е автор на няколко книги: „Кой държи паузата“, „В безвремието“, „Да узнаеш“, „Сюр“, „Жест“, „Съдържанието на чекмеджето“, „Театърът на Игор Вацетис“, „Йожен Йонеско в преводите на Сергей Юрский“, „Игра на живот“.Юрский е лауреат на приза „Златната маска“, получил е званието „Заслужил артист“ на РСФСР.Поклонението ще се състои на 11 февруари в театър Моссовет – там той е работил след 1978 г., когато се мести в Москва.", "date": "2019.02.08", "title": "Почина актьорът Сергей Юрский, който изигра Остап Бендер"}
{"url": "https://offnews.bg/sviat/poslanikat-na-venetcuela-obvini-sasht-es-i-kolumbia-za-krizata-697227.html", "text": "Посланикът на Венецуела у нас обвини САЩ, Европейския съюз и Колумбия за кризата в страната си.Г-жа Ориета Капони, която гостува в БНТ призна, че страната й е в икономическа криза, но според нея тя се дължи на санкциите на САЩ и Европа към Венецуела. В европейски и американски банки са блокирани над един милиард и половина долара венецуелски пари, заяви тя и коментира, че ако тези пари, които принадлежат на венецуелския народ, бъдат освободени, икономическата ситуация рязко ще се подобри.Коментарът й за причините за кризата беше в отговор на графика, която водещият Емил Кошлуков показа. На нея се вижда, че инфлацията е скочила многократно в последните години, а 83% от населението на страната живее в бедност.Като друг виновник за кризата в страната си г-жа Капони определи съседната Колумбия. Според нея Колумбия масово изкупува субсидирани венецуелски стоки и спекулативно ги продава на завишени 3-4 пъти цени. Като илюстрация колко е зле Колумбия в сравнение с Венецуела, тя изтъкна, че във Венецуела живеят 6 милиона колумбийски граждани, които едва ли биха стояли в страната й, ако тя беше по-зле от Колумбия.Посланик Капони нарече \"фалшиви новини\" повечето от нещата, които се пишат в европейските медии за страната й. Тя показа снимка, публикувана в редица големи издания, за която се твърди, че това са хуманитарни помощи за Венецуела. На друга снимка обаче се вижда добре, че това е стара снимка от доставка на хуманитарни помощи за Сирия.Според посланика САЩ и няколко страни от Европа се опитват да представят своята позиция като мнение на целия свят, а в същото време по-голям брой страни от света подкрепят действащият президент Мадуро.", "date": "2019.02.08", "title": "Посланикът на Венецуела обвини САЩ, ЕС и Колумбия за кризата"}
{"url": "https://offnews.bg/drugi/derbito-na-madrid-mezhdu-atletiko-i-real-po-max-sport-4-prez-uikenda-697228.html", "text": "Голямото дерби на Мадрид и испанския футбол между Атлетико и Реал е акцентът във футболната програма на през уикенда.Двубоят между „дюшекчиите” и „кралския клуб” се явява и директен сблъсък за второто място във временното класиране на Ла Лига. Домакините от „Уанда Метрополитано” имат крехък аванс от 2 точки пред състава на Сантяго Солари, който в последните седмици демонстрира много добра форма. Голямото дерби Атлетико Мадрид – Реал Мадрид ще се излъчи  в събота от 17:15 часа.Другият ключов двубой от XXIII кръг на Примера е в Билбао, където местният Атлетик посреща лидера във временното класиране Барселона. Мачът от „Сан Мамес” е в неделя с начален час 21:45 ч. и е последният от 8-те сблъсъка, които MAX Sport 4 ще излъчи пряко през уикенда от Испания.По традиция пък  всичко най-интересно от уикенда от италианската Серия А. С най-голямо нетърпение от феновете се очакват съботните сблъсъци между Фиорентина и Наполи от 19:00 часа и Парма и Интер от 21:30 часа, които са с пряко отношение към класирането в Топ 3.В неделя лидерът Ювентус има наглед лесна задача да вземе трите точки в гостуването си на Сасуоло от 19:00 часа, въпреки че в последно време момчетата на Масимилиано Алегри въобще не са толкова убедителни, колкото бяха преди Нова година. От 21:30 часа всички български фенове на футбола ще очакват отговор на въпроса дали Кирил Десподов ще дебютира за своя Каляри при гостуването на сардинци на Милан.Най-престижната организация за свободни боеве – UFC, също е подготвила страхотно шоу през уикенда за всички ММА фенове. Австралиецът Робърт Уитакър взе титлата в средна категория през 2017 г., след победа над Йоел Ромеро и сега ще я защитава пред собствена публика в Австралия срещу американеца Кевин Гастелъм.В подгряващия мач на тенис комплекса „Род Лейвър Арена” един срещу друг ще излязат непобеденият Израел Адесаня и бившият шампион в средна категория на UFC Андерсон Силва. UFC 234 започва на 10 февруари от 05:00 ч. .", "date": "2019.02.08", "title": "Дербито на Мадрид между Атлетико и Реал по MAX Sport 4 през уикенда"}
{"url": "https://offnews.bg/sviat/avtobus-s-miniori-se-preobarna-i-padna-ot-skala-v-sibir-697213.html", "text": "Автобус, превозващ миньори, се преобърна и падна от скала в западен Сибир, съобщи ТАСС.Инцидентът е станал в Кемеровска област. Фаталният участък е част от открития минен комплекс Распадски.Автобусът е паднал от височина 8 метра.Загинали са шестима души. Пострадали са 18 души. Те са откарани в близки болници.По случая е започнало разследване.Една от версиите за причините за инцидента е, че шофьорът не се е справил с управлението. Проверява се и дали компанията концесионер е извършила необходимите проверки за безопасност.", "date": "2019.02.08", "title": "Автобус с миньори се преобърна и падна от скала в Сибир"}
{"url": "https://offnews.bg/sviat/finansovi-giganti-iztegliat-aktivite-si-ot-velikobritania-697229.html", "text": "Фактът, че Обединеното кралство има по-малко от 50 дни да напусне ЕС без сделка, принуди много международни финансови компании да предприемат действия за най-лошия сценарий.Финансовите институции в Лондон са обезпокоени, че секторът, който представлява почти 80% от икономиката на страната, е основна част от този на услугите и ще бъде откъснат от европейския пазар. Според данните от официалното проучване на Ernst & Young, извън страната след 29 март, когато Кралството официално ще излезе от ЕС, ще бъдат изнесени активи на стойност около 800 млрд.британски лири.Проучването сочи, че 80 от 222 финансови компании /това са 36%/ са заявили, че или вече са пренесли операциите и част от служителите си в Европа, или се подготвят за това. От 48-те международни и инвестиционни банки и фондове, базирани в страната, 27 /56%/ планират да преместят операциите си в други държави или вече са направили това. Опасенията, че Брекзит ще отреже достъпа им до европейските пазари, принуди финансовите компании да наемат 2 000 души в конкурентите на Лондон в Европа Дъблин, Люксембург, Франкфурт и Париж.Водещата банка Barclays е предприела действия за преместване на активите си от Обединеното кралство на стойност 160 млрд. паунда. Според източници от Bloomberg International редица банки изтеглят активите си от Лондон и ги пренасят във Франкфурт. Това са Deutsche Bank с 400 млрд.евро, JP Morgan - 200 млрд., Goldman Sachs - 60 млрд., Citigroup - 50 млрд., Morgan Stanley - 40 млрд.евро. Все още обаче няма изявления от въпросните банки.Финансовият сектор на Обединеното кралство представлява около 12% от икономиката на страната. От 2,2 млн. служители около 700 000 души са в Лондон. Според данните на Камарата на общините, годишният принос на британските финансови и застрахователни услуги за националната икономика е в размер на около 126, 9 млрд.евро.След референдума от юни 2016 г. много от инвестиционните планове бяха отменени поради високата несигурност, някои компании започнаха да преминават към алтернативни страни. Последният пример е решението от миналата седмица на световноизвестната британска марка за домакински уреди Dyson да премести централата си от Англия в Сингапур. Преди това компанията обяви, че ще започне да произвежда електрически автомобили в завод в Сингапур, като първият е планиран да бъде пуснат през 2021 г. Миналата седмица 182-годишната британска компания P&O за фериботи и морски транспорт обяви, че вече ще регистрира британските автомобили в гръцки Кипър. Световно известната технологична компания Sony реши да премести централата на своите европейски операции от Лондон в Амстердам.Общите разходи за икономиката на страната след Брекзит може да достигнат 252 млрд.паунда за 15 години, пише „Индипендънт“. Ако Обединеното кралство обаче подпише споразумение за свободна търговия, което ще намали потенциалните щети, общата загуба на страната ще достигне 131 млрд.лири. Английската централна банка обяви също, че очакванията за растеж за 2019 г. са намалели от 1,7% на 1,2%, а прогнозата за растеж за 2020 г. от 1,5% на 1,7% поради високата несигурност поради Брекзит.", "date": "2019.02.08", "title": "Финансови гиганти изтеглят активите си от Великобритания"}
{"url": "https://offnews.bg/tenis/indijtci-otstraniha-lazarov-i-donski-697226.html", "text": "Шампионите на България на двойки в зала Александър Донски и Александър Лазаров отпаднаха от поставените под номер 3 индийци Рохан Бопана и Дивиж Шаран след 3:6, 1:6 на четвъртфиналите на турнира Sofia Open.\"Противниците ни бяха много опитни и обиграни. Дадохме всичко от себе си, но те ни превъзхождаха. Разбираха се отлично на корта и знаеха къде да ни чакат при ретурите. Участието за мен в този турнир е страхотен опит и мотивация. Ще продължа да играя в сериите \"Фючърс\" и си поставям за цел да спечеля поне един, за да вляза в топ 100 на ранглистата на ITF и да имам възможност да се включа в някой от турнирите \"Чалънджър\", сподели Донски.\"Нивото на съперниците ни е съвсем различно. Не сме играли срещу толкова класни тенисисти като тях. Едва от няколко месеца тренираме заедно, а играта на двойки е съвсем различна в сравнение с тази на сингъл. Планираме да участваме на много турнири заедно, познаваме се добре и се развиваме, което е важно за една двойка. За мен тази седмица всичко се промени, усетих, че трудът ми се отплаща. След свършеното през последните месеци съм конкурентен за Топ 150\", заяви Лазаров.С отпадането на Донски и Лазаров се слага край на българското участие в турнира.Индийците имат общо 22 титли при двойките в турнирите на АТП (Бопана с 18 и Шаран с 4), като през януари в тандем те спечелиха трофея на родна земя в Пуне.", "date": "2019.02.08", "title": "Индийци отстраниха Лазаров и Донски"}
{"url": "https://offnews.bg/tenis/verdasko-posledva-hachanov-kam-izhoda-ot-sofia-open-697218.html", "text": "Поредната изненада в турнира Sofia Open е факт. Италианецът Матео Беретини елиминира втори фаворит за титлата. След Карен Хачанов в негова жертва се превърна Фернандо Вердаско. Испанецът, който отстрани Александър Лазаров, сведе глава пред италианския си съперник след изключителна битка в три сета - 4:6, 7:5, 6:4За Беретини това е трета победа в София, след като в първи кръг победи чисто Денис Истомин. Негов съперник в полуфинала ще бъде Мартон Фучович. Унгарецът имаше късмет да достигне предпоследния мач без игра, след като Роберто Баутиста Агут се отказа поради заболяване.Мачът в \"Арена Армеец\" бе изключително равностоен като продължи почти 2 часа и 30 минути. Беретини обаче бе по-постоянен в хода на мача и успя да се нагласи спрямо сервиса на съперника, а в същото време Вердаско играеше на приливи и отливи след спечеления първи сет. Упоритостта на 22-годишният италианец го доведе до един от големите успехи в досегашната си кариера, в която може да се похвали с една АТР титла, от Гщаад през 2018-а.Срещата започна с предимство за Вердаско, който имаше две възможности за пробив още в първия сервис гейм на съперника. В последствие испанецът поведе с 0:40 в шестия гейм и при втория опит постигна пробив.При 5:3 ветеранът сервираше за сета. До този момент бе дал едва три точки на Беретини на собствен начален удар, но в последвалия гейм грешките зачестиха. Лоша преценка и непредизвикана грешка от форхенд доведоха нещата до 15:40, а с двойна грешка пробивът бе върнат. За италианецът остана по-лесното - да спечели подаването си, но за съжаление не успя и след двойна грешка сетът беше в историята.Тук някъде Вердаско започна да показва типичните за него спадове в играта. Той започна да печели много по-трудно сервис геймовете си. Личеше си нервността с която играе, а грешките зачестиха, докато в същото време Беретини продължаваше да бъде стабилен.В седмия гейм поставеният под №6 отрази три последователни брейкбола при 0:40, но така нужният пробив за Беретини все пак дойде в гейм номер 11 за 6:5. След него последва гейм на 0 и предстоеше трети сет.В първите два гейма и двамата допуснаха точки за пробив, но ги спасиха. В петия гейм се стигна до пробив - Беретини успя да пречупи Вердаско, а това се оказа напълно достатъчно, тъй като италианецът не допусна пробива да бъде върнат и по този начин се поздрави с крайната победа.", "date": "2019.02.08", "title": "Вердаско последва Хачанов към изхода от Sofia Open"}
{"url": "https://offnews.bg/sviat/tijnejdzhar-otcelia-dva-dena-pod-otlomkite-na-ruhnalia-blok-v-istanbul-697201.html", "text": "Тийнейджър беше спасен от отломките на жилищния блок в Истанбул близо 48 часа след рухването му, предаде Ройтерс.На 6 февруари 8-етажна кооперация в квартал \"Картал\" погреба 14 души, а 11 още се издирват.Последните три етажа на сградата са били надстроени незаконно, съобщи кметът на града тази седмица. На приземния етаж пък имало шивашка работилница без лиценз.В петък от отломките бяха извадени още тела и броят на жертвите се увеличи до 14.", "date": "2019.02.08", "title": "Тийнейджър оцеля два дена под отломките на рухналия блок в Истанбул"}
{"url": "https://offnews.bg/kultura/berlinale-2019-greshka-v-sistemata-697208.html", "text": "„Systemsprenger“ / „System crasher” е името на втория женски филм с премиера в основната категория на Берлинале, който позитивно ни връща в познатия ритъм и дух на фестивала. Името му може трудно да бъде преведено на български с една дума. Образно казано, това е определение за човек, който не може да бъде част от системата и не може да бъде задържан от нея на едно място. Systemsprenger е термин, който се използва за хора с особено поведение, с които „системата“ т.е. институциите не могат да се оправят. В последствие тези хора често биват изцяло отритнати от обществото и пропадат до собственото си саморазрушение.Дебютният филм на германката Нора Фингшейд определено ще възбуди много бурни дискусии в Германия, защото именно тук тази тема е от особено значение. Сниман с минимален бюджет, с много добре подбрана музика, страхотна главна детска роля и натурална игра от страна на всички други актьори.Лентата разказва за деветгодишно момиче, което има агресивни пристъпи и трудно допуска хора до себе си. Майката е оставила социалните институции да поемат грижата за детето. То бива прехвърляно от една институция на друга, докато вече никой не иска да го приеме при себе си. Основното послание на филма е, че независимо от всичко, майката единствена на този свят може да помогне на детето си. Това е така само, ако тя иска да го направи. Режисьорката прекарва дълго време в проучвания за конкретното разстройство, което главната героиня има и това си личи по убедителната интерпретация на актрисата.Красотата на филма се крие в това, че създава много достоверен психологически портрет на социалните работници – хора, които не само физически, но и емоционално въвличат себе си в работата с пациентите си. Понякога границата може да бъде много тънка и опасна както филмът показва.Надявам се филмът да стигне до България, защото може да даде много храна за размисъл. За сега смея да твърдя, че това е първият сериозен кандидат за Златна мечка 2019 година.", "date": "2019.02.08", "title": "Берлинале 2019: Грешка в системата"}
{"url": "https://offnews.bg/sviat/moskva-poiska-sasht-da-likvidira-protivoraketnia-si-shtit-v-iztochna-e-697231.html", "text": "Москва предлага на Вашингтон да се върне към Договора за ракетите със среден и малък обсег чрез унищожаване на противоракетния си щит в Източна Европа.Военният аташе при посолството на САЩ в Москва е бил поканен в руското министерство на отбраната, връчена му е нота с предложението Америка да се върне към Договора чрез унищожаване на някои въоръжения. Това съобщи официалният представител на военното ведомство генерал-майор Игор Конашенков. Той уточни, че Москва предлага на Вашингтон да унищожи „разгърнатите на суша универсалин пускови установки Мк-41, разработени за изстрелването на крилатите ракети „Томахоук“, ракети-мишени, аналогични по характеристиките си на балистичните ракети земя-земя със среден и малък обсег, ударни безпилотни летателни апарати, попадащи в определения от Договора термин „крилата ракета с наземно базиране“.Конашенков отбеляза, че САЩ не за пръв път нарушават условията по Договора за ракетите с малък и среден обсег, и фактически са създали условия за производството на ракети, забранени със споразумение. При това Вашингтон не прави нищо за отстраняването на нарушенията по собствените си задължения по Договора. Той съобщи, че министерството на отбраната се е запознало със съдържанието на нотата на САЩ за прекратяване на участието в Договора и за началото на процедурата за излизане от него. Но руското военно ведомство категорично отхвърля твърденията на САЩ за нарушения на Договора от страна на Москва като необосновани, подчерта Конашенков.Американските ракетни установки Мк-41 представляват явна опасност за Русия и нарушават Договора, заяви зам.-председателят на комитета по отбраната при Държавната дума Юрий Швиткин в коментар за нотата на министерството.Депутатът поясни, че времето за полет на установените в Полша и Румъния ракети до западната граница е едва 10 минути, като при това те покриват почти цялата европейска част на Русия.САЩ няма да се върнат към спазване на Договора, това е нова политическа реалност, смята членът на Обществения съвет при руското военно министерство и главен редактор на списанието „Национална отбрана“ Игор Коротченко.„Ясно е, че министерствата на външните работи и на отбраната на Русия тепърва ще предприемат дипломатически мерки, за да оправят ситуацията, ако това е възможно, но се опасявам, че влакът вече замина. Излизането от Договора е стратегическа цел на САЩ и те следват тази цел“, подчерта той.", "date": "2019.02.08", "title": "Москва поиска САЩ да ликвидира противоракетния си щит в Източна Европа"}
{"url": "https://offnews.bg/ikonomika/svetovniat-lider-hashicorp-izbra-helecloud-za-partnior-697216.html", "text": "HeleCloud е една от двете компании за регион Европа, Близък Изток и Африка и една от деветте партньора в света - част от новата програма за професионални услуги за корпоративни клиенти на HashiCorp.Американската компания е световен лидер в софтуера за автоматизация на мулти-облачната инфраструктура, като инструментите им управляват както физически машини, така и виртуални. Сред тях са и Windows, Linux, софтуер като услуга, както и инфраструктура като услуга.„Партньорството с HashiCorp в новата Professional Services програма е естествено признание на позицията ни на водещ доставчик на облачни услуги в Европа, Близък Изток и Африка. От близо година работим с HashiCorp по различни бизнес линии, а преди броени дни подписахме и договор за нова глобално партньорство“, коментира Стефан Бумов, заместник-изпълнителен директор на HeleCloud.HeleCloud и HashiCorp изградиха заедно екип за поддръжка на автоматизация в облака (Cloud Automation Support team), който е позициониран в рамките на HeleCloud и създадоха потребителска група (Sofia HashiCorp User Group).От тази седмица HeleCloud е и част от новата услуга на американската компания в подкрепа на корпоративните й клиенти за ускоряване на процеса по адаптиране на решенията й, с акцент върху фазата на внедряване.HashiCorp работи с малка група от стратегически системни интегратори за създаването на виртуален екип от консултанти, предлагащи професионални услуги за продуктите HashiCorp Terraform и Vault Enterprise. Предстои включване и на HashiCorp Consul Enterprise и Nomad Enterprise.HeleCloud имплементират пълния набор от продукти и услугите на американската компания в проекти за свои клиенти. е технологичен консултант в платформата на Амазон Уеб Сървисис (AWS), създадена през 2016 г., с офиси в Лондон, Обединено кралство и София, България. Екипът от професионалисти с дългогодишен опит подкрепя организациите в изграждането на облачната им визия за развитие и в реализацията на облачните им стратегии чрез водещата си Cloud Roadmap методология. Предлагайки управление на облачни услуги, HeleCloud дава възможност на клиентите си да увеличат ползите си от облачните услуги и да се съсредоточат върху тяхната основна бизнес дейност и потребители.", "date": "2019.02.08", "title": "Световният лидер HashiCorp избра HeleCloud за партньор"}
{"url": "https://offnews.bg/obshtestvo/digitalna-instalatcia-smenia-bronzovata-kashta-nad-bivshia-mavzolej-697204.html", "text": "Високотехнологична интерактивна инсталация „Един човек“ ще се появи на мястото на \"Бронзовата къща\" на площадката над бившия мавзолей. Творческият съвет на Столична община одобри предложението на 15-членна комисия, която избра \"Единчовек\" с автор Венелин Шурелов сред 18 проекта, съобщи Столична община.Високотехнологичната интерактивна инсталация представлява антропоморфна модулна стоманена конструкция с височина 12 метра с двустранно разположени 56 броя LED екрани. Визуалното съдържание ще включва кадри от ежедневието на площад „Александър Батенберг“ и данни за София.Изображенията, които ще се генерират от компютърен алгоритъм, ще представят отражение на града в реално време. Програма „Навън“ ще финансира проекта с 81 100 лв.Предложението трябва да премине съгласувателна процедура с Министерство на културата, Националния институт за недвижимо културно наследство и Направление „Архитектура и градоустройство“ в СО, преди да бъде внесено за одобрение от Столичен общински съвет. Доц. д-р Венелин Шурéлов е завършил “Сценография” в Националната художествена академия, България – PhD (2009). Съосновател и преподавател в магистърска програма \"Дигитални изкуства\", НХА (2008-); Съосновател, част от кураторския екип и технически организатор на DA Fest – Международен фестивал за Дигитално изкуство (2009-). Съосновател на Фондация ДА ЛАБ (2018), \"Subhuman theatre\" (2004-) и арт група \"Via Pontica\" (2002-2005).Венелин Шурелов е автор на различни интерактивни инсталации/пърформанси, някои от които са \"Машина за рисунки\" (2005), \"Фантомат\" (2008), \"Orthoman\" (2009) \"Tabula Rasa\" (2010), \"Стрелбище\" (2012), “Ротор” (2016) – представен в Арс Електроника център, Линц. През 2011 г. реализира кибер лекцията \"Man Ex Machina\", а през 2016 г. поставя пърформанс инсталацията “Post-Everything”, като гост-лектор в университета Таусън, САЩ.Неговите проекти са многообразни и включват рисунка, интерактивна инсталация и пърформанс, дигитални технологии, видео и арт теория. Той има редица сценографски проекти, самостоятелни и общи изложби, както и участия във фестивали в България, Европа и САЩ. Награждаван е многократно за работата си в областта на театъра и съвременното изкуство. Живее и работи в София.", "date": "2019.02.08", "title": "Дигитална инсталация сменя Бронзовата къща над бившия мавзолей"}
{"url": "https://offnews.bg/obshtestvo/troleiat-kojto-smenia-tramvaj-6-v-lozenetc-tragva-prez-april-697190.html", "text": "Нов тролей тръгва в София през април, той ще свързва \"Люлин\" с \"Лозенец\" и \"Манастирски ливади\". Заради изграждане на контактната мрежа за линията в неделя ще бъде затворена за движение частта от тунела под НДК в посока бул. \"Черни връх\". Трасето в посока бул. \"Васил Левски\" ще е отворено, съобщиха от \"Столичен електротранспорт\" ЕАД. Маршрутът, по който ще минава новият тролей, е от \"Манастирски ливади\" по ул. „Костенски водопад“, ул. „Бяла черква“, бул. „Арсеналски“ в , по бул. „Черни връх“, ул. „Фритьоф Нансен“, Руски паметник, ул. „Опълченска“ и до ж.к. „Люлин“. В обратна посока колите ще се движат по сегашния маршрут на тролей номер 7, през Петте кюшета, тунела под НДК, излизайки при Моста на влюбените и по обратното трасе до \"Манастирски ливади\". Общата дължина на удължената тролейбусна линия е 14 км. Част от улица „Фритьоф Нансен“ ще стане двупосочна. Предстои реорганизация на паркоместата в синята зона, като се предвижда паркирането там да стане успоредно. Трамвай № 6 няма да се връща по бул. “ Арсеналски „, а ще запази сегашния си маршрут към квартал „Иван Вазов“. На негово място в кв. „Лозенец“ ще се движи тролей, реши Столичният общински съвет през юли миналата година. ", "date": "2019.02.08", "title": "Тролеят, който сменя трамвай № 6 в Лозенец, тръгва през април"}
{"url": "https://offnews.bg/politika/uvelichavat-zaplatite-v-obshtinskite-i-oblastnite-bolnitci-697183.html", "text": "С между 25 и 40% ще бъдат увеличени заплатите в общинските болници, а с между 10 и 15% заплатите в областните лечебни заведения. За целта болниците ще получат 30 млн. лева допълнително. За това се договориха Сдружението на общинските болници, здравният министър Кирил Ананиев, премиерът Бойко Борисов и финансовият министър Владислав Горанов в Министерския съвет.На общинските болници ще бъдат отпуснати 18 млн. лева, а останалите 12 млн. ще отидат в областните болници.Увеличението на заплатите ще бъде диференцирано на база на обема на приходите през годината и процентът на разходи за персонал, уточни Ананиев, като посочи, че така общото увеличение за общинските и областните болници ще е 66 млн. лева - 28 млн. лева за общинските и 38 млн. лева за областните.Ще бъдат заделени средства и за нормалното функциониране на общинските болници в населени места, където няма други лечебни заведения. Приходите, които получават от НЗОК, са сравнително ниски, по обективни причини, защото броят на пациентите е по-малък, допълни той.Министърът обясни, че ще се работи за преструктуриране на общинските болници, за да се повиши тяхната ефективност. В следващите седмици ще се направят и промени, за да могат болниците да увеличат обема и обхвата на дейността си, стана ясно от думите му.Постановлението за допълнителните средства за болниците ще бъде подготвено в ускорен порядък и може да бъде внесено в Министерския съвет още следващата сряда. Парите ще бъдат от държавния бюджет, като ще се осигурят с преструктуриране на разходите. Вече има и разпределени по болници, затова може да стане много бързо, каза още Ананиев.На въпрос дали отпускането на допълнителни средства е свързано с предстоящите избори той коментира: \"Не бих искал да обвързвам с евроизбори или местни избори това решение. Това е първа крачка по отношение на решаването на проблема с хората, които ежедневно се грижат за нашето здраве\".Увеличението на заплатите в областните и общинските болници идва след протести в редица градове, в които лекари и медицински сестри заплашиха да подадат оставки заради ниските възнаграждения. ", "date": "2019.02.08", "title": "Увеличават заплатите в общинските и областните болници"}
{"url": "https://offnews.bg/futbol/levski-prikliuchi-lagera-v-kipar-bez-pobeda-697230.html", "text": "В последната си проверка в Кипър отборът на Левски завърши 1:1 със сръбския Чукарички. Така лагерът на \"сините\" приключи без победаДавиде Мариани беше точен в 7-ата минута, след като бе изведен от Паулиньо. Именно бразилецът пропусна минута по-късно след подаване на Божинов. Опасен удар на Овусу пък мина на сантиметри от горната греда на Михайлов в 17-ата минута.Последва едно положение пред Мариани в 27-ата минута, а 120 секунди по-късно Горанов пропусна сам срещу вратаря. Стражът на сърбите се хвърли в краката на синия капитан и изби. В 32-ата минута Джорджевич изравни.В 38-ата минута Божинов имаше шанс да изведе Левски напред, но пропусна от изгодна позиция.Левски - Чукарички 1:11:0 Мариани (7)1:1 Джорджевич (32)Левски (4-2-3-1): Николай Михайлов, Милош Цветкович, Нуно Рейш, Давид Яблонски, Иван Горанов, Кали Тиам, Мартин Райнов, Паулиньо, Давиде Мариани, Жерсон Кабрал, Валери Божинов", "date": "2019.02.08", "title": "Левски приключи лагера в Кипър без победа"}
{"url": "https://offnews.bg/futbol/tragedia-v-brazilskia-kolos-flamengo-pone-10-futbolisti-zaginaha-pri-697191.html", "text": "Поне 10 футболисти на бразилския отбор Фламенго загинаха при пожар на клубната база, съобщава \"Франс прес\".Жертвите са момчета от школата на клуба, които са спели в общежитието до тренировъчното игрище Ниньо де Урубу в Рио де Жанейро. Още трима души са с различни травми след пожара, който е избухнал в 05:10 часа сутринта местно време и е бил овладян около 07:30.Никоя от жертвите още не е идентифицирана, но в сградата са били настанени футболисти на възраст между 14 и 17 години. Ранените са транспортирани до най-близката болница.Фламенго е един от бразилските отбори с най-голяма фенска маса в страната. Футболният тим играе домакинските си мачове на митичния стадион \"Маракана\".Тренировъчната база на клуба \"Ниньо до Урубу\" беше разширена само преди три месеца. Съоръжението е сред най-модерните в Бразилия, като строежът му отне пет години (2011 - 2016) и струваше 8 милиона долара.", "date": "2019.02.08", "title": "Трагедия в бразилския колос Фламенго: Поне 10 футболисти загинаха при пожар"}
{"url": "https://offnews.bg/112/avtobus-se-udari-v-darvo-na-patia-mezhdu-bistritca-i-simeonovo-shofio-697192.html", "text": "Автобус № 98 се е ударил в дърво на пътя между Бистрица и Симеоново. Няма пострадали пътници, съобщи МВР. Сигналът за пътния инцидент е получен днес към 12.30 часа в столичната полиция. По първоначални данни водачът е изгубил управлението над автобуса и превозното средство се е отклонило от движение, преди да се забие в дървото. На място веднага са били насочени полицейски, пожарни и медицински екипи. Шофьорът е откаран в болница.Огледите в района на инцидента продължават.", "date": "2019.02.08", "title": "Автобус се удари в дърво на пътя между Бистрица и Симеоново, шофьорът в болница"}
{"url": "https://offnews.bg/futbol/antoni-zdravkov-otceni-predstavianeto-na-ludogoretc-prez-zimata-697224.html", "text": "Треньорът на Лудогорец Антони Здравков направи любопитна оценка на представянето на \"орлите\" след днешната контрола на срещу Локомотив (Горна Оряховица), спечелена с 3:0. \"Сухият\" обяви, че пише “Отличен” на играчите за старанието и раздаването им в тренировъчния процес на зимната подготовка, но за показaното в проверките им поставя “Среден 3”.“Отборът изгради това, което искаше да направи в живи атаки и сгъстено пространство. Както ще се случи и в първенството. В много от моментите успяхме да направим това, което искахме. Качеството на противника пред вратата не бе много високо, но се видя, че губим концентрация пред гола.Предстоят ни 6-7 дни, в които ще избистрим стартовите 11. Като тренировъчен процес бих дал отлична оценка на момчетата за добре свършена работа. За мачовете, които изиграхме, давам “Среден 3” по шестобалната система.Чака ни изключително тежък сезон. Всички момчета осъзнават, че тези 6 точки са и много, и малко. Противниците ще се опитат да стопят тази разлика”, коментира Здравков.", "date": "2019.02.08", "title": "Антони Здравков оцени представянето на Лудогорец през зимата"}
{"url": "https://offnews.bg/futbol/izpalnitelniat-direktor-na-levski-dalgovete-na-otbora-sa-malko-nad-30-697206.html", "text": "Дълговете на Левски са малко над 30 милиона лева. Това каза изпълнителният директор на клуба Павел Колев пред БНТ.“Целта на новия управителен съвет бе да направи одит и да установим реалните задължения на клуба. Дълговете са малко над 30 милиона. Тази работа е свършена. Ситуацията е ясна”, сподели Колев.Той потвърди казаното по-рано, че е поканен в клуба от Васил Божков и ако бизнесменът не стане собственик, Колев ще напусне. Към този момент обаче нямало индикация, че Божков се отказва.Според годишните финансови отчети дълговете на Левски в края на 2017 година са 18 милиона лева. Само за година те са се увеличили с над 12 милиона. Най-вероятната причина за повишаването на дълговете е, че хората, които са издържали сините през 2018 са давали парите под формата на заеми.", "date": "2019.02.08", "title": "Изпълнителният директор на Левски: Дълговете на отбора са малко над 30 млн."}
{"url": "https://offnews.bg/kultura/dalgoochakvaniat-film-izgubeni-spomeni-na-zlatina-ruseva-sas-svetovn-697194.html", "text": "За седма поредна година българската документалистка Златина Русева ще представи специален акцент от фестивала „Милениум”, който тя и продуцентът Любомир Георгиев организират успешно вече единадесет години в Брюксел. В програмата на 23-тия София Филм Фест ще бъде световната премиера на „Изгубени спомени” („Lost Memory”), режисиран от Златина Русева, артистичен директор на „Милениум“.На един кораб, който пътува по Дунава, от делтата към изворите й в Германия, са се събрали различни музиканти, които разказват историята на великата европейска река чрез музиката, на която са посветили живота си. Тя събужда паметта на реката, а композициите рисуват картини на забравени събития, които са се случвали по бреговете на Дунав, и по странен начин се свързват с днешната реалност…Златина Русева е изключителен майстор в композирането на документални разкази, които провокират въображението на зрителите. Тя работи дълги години заедно с международната хуманитарна организация „Лекари без граници“, за която създава поредица от документални филми от цял свят – от Африка до Якутия и Тайланд.Срещите й с различни хора в разнообразни екстремни ситуации са усъвършенствали нейния усет за пресъздаване на реалността и образите във филмите й – пълнокръвни и достоверни до болка. „Смърт в Бали“, „Портрет на един човек на властта“, „На лов за вълци“, „Забравени от войната“, „Зелени портокали за Либерия“, „Виртуозите“, „Срещу течението“, „Севт безсмъртният – Тайните на един тракийски цар“ са награждавани с призове и овации на множество международни фестивали.Продуцент на филма е Любомир Георгиев, който заедно със Златина Русева основава през 1989 година културен център и продуцентска компания „Diogene“ и създават над 60 документални творби и анимационни поредици. Зад камерата на „Изгубени спомени“ е Пламен Герасимов, монтажът е дело на Мариета Чуковска, а музикалното оформление е на Мариана Вълканова.„МИЛЕНИУМ“ е единственият световен кинофестивал, създаден през 2009 година от Любомир Георгиев, който е посветен на основните цели на ООН за хилядолетието, определени в специална Декларация, приета в Ню Йорк през 2000 година, и насочени към премахване на бедността, насърчаване на социалните промени и гарантиране на устойчиво спрямо околната среда развитие навсякъде по света.", "date": "2019.02.08", "title": "Дългоочакваният филм 'Изгубени спомени' на Златина Русева със световна премиера на София Филм Фест"}
{"url": "https://offnews.bg/zvezdi/udi-alan-sadi-amazon-za-68-miliona-dolara-697196.html", "text": "Уди Алън съди Amazon Studios за нарушаване на договора им чрез отказ да разпространяват последния му филм.83-годишният режисьор иска над $68 млн. обезщетение за причинени вреди от компанията.Amazon пусна два филма на Алън и разпространява неговата тв програма Crisis in Six Scenes, но не и последния му филм A Rainy Day in New York.От Amazon Studios засега не коментират.Жалбата е внесена в четвъртък в Ню Йорк. В нея Алън твърди, че от Amazon се отказали от договора през юни 2018 г. заради обвиненията, че е насилвал сексуално осиновената си дъщеря Дилън Фароу през 1992 г. В документа се посочва обаче, че преди сключването на договора от компанията са знаели за \"безпочвените\" обвинения на Фароу и че те не могат да бъдат основание за прекратяване на договора от страна на Amazon.Филмът A Rainy Day in New York е заснет през 2017 г. В актьорския състав са Джуд Лоу, Ребека Хол, Селена Гомес и Тимъти Шаламе. Някои от актьорите се оттеглиха от проекта, а Шаламе обяви през 2018 г., че ще дари заплатата си за благотворителност. Миналата година Лоу определи като много срамно отлагането на филма пред Vanity Fair и допълни, че ще обмисли внимателно дали някога отново да работи с Алън.", "date": "2019.02.08", "title": "Уди Алън съди Amazon за 68 милиона долара"}
{"url": "https://offnews.bg/futbol/oshte-edna-kandidatura-za-evro-2028-697189.html", "text": "Президентът на футболната федерация на Италия Габриеле Гравина обяви, че страната може да се кандидатира за домакинство на Евро 2028. Сред изявилите желание за провеждане на форума е и България. Заедно със Сърбия, Гърция и Румъния страната ни кандидатства за Евро 2028, Мондиал 2030 и Евро 2032. До този момент и Испания е заявила интерес към Евро 2028.“Домакинството на Евро 2028 е обоснована идея. Това е проект, който може да предизвика ентусиазъм в страната и да стане отправна точка за подобряване и развиване на нашата футболна инфраструктура. Надявам се, че УЕФА ще удовлетвори нашето желание”, споделя Гравина. Последният път когато първенството на Стария континент се провежда в Италия е през 1980 година. На \"Ботуша\" са се провеждали още Световните шампионати през 1934 и 1990.", "date": "2019.02.08", "title": "Още една кандидатура за Евро 2028"}
{"url": "https://offnews.bg/sviat/sestrata-na-tajlandskia-kral-s-istoricheski-hod-shte-se-bori-s-voenna-697195.html", "text": "Сестрата на краля на Тайланд - 67-годишната принцеса Уболратана Ражаканя Сирижадхана Барнавади, взе безпрецедентното решение да се бори за премиерския пост в страната.Принцесата е кандидат на опозиционната партия Thai Raksa Chart (Партия на тайландските патриоти), свързана с бившия премиер Таксин Шинаватра.Решението ѝ е в разрез с традиционната позиция на кралското семейство на Тайланд, членовете на което никога не са влизали в политиката.Принцеса Уболратана ще се изправи срещу лидера на военната хунта генерал Прают Чан-оча, който обяви днес, че ще се кандидатира за премиер, за да \"поддържа мира и реда\". Той е на власт след преврата през 2014 г.Изборите в Тайланд ще са на 24 март. Те са следени с внимание от международната общност, защото дават шанс на страната да се върне към демокрацията след пет години военно управление.Принцесата е родена през 1951 г. Тя е най-голямото дете на покойния крал Пхумипхон.През 1967 г. Уболратана печели златен медал по плаване заедно с баща си.През 1972 г. тя се отказва от кралската си титла, за да се омъжи за американеца Питър Лад Дженсън. Уболратана обаче все още се разглежда като част от кралското семейство. Тогава тя се мести в САЩ, където следва математика и биохоимия в Масачузетския технологичен институт.Развежда се през 1998 г. и се връща за постоянно в Тайланд три години по-късно, където се включва активно в дейността на кралското семейство. В следващите години тя става актриса, като се снима в няколко филма. Работи и за популяризирането на туризма в Тайланд.Принцесата има три деца. Един от синовете ѝ е загинал заради цунами в Индийския океан през 2004 г. След смъртта му Уболратана основава благотворителен фонд в негова памет в помощ на деца с аутизъм - подобно на сина ѝ.", "date": "2019.02.08", "title": "Сестрата на тайландския крал с исторически ход: ще се бори с военната хунта за премиерския пост"}
{"url": "https://offnews.bg/bojni/dvuboiat-mezhdu-pulev-i-helenius-propadna-697187.html", "text": "Боксовата среща между Кубрат Пулев и Робърт Хелениус, която трябваше да се проведе на 23 март, няма да се състои. Причината е, че финландецът с шведски паспорт е отказал да се качи на ринга в Лос Анджелис.Въпреки претенциите от щаба на Хелениус да няма реванш след изхода на двубоя, които също бяха уважени, след дълго обмисляне от щаба му отклониха предложението.Кубрат, който е интерконтинентален шампион на Световната боксова асоциация (WBA) и официален претендент за световната титла на Международната боксова федерация(IBF) продължава подготовката си на Белмекен в очакване на името на новия си съперник за боксовата гала на 23 март в 18-хилядната зала “Форум” в Лос Анджелис. На нея ще участва и Тервел Пулев, който от преди Нова година тренира в Лас Вегас.", "date": "2019.02.08", "title": "Двубоят между Пулев и Хелениус пропадна"}
{"url": "https://offnews.bg/obshtestvo/148-952-e-vinetki-sa-izdadeni-na-hora-s-uvrezhdania-697168.html", "text": "148 952 годишни електронни винетки са издадени чрез дирекциите “Социално подпомагане”. Те са безплатни за хората с увреждания и се поемат от бюджета на АПИ, съобщиха от Агенцията. Правоимащите лица могат да проверяват валидността им и чрез . Проверката е само по регистрационен номер на автомобила, който може да бъде въведен на кирилица или латиница, но е важно буквените символи да отговарят на тези в номера, уточняват от АПИ. Чрез ЕГН и регистрационен номер на автомобила правоимащите лица могат да проверяват за валидна винетка и на интернет страницата на Агенцията за социално подпомагане.", "date": "2019.02.08", "title": "148 952 е-винетки са издадени на хора с увреждания"}
{"url": "https://offnews.bg/temida/sadat-opravda-ognian-donev-po-obvinenie-v-ukrivaneto-na-63-mln-lv-da-697165.html", "text": "Софийският градски съд оправда директора на \"Софарма\" и издател Огнян Донев по обвинение за укриване на данъци. За невинен е обявен и финансовият директор във фармацевтичната компания и директор на \"Телсо\" АД Борис Борисов.Решението на първата инстанция постанови съдия Даниела Борисова днес.Прокуратурата обвини Донев в укрити близо 63 млн. лева данъци за сделки и поиска 4 г. затвор за него, а Борисов - за неплатени 7,5 млн. лева.Донев бе обвинен, че на 2 април 2007 г., като изпълнителен директор на „ЕЛФАРМА“ е избегнал плащането на данъчни задължения на дружеството в размер на 62 779 725 лева. В годишната данъчна декларация не декларирал увеличение от 418 531 500 лева на годишния финансов резултат, вследствие на сделки с акции извън регулирания български борсов пазар и между свързани лица.", "date": "2019.02.08", "title": "Съдът оправда Огнян Донев по обвинение в укриването на 63 млн. лв. данъци"}
{"url": "https://offnews.bg/kultura/hudozhnik-iska-da-izdigne-pametnik-na-nevena-kokanova-v-rodnata-%d1%9d-dup-697166.html", "text": "Общественикът Николай Табаков започва инициатива за издигане на паметник на Невена Коканова в родния ѝ град Дупница.Художникът музикант представи идеята си на среща с граждани и журналисти. Според него паметникът ще помогне за по-добрия имидж на града, ще повлияе положително върху самочувствието на дупничани и ще засили интереса и уважението им към личността на голямата българска актриса. Срещу идеята може да има и негативни реакции, сподели Табаков. Причината е градският мит, че Невена не е обичала родния си град и не е направила нищо за него приживе. Художникът смята, че това е провинциален мит, а актрисата не е имала лоши чувства към Дупница. Той подкрепи твърдението си, като разказа своя история с Коканова от 1998 г. Тогава той се срещнал с актрисата, за да я покани в дупнишкия театър с представлението „Важното е да си желана“, в което участвали и Гинка Станчева и Емилия Радева, пише сайтът .„Представих се на Невена Коканова, казах ѝ че съм от Дупница и тя много се зарадва. Разказах ѝ за идеята, казах ѝ, че не се организират много постановки в града. След половинчасов разговор тя се съгласи. Дума съмнение нямаше от нейна страна. Тя най-вероятно тогава вече е била болна. На втората ни среща ми каза, че заминава за Франция през лятото. Тя, Гинка Станчева и Емилия Радева уточниха две удобни дати за следващия месец, дадоха ми афиши и флаери от представлението. Тогавашният директор на дупнишкия театър Краси Тренев обаче отказа гостуването на Коканова, като се оправда с турне на трупата. Ето защо мисля, че Невена Коканова обичаше Дупница. В моя случай тя каза, че се радва да се запознае със свой съгражданин, а след това за половин час откликна на идеята ми“, разказа Николай Табаков.Изграждането на паметника ще струва между 30 000 и 50 000 лева, показало негово допитване до Съюза на българските художници и експерти. С набирането на средствата ще се ангажира сдружение, което предстои да бъде сформирано. Ще бъде създадена и група във Фейсбук, където гражданите ще могат да изразят мнението си и да дават предложения. ", "date": "2019.02.08", "title": "Художник иска да издигне паметник на Невена Коканова в родната ѝ Дупница"}
{"url": "https://offnews.bg/ikonomika/finansovata-inspektcia-otide-na-gosti-na-letishte-sofia-sled-razkritia-697186.html", "text": "Агенцията за държавна финансова инспекция (АДФИ) е започнала проверка на Летище София по сигнал на министъра на транспорта, информационните технологии и съобщенията Росен Желязков.Това става след разкритията на OFFNews за съмнителния договор за снабдяване на фришоповете, подписан от шефа на аерогарата Владимир Рапонджиев с гаражната фирма \"Кита България\" ООД. Това се е случило без конкурс, а дружеството е новорегистрирано и не отговаря на вътрешните правила на държавното предприятие за опитен доставчик. Освен това зад него стои украинска компания, която е изгонена от летище Жуляни заради съмнения, че се занимава с контрабанда.След разкритията на OFFNews министър Желязков разпореди проверка по случая на вътрешния одит на министерството, който потвърди фактите в публикациите ни по темата. Оказа се, че въпреки че договорът с \"Кита\" не е влязъл в сила, тъй като не е бил одобрен от съвета на директорите, аерогарата поръчва стоки за стотици хиляди левове от въпросната фирма.В одита обаче липсват няколко важни момента, с които е добре сега да се заеме Агенцията за държавна финансова инспекция.1 Защо изобщо е пристъпено към подписване на договор с фирма КИТА БЪЛГАРИЯ ООД, без да е организиран конкурс, съгласно действащите към 18.09.2018г. вътрешни правила, в които има ясно дефиниран ред за организиране на конкурс за избор на опитен доставчик и много ясни и конкретни критерии, на които трябва да отговарят кандидатите за опитен доставчик на стоки за магазините, оперирани от ЛЕТИЩЕ СОФИЯ ЕАД?Рапонджиев, който е подписал договора, би трябвало да е бил наясно с действащите към септември 2018 г. вътрешни правила. Това става срещу подпис и е задължително за заеманата от него длъжност.Ако това е така, изборът и пристъпването към сключване на договор с фирма КИТА БЪЛГАРИЯ ООД не е ли умишлено подвеждане на останалата част от ръководството на ЛЕТИЩЕ СОФИЯ ЕАД и на МТИТС. 2. Съгласно изводите в одитния доклад, на одитния екип не са представени доказателства към договора да е била приложена асортиментна или ценова оферта на продавача. Защо?Това би имало две логични обяснения. Първото, че от фирма КИТА БЪЛГАРИЯ ООД са връчени ценови оферти на длъжностни лица от ЛЕТИЩЕ СОФИЯ ЕАД, които, по \"някаква причина\", не са били входирани в деловодство на ЛЕТИЩЕ СОФИЯ ЕАД, съгласно установения ред, и второ, че на база на тези ценови оферти са направени анализи и сравнения, които са показали, че фирма КИТА БЪЛГАРИЯ ООД предлага икономически по-неизгодни условия от другия действащ доставчик, които документи, на свой ред, също не са били входирани.3. На одитния екип /съгласно изводите в одитния доклад/ е предоставена само част от чл. 101 от ВПППВКОСЧП /т.нар. \"вътрешните правила\"/, касаеща изискванията и задълженията, на които трябва да отговаря т. нар. \"опитен\" доставчик, като, съгласно т. 1 от изводите в одитния доклад, от ЛЕТИЩЕ СОФИЯ ЕАД е посочено, че, в отговор на предварителния одитен доклад, са предприети действия за конкретизиране разпоредбите на чл. 101, ал. 1 от ВПППВКОСЧП, като е формулирано, чие задължение е оценяването на опитността на конкретния доставчик. Това представлява опит за подвеждане на одитния екип и на МТИТС, поради обстоятелството, че в чл. 101, ал. 1 от действащите към 18.09.2018г. ВПППВКОСЧП /вътрешните правила/ има конкретно посочени длъжностни лица, които са отговорни за всяка стъпка от процеса на избор на опитен доставчик /тоест на тях е възложена оценката по различни критерии и изготвянето на краен анализ и оценка:Съгласно \"ВЪТРЕШНИ ПРАВИЛА ЗА ПРОГНОЗИРАНЕ, ПЛАНИРАНЕ, ВЪЗЛАГАНЕ И КОНТРОЛ НА ОБЩЕСТВЕНИ, СМЕСЕНИ И ЧАСТНИ ПОРЪЧКИ В \"ЛЕТИЩЕ СОФИЯ\" ЕАД\", ПРИЕТИ И ОДОБРЕНИ ОТ СЪВЕТА НА ДИРЕКТОРИТЕ НА \"ЛЕТИЩЕ СОФИЯ\" ЕАД ПО Т.30 ОТ ПРОТОКОЛ No 4 OT 27.03.2018, ИЗМ. С РЕШЕНИЕ НА СД ПО Т.1 ОТ ПРОТОКОЛ No 10 OT 23.07.2018г., публикувани на сайта на \"ЛЕТИЩЕ СОФИЯ\" ЕАД - https://www.sofia-airport.bg/sites/default/files/vp_aktualni_26.07.2018g.pdf /и действащи към датата на приключване на преговорите и подписване на договора с КИТА БЪЛГАРИЯ ООД/:Липсващата в набора от документи, с които е бил запознат одитният екип, част от вътрешните правила, а именно посоченият по-горе чл. 101, ал. 2, т.2.1. и 2.2., дефинира ясно и конкретно, че отговорността по съпоставката на офертите е възложена на \"експерти от дирекция \"МПЛ\", отдел \"Покупки, маркетинг и ТОИ\"\", А ОТГОВОРНОСТТА ПО ИЗГОТВЯНЕТО НА ДОКЛАД ДО ИЗПЪЛНИТЕЛНИЯ ДИРЕКТОР И СЪВЕТА НА ДИРЕКТОРИТЕ /с изводите и резултатите от анализа/ Е ВЪЗЛОЖЕНА НА ДИРЕКТОР ДИРЕКЦИЯ \"МПЛ\" И ДИРЕКТОР ДИРЕКЦИЯ \"ТЪРГОВСКА\".  Съгласно гореизложеното и предвид посочените от Изпълнителния директор и одитния екип обстоятелства, ясно личи, че ДИРЕКТОР ДИРЕКЦИЯ \"МПЛ\" И ДИРЕКТОР ДИРЕКЦИЯ \"ТЪРГОВСКА\", не са предприели необходимите действия по: Всичко това недвусмислено показва непоследователността в действията на отговорните длъжностни лица на летището по отношение на допускането на КИТА БЪЛГАРИЯ ООД за доставчик на консолидирани доставки /т.нар. \"опитен доставчик\"/, сключването на договор с фирмата /независимо, дали е влезнал в сила, или не/ и изискването, окомплектоването и представянето на контролните органи на задължителния набор от документи.Така че АДФИ ще имат много работа на столичното летище, което очаква концесионер и по-добър стопанин от сегашния държавен мениджмънт.", "date": "2019.02.08", "title": "Финансовата инспекция отиде на гости на Летище София след разкритията на OFFNews"}
{"url": "https://offnews.bg/politika/d-21-sreshtu-izbiratelite-fantomi-da-glasuva-samo-tozi-kojto-zaiavi-697171.html", "text": "Най-ефективното решение за изчистване на избирателните списъци от избиратели „фантоми“ е активната регистрация, при която всеки избирател заявява изборния си адрес лично, на хартия или по електронен път. Избирателните списъци, съставени по този актуален регистър, не трябва да бъдат дописвани в изборния ден. Гласуват само заявилите предварително упражняването на избирателното си право, в съответната секция, по постоянен или настоящ адрес.Това предлага в своя позиция Движение 21. В текста на партията с лидер Татяна Дончева се казва: Отлагането и протакането компрометират промените в Изборния кодекс. Измененията и допълненията в кодекса по-малко от шест месеца преди датата на изборите са отклонение от добрите изборни практики и стандарти.Мнозинството в Народното събрание очевидно цели да запази настоящите изборни правила и изборна администрация или да приеме само ограничен обем промени, при това такива, които да разширят възможностите за контрол и манипулиране на изборния процес.ПП Движение 21 провежда консултации с политически партии, граждански организации и групи за формиране на блок за честни и демократични избори, за противодействие на изборните манипулации и фалшификации. Организацията и провеждането на изборите трябва да бъдат поставени под засилен контрол. Нови избори с изкривени или подменени резултати ще бъдат унищожителни за малкото останало доверие в политиката, политическите партии, държавните институции като инструменти за реализиране интересите на хората и за решаване на обществено значимите проблеми. Опорочаването на изборите с множество нередности и със съществени нарушения ще ни дадат основание да оспорим резултатите.Въпреки краткото време за въвеждането на промени в изборните правила, призоваваме за решителни мерки за справяне с „мъртвите души“ в избирателните списъци, с купуването и контролирането на избиратели, с назначаването на неграмотни и незаинтересовани хора в изборните комисии, с фалшификациите при броенето на бюлетини и при съставянето на протоколи, с привилегированият достъп до медии на платежоспособните партии.Настояваме, че най-ефективното решение за изчистване на избирателните списъци от избиратели „фантоми“ е активната регистрация, при която всеки избирател заявява изборния си адрес лично, на хартия или по електронен път. Избирателните списъци, съставени по този актуален регистър, не трябва да бъдат дописвани в изборния ден. Гласуват само заявилите предварително упражняването на избирателното си право, в съответната секция, по постоянен или настоящ адрес.Смятаме, че въвеждането на видеонаблюдение върху работата на секционните изборни комисии няма да допринесе съществено нито за възпрепятстването на купения и контролиран вот, нито за волните или неволни грешки при броенето на бюлетините и съставянето на протоколите. С оглед преодоляването на тези проблеми, поддържаме предложението си за въвеждане на машинно гласуване във всички секции, както и за създаване на регионални преброителни центрове. В такива центрове следва да се извършва отчитането на машинното гласуване (преброяването на бюлетините) и попълването на изборните книжа от секциите в съответната община/район.Вярваме, че намаляване на възможностите за грешки и нарушения в изборния процес ще се постигне и чрез повишаване независимостта, капацитета и квалификацията на изборната администрация. Настояваме да бъде отменен партийно-квотния принцип за назначаване на избирателните комисии и за съкращаване на състава им. Членове на ЦИК, РИК, ОИК и СИК да може да предлагат както партии, така и български неправителствени организации. Половината от състава на РИК и ОИК да бъде постоянен, от експерти с високи професионални качества. СИК да се състои от пет члена. За председател да бъде назначаван юрист – адвокат или магистрат. Не трябва да се допуска назначаване на членове, които не са преминали обучение, както и замяна на членове в срок по-късно от седмица преди изборния ден.Отбелязваме като напълно уместно поставянето на въпроса за втория формуляр (втора белова) на протокола на секционната комисия. Съществуването на такъв втори екземпляр отваря широко вратата на закона за манипулации и фалшификации на резултатите от гласуването. Изборните комисии трябва да разполагат само с един протокол – „белова“.Отново призоваваме за отпадане на платените форми за медийно отразяване на предизборната кампания. Всяка партия/коалиция/инициативен комитет следва да бъдат равнопоставени в надпреварата за доверието на гласоподавателите. Условията при които кандидатите представят своята програма и послания трябва да са безплатни и равни, за да може изборите да бъдат реално състезание на идеи, а не на финансови възможности.Използваме възможността да поставим на вниманието на обществото въпроса за целесъобразността на изискването, при регистрация за участие в избори, партиите и коалициите да представят в ЦИК списъци с подписите на не по-малко от 2500 избиратели, подкрепящи регистрацията. Честото искане на лични данни от избиратели (поне два пъти през 2019 г.), особено след влизането в сила на новия европейски регламент за защита на личните данни (GDPR) ще постави участниците в изборите пред множество сериозни предизвикателства: повишени технологични изисквания за обработката и съхранението на данните; сложна и времеемка процедура по даване на съгласие; невъзможност за проверка на самоличността на лицето, полагащо подписа. Последното все по-често се използва от опоненти за да се инсценират злоупотреби с цел дискредитиране или финансово задушаване, поради непосилния за някои партии размер на санкциите. Предлагаме отпадане на изискването за представяне на подписи на избиратели, подкрепящи регистрацията за участие в избори. В замяна на това, от партиите и коалициите може да бъдат изискани финансови отчети от последните пет години или от датата на съдебната регистрация, в случай че партията съществува от по-малко от пет години, както и да бъдат задължени да регистрират кандидатски листи във всички избирателни райони.", "date": "2019.02.08", "title": "Д 21 срещу избирателите фантоми: Да гласува само този, който заяви предварително желанието си за вот"}
{"url": "https://offnews.bg/dw/bivsha-monahinia-az-biah-idealnata-zhertva-697193.html", "text": "\"Не разбрах как се стигна дотам. Бях се превърнала в идеалната жертва за един свещеник\", казва за ДВ бивша монахиня, жертва на изнасилване. Папа Франциск призна, че църквата има проблем със сексуалните посегателства.Папа Франциск призна за първи път, че Католическата църква има проблем със сексуалните посегателства и изнасилвания на монахини. Преди това се бяха натрупали доста обвинения срещу висши духовници, включително и от Ватикана: неотдавна австрийският преподобен Херман Гайслер освободи мястото си в Конгрегацията по въпросите на вероучението. Той е обвинен в сексуален тормоз над бившата германската монахиня Дорис Вагнер, която - вече под новото си име Дорис Райзингер - даде интервю за ДВ.ДВ: Госпожо Райзингер, какво си помислихте най-напред, когато разбрахте какво е казал папата?Дорис Райзингер: \"Не можех да повярвам, че той някога ще признае подобно нещо, или че изобщо някой от църквата ще признае за съществуването на такива случаи. В същото време си зададох въпроса защо той прави това, без да е представил план, без да каже нито дума за това как се е отнасял досега към темата и какво смята да предприеме сега Ватиканът.\"А Вие какво очаквате да направи папата?Очаквам да каже също колко широко разпространени са тези случаи. Защото той се опита да омаловажи проблема, заявявайки, че сексуалните посегателства срещу монахини били по-често срещано явление в някои определени религиозни общности и в няколко държави. Питам се какви доказателства има той за тези свои твърдения. Доколкото знам, единственото досега проучване по темата е проведено през 1990-те години в САЩ, показало, че 30 процента от всички монахини в манастирите са били обект на сексуален тормоз. Не знам откъде той черпи информация, че в другите страни това е по-различно. Точно обратното дори - монахинята Маура О'Донохю е открила такива случаи в 23 страни по света - от Бразилия до Ирландия, в Италия и в Афика, и от САЩ до Филипините.Очаквам темата да бъде по-щателно проучена - от независими експерти. Особено що се отнася до случаите, за които знаят във Ватикана. Разследването трябва да бъде проведено прозрачно, а извършителите да бъдат наказани. Но най-вече очаквам жертвите да бъдат обезщетени. Има монахини, които са били сексуално насилвани в манастирите, и които са били заразени със СПИН. Има сестри, които биват изхвърляни от манастирите заради това. Има забременели монахини, които остават на улицата заедно с децата си, както и такива, които са били принуждавани да абортират. Даже има случаи на починали жени след принудителен, непрофесионално извършен аборт. На фона на всичко това очаквам тези жени да бъдат обезщетени, а всички подобни случаи да бъдат разследвани щателно и от независим орган.Още като абитуриентка сте постъпила в католически орден, където многократно сте била изнасилвана от един свещеник, а друг също ви е посягал. По този повод пишете, че сте била \"идеалната жертва\". Какво имате предвид?По онова време бях религиозна млада жена, вярваща в идеалите. Постъпих в църквата на 19-годишна възраст и вярвах в призванието си, вярвах също, че с безкористност и саможертва човек може да напредне в духовния живот - включително и като върши неща, които не разбира веднага защо се налага да ги прави. Изобщо не разбрах как се стигна дотам, че изведнъж вече не можех да казвам \"искам\" или \"не искам\" - бях се превърнала в идеалната жертва за един свещеник, който беше решил да се възползва от системата и да посяга на жени, служещи в нея. И това се отнася до много други представителки на религиозни ордени.Как се освободихте от тази хватка?Пътят беше дълъг. Спаси ми живота това, че там имаше човек, с когото можех да разговарям за проблема. Той ми каза, че случилото се с мен е много лошо, че това е недопустимо и че може да се направи нещо, например да подам жалба срещу извършителя. Имах късмета да съм следвала, което ми даваше известна независимост в интелектуално отношение. Получавах също и стипендия, което пък ме правеше финансово независима. Така успях да напусна ордена.Религиозният обет и послушанието в Католическата църква - не насърчават ли те случаите на сексуален тормоз?Не, не вярвам. Мисля, че животът в религиозната общност може да бъде така организиран, че нейните членове да могат да се чувстват самостоятелни и вътрешно свободни. За съжаление това се наблюдава твърде рядко в църквата. Да не говорим за силните традиции, които изискват подчинение и ограничават, слагат юзди на хората. Но не смятам, че това е неизбежно.Дорис Райзингер е родена през 1983 г. в Германия, на 19-годишна възраст постъпва в Католическата църква, която напуска през 2011, след като е станала свидетелка на различни по вид и мащаби посегателства и тормоз, спиритуални манипулации и дори изнасилвания - от един свещеник. През 2014 тя завършва теология и издава книга, в която разказва какво е преживяла в църквата. Райзингер е омъжена, има едно дете.", "date": "2019.02.08", "title": "Бивша монахиня: 'Аз бях идеалната жертва'"}
{"url": "https://offnews.bg/futbol/pavel-kolev-pred-napuskane-na-levski-697172.html", "text": "Изпълнителният директор на Левски Павел Колев е пред напускане на поста след само 22 дни работа при \"сините\", съобщава \"Топспорт\". Причината е поредният неочакван обрат с управлението на клуба.Акциите ще получи Христо Йовов, а не смятаният за сигурен собственик Васил Божков. Все още не е ясно защо се стигна до рязката промяна, но тя със сигурност ще донесе до поредни сътресения на \"Герена\".Първото ще е напускането на Павел Колев. Неизвестен човек е написал на бившия шеф в БФС в социалните мрежи: \"Гавра да се случи с любимия ни клуб\".Отговорът на Колев е следният: \"Не зависи от мен... Това, което зависи от мен, е собствената ми съдба. Исках много, но за съжаление не успях много да помогна на \"Левски\". За 20 дни толкова...\".Новината със сигурност ще се отрази негативно на отбора, както и на клуба, най-вече във финансов естество. Все още не е ясно откъде ще идва основното спонсориране на Левски, освен от подписаните договори с фирми.", "date": "2019.02.08", "title": "Павел Колев пред напускане на Левски"}
{"url": "https://offnews.bg/futbol/pavel-kolev-izmislitci-nishto-ne-sam-pisal-v-nikakvi-chatove-697179.html", "text": "Изпълнителният директор на Левски Павел Колев отрече пред Спортал, че акциите на Васил Божков са прехвърлени на други хора. Коментарът му е по повод последните драми на \"Герена\". Както е известно, от вчера за собственици на \"сините\" се спрягат имената на Христо Йовов и Даниел Боримиров.\"Аз съм назначен от Васил Божков на работа в клуба. Нямам информация, че акциите са прехвърлени на други хора. На този етап съм на работа в Левски.Ако Васил Божков ми каже, че няма да е собственик, тогава ще си тръгна. Това ще стори и целият управителен съвет на клуба, тъй като е напълно нормално.Нашата работа е да извършим одит в клуба и да начертаем стратегия за бъдещето на Левски. Нямам информация за прехвърлени акции.Нищо не съм писал в никакви чатове. Това са пълни измислици. Който пише подобни неща, си е за негова сметка\", добави босът на \"сините\".", "date": "2019.02.08", "title": "Павел Колев: Измислици, нищо не съм писал в никакви чатове"}
{"url": "https://offnews.bg/futbol/tcska-pozdravi-rozhdenika-stoichkov-697176.html", "text": "ЦСКА поздрави живата легенда на българския футбол Христо Стоичков за днешния му рожден ден. Камата навършва 53 години.Ето какво написаха \"червените\":Армейци,днес легендарният Христо Стоичков празнува своя 53-и рожден ден.Той е роден на 8 февруари 1966 в Пловдив. През 1985 е привлечен в ЦСКА. С червения екип изиграва 123 мача, в които отбелязва 82 гола.Стоичков е трикратен шампион на България, четикратен носител на Купата на България и носител на първата в историята Суперкупа на страната.С ЦСКА той играе и на полуфинал за Купата на носители на национални купи през 1989 година, когато става голмайстор на турнира с 11 попадения и печели \"Златната обувка\" за голмайстор на Европа.През 1990 година Христо Стоичков е трансфериран в Барселона за рекордните в онзи период 4 милиона долара. С екипа на каталунския гранд печели пет пъти титлата на Испания, Купата на европейските шампиони през 1992 година и Суперкупата на Европа през същия сезон.Стоичков е в основата и на незабравимото американско лято през 1994 година и благодарение на неговите голове България стига до четвъртото място в света. Той е и голмайстор на Световното първенство с шест попадения.Силните му изяви в Барселона и с националния екип му носят и \"Златната топка\" за най-добър футболист на планетата през 1994.За националния отбор на България той има изиграни 87 мача, в които бележи 37 гола. Участник е на два Мондиала и на Европейското първенство през 1996 година, а след края на състезатената си кариера е национален селекционер в периода 2004 - 2007 година, аОт лятото на 2016 година Христо Стоичков е акционер в ПФК ЦСКА.", "date": "2019.02.08", "title": "ЦСКА поздрави рожденика Стоичков"}
{"url": "https://offnews.bg/analizi-i-komentari/sova-haris-stanishev-darpa-listata-na-bsp-kato-vodach-tomislav-donch-697177.html", "text": "ГЕРБ води пред основния си опонент БСП с малко под 2 на сто. Това показват данните от последното социологическо проучване на „Сова Харис“, проведено в периода 17-21 януари 2019 г. сред 985 български граждани по метода на стандартизираното face-to-face интервю в дома на респондента.На въпроса „За коя политическа сила ще гласувате за изборите за европейски парламент през май 2019 г.?“ 20% отговарят ГЕРБ, 18.3% подкрепят БСП, а 5.3% - ДПС.ПП „Атака“ получава подкрепата на 1.7%, ПП „Воля“ - 1.6%, ДСБ - 1.4%, СДС - 1.1%. Под 1% подкрепа получават НФСБ (0.8%), АБВ (0.8%), ВМРО (0.7%) и „Да, България“ (0.4%). 4% биха гласували за друга политическа сила. 26.6% от анкетираните заявяват, че все още не са решили кого ще подкрепят на евровота, а 17.3% няма да гласуват.Атаката на ГЕРБ срещу Елена Йончева представлява подарък за БСП, за който социалистите едва ли са мечтали. Да се представи Елена Йончева като лицето на корупцията в нашата страна е изключително недалновидно. Възникващата полемика около обвиненията срещу червената депутатка вкарва предизборния дебат в най-неблагоприятната посока за управляващите. Друг е въпросът, че в обвиненията срещу културния министър липсват доказателства за лично облагодетелствуване, което ги прави прекалено остри“, коментира директорът на агенция „Сова Харис“ Васил Тончев резултатите от проучването.Третата системна партия у нас -ДПС, в момента стои най-стабилно.„Разпадането на единството на Патриотите открива възможност Движението безпроблемно отново да вземе позицията на балансьор. Задачата пред ръководството на партията изглежда сравнително лесна – да успее да активира традиционните си гласоподаватели. Европейската проблематика като че ли все още е твърде далечна за симпатизантите на ДПС и от мотивацията за участие в изборите ще зависи какъв ще бъде броят на евродепутатите, излъчени от тази формация“, отбелязва Тончев.„Градската десница в лицето на трите партии, обединени в „Демократична България”, също би имала шансове при определени условия. Мотивацията на техните симпатизанти обаче представлява сериозен проблем за тях. Привличането на нови партньори и най-вече на СДС е от решаващо значение за тази част на политическия спектър. Ролята на синята формация е особено важна, тъй като има символично значение. СДС обаче е в привилегирована позиция и може да избира между 2 опции: да възобнови съюза с либералните субекти или да се ориентира по-традиционно и консервативно. На този фон конструирането на коалиция „Демократична България” изглежда преждевременно и представлява сериозно препятствие пред привличането на СДС. Привържениците на синята идея се разпределят почти поравно между двата варианта. Изборът, който трябва да направи ръководството на СДС, трябва да бъде дългосрочен. Конюнктурни съображения не биха могли да доведат до избистряне на образа на партията пред симпатизантите ѝ“, коментира Тончев.„Парламентарно представената партия „Воля” вече декларира своите намерения за евроизборите. Обявената коалиция не осигурява механично увеличение на електоралната ѝ тежест. В този си вид новата формация по-трудно може да влезе в нов съюз с цел преодоляване на изборния праг.Данните показват електорално укрепване при АБВ. Избирането за нов лидер на опитен политик като Румен Петков увеличи присъствието на партията в публичното пространство. Проблем за формацията в момента е възходът на БСП, която обсебва лявото пространство. Неблагоприятно обстоятелство е и липсата на подходящи партньори с близка ориентация. Все пак АБВ има образа на системна партия, която разчита на дългосрочно присъствие в политическото пространство“, добавя социологът.Ако структурата на политическите предпочитания не претърпи големи промени в хода на предизборната борба, може да се предположи, че двете най-силно подкрепени политически формации ГЕРБ и БСП ще получат по 6 евродепутатски места, ДПС – 3 или 4. А борбата за оставащите 1 или 2 места ще се води от всички участници на политическата сцена. За една трета от хората у нас най-значимо влияние и авторитет в Европа от българските политици има Бойко Борисов. Тази висока оценка премиерът е заслужил благодарение на успешното Европредседателство и на активната външнополитическа позиция през третия му управленски мандат. Според обществеността у нас вече е значителна и тежестта на президента като външнополитически фактор. Сергей Станишев също се откроява като български лидер в международен план. Водачката на опозицията Корнелия Нинова е посочена на 4-то място, което показва, че засега нейното политическо присъствие преобладава вътре в страната. Открояват се още имената на Мария Габриел и Екатерина Захариева, което е естествено с оглед на техните професионални ангажименти. Мажоритарният елемент ще играе значителна роля на предстоящите избори. Поради това значение ще имат потенциалът, с който разполагат отделните партии и начинът, по който ще подредят листите си. ГЕРБ разполага с успешни евродепутати, но за евентуален водач на листата Томислав Дончев получава около 3 пъти по-голяма подкрепа от следващия го Андрей Ковачев. При БСП дилемата е по-сложна, защото избирателите открояват двама претенденти. Лидер е Сергей Станишев, който с присъствието си би повишил подкрепата за партията като цяло. Името на Елена Йончева обаче също носи голям потенциал. Засега тя получава подкрепа, равна на тази на партията, която я излъчва, но при разигралата се ситуация влиянието ѝ може да расте. При другите партии с възможности за спечелване на евродепутатско място електорална тежест имат както имената на някои от лидерите, като Волен Сидеров, Веселин Марешки и Николай Бареков, така и настоящи и бивши евродепутати като Ангел Джамбазки, Светослав Малинов и Ивайло Калфин. Лидерството в листата на ДПС и този път е енигматично за широката публика, гласи анализът на агенцията.", "date": "2019.02.08", "title": "Сова Харис: Станишев дърпа листата на БСП като водач, Томислав Дончев най-желан от ГЕРБ"}
{"url": "https://offnews.bg/obshtestvo/zahari-pak-ima-imen-den-dnes-pochitame-dvama-svettci-697025.html", "text": "Църквата почита днес св. великомъченик Теодор Стратилат и св. пророк Захария Сърповидец. Имен ден могат да празнуват Захарий, Захари, Захарина, Хари, Захаринка, Зарко, Зара, Зарин и Зарина. Името се чества още на 24 Март и . Пророк Захария е единадесети от малките пророци. Заедно с пророк Агей той подбуждал княза Заровавел да възстанови Йерусалимския храм. Той предсказал и тържественото влизане на Исус Христос в Йерусалим, Юдовото предателство за тридесет сребърника и разбягването на апостолите по време на Христовите страдания.Пророк Захария се нарича сърповидец, защото имал видение – слизащ от небето сърп, който покосява неправедните люде. Пророкът починал в последните години от царуването на персийския цар Дарий Хистасп, около 520 г. преди Христа. Датата на мъченическата смърт на св. великомъченик Теодор Стратилат е 8 февруари, а на осми юни се празнува пренасянето на честните му мощи от град Хераклея в неговия роден град Евхаита.  бил родом от град Евхаита, живял в началото на ІV век по времето на императорите Константин и Линикий. Той бил назначен за стратилат (воевода) в град Ираклия, близо до Черно море. Теодор мъдро управлявал поверения му град и мнозина, като виждали добродетелите му, приемали християнската вяра. ", "date": "2019.02.08", "title": "Захари пак има имен ден, днес почитаме двама светци"}
{"url": "https://offnews.bg/obshtestvo/bez-voda-na-shest-mesta-v-sofia-697082.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателен кран на ул. „Люлин планина“ в Център налага спиране на водоподаването от 09:00 до 20:00 часа на бул. „Пенчо Славейков“, ул. „Лайош Кошут“, ул. „Тунджа“, ул. „Люлин планина“. Заради подмяна на сградно водопроводно отклонение на ул. „Стойно Кръстев“ в кв. „Челопечене“, се налага спиране на водоподаването от 10:00 до 16:00 часа на ул. „Ангел Маджаров“, ул. „Войнишка чешма“, ул. „Стари Искър“, ул. „Челопешко шосе“ . Пресвързване на уличен водопровод на ул. „Враня“ в жк. „Банишора“ налага спиране на водоподаването от 09:00 до 20:00 часа на ул. „Враня“ от ул. „Опълченска“ до ул. „Странджа“. Монтаж на водомерен възел на ул. „Стар лозенски път“ във вилна зона „Врана – Лозен триъгълника“, се налага спиране на водоподаването от 09:00 до 16:00 часа на ул. „Стар лозенски път“, ул. „Люлин планина“, ул. „Витоша“. Във връзка с подмяна на сградно водопроводно отклонение на ул. „Люляк“ в с. Кривина, се налага спиране на водоподаването от 09:00 до 16:00 часа на ул. „Люляк“, ул. „Балабана“, ул. „Стара планина“, ул. „Витоша“. Поради монтаж на спирателен кран на ул. „Ран Босилек“ в кв. „Лозенец“ се налага спиране на водоподаването от 10:00 до 19:00 часа на ул. „Ран Босилек“ от ул. „Димитър Търкаланов“ до ул. „Руй планина“. ", "date": "2019.02.08", "title": "Без вода на шест места в София"}
{"url": "https://offnews.bg/obshtestvo/oblatcite-namaliavat-dnes-slanchev-i-po-topal-uikend-697121.html", "text": "Облаците намаляват в западната част от страната, дъжд ще вали в югоизточна България. Максималните температури днес ще варират между 2 и 9-10 градуса.Край морето ще духа северен вятър, до около 6 градуса ще се качат термометрите и на брега, и сред вълните от 3-4 бала. Над планините ще има разкъсана облачност. Ще духа слаб, по високите части умерен североизточен вятър. Максималната температура на височина 1200 метра ще е около 1, а на 2000 метра - около минус 4 градуса.През уикенда ще има повече слънце, сутрин обаче ще е мъгливо и по-студено. Температурите тръгват нагоре. ", "date": "2019.02.08", "title": "Облаците намаляват днес, слънчев и по-топъл уикенд"}
{"url": "https://offnews.bg/razsledvane/miliardi-za-otbrana-i-za-skrap-697140.html", "text": "България е член на НАТО и има ангажимент да поддържа модерна и способна армия. В последните годи-ни са похарчени близо 2 милиарда лева, а сега правителството се кани да похарчи още 4 милиарда лева за нова техника. Голяма част от тези пари обаче отиват на вятъра заради лошо планиране, безотговорност или съмнения за корупция.Правителството задвижи три проекта за модернизация на армията за над 4.2 млрд. лв., които трябва да бъдат изплащани в продължение на 10 години. И трите проекта бяха одобрени от парламента през 2018 г. Ето за какво трябва да отидат парите накратко:1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г.1.8 млрд. лв. са приготвени за „поне 8“ многоцелеви изтребителя, а изплащането ще бъде разсрочено за 9 години. На втория етап от проекта трябва да се купят още 8. За два нови военни кораби ще бъдат похарчени още близо 1 млрд. лв. Ако тези проекти се осъществят, България ще постигне ангажиментите си като страна член на НАТО да достигне разход за отбрана от поне 2% от брутния вътрешен продукт (БВП) и 20% от разходите за отбрана да бъдат за модернизация и въоръжение. Крайната цел на тези разходи трябва да бъде придобиването на нови способности от армията.РАЗХОДИ ИМА, АНАЛИЗ НЯМАОтбраната е специфична сфера, в която публичността понякога е оправдано ограничена. Но все пак става дума за огромни разходи, за които данъкоплатците имат право да знаят повече. Няма обаче правителствен анализ за това, какви разходи за отбрана са направени досега и какви способности са придобити от армията. Ако някой е правил такъв анализ, то той със сигурност не е публичен.Все пак има частични данни. Между 2003 и 2014 г. за модернизация и превъоръжаване са изразходвани 1.63 млрд. лв. при планирани 1.79 млрд. лв. Данните са от отчета на служебния министър на отбраната Велизар Шаламанов (август–октомври 2014 г.). Това е единственият анализ на разходите за отбрана, правен от правителство, който е публичен. Но и тази публичност е условна. Копие от доклада не може да бъде открито нито на сайта на правителството, нито на Министерството на отбраната или на някоя друга институция. Копие от този доклад няма дори и в библиотеката на Народното събрание, въпреки че документът е внесен там по надлежния ред.През цитирания период България се управлява от правителствата на Симеон Сакскобургготски (2001–2005), Сергей Станишев (2005–2009), Бойко Борисов (2009–2013) и Пламен Орешарски (2013–2014), както и служебните кабинети на Марин Райков и Георги Близнашки.Ако добавим разходите за отбрана след този период, в двете следващи правителства на Бойко Борисов, отделената сума за модернизация и превъоръжаване на армията надхвърля 2 млрд. лв. Част от тези пари са и необходимите за постоянна поддръжка на изтребителите МиГ, както и парите по секретни проекти, които не попадат във видимите разходи през обществени поръчки.В ИЗПРАВНОСТ СА МАКСИМУМ 6 САМОЛЕТА…„Като цяло обективният анализ показва, че дейността по модернизация и превъоръжаването през годините е била неадекватна на приоритетите“, пише в доклада на Велизар Шаламанов отпреди 4 години. За това особено силно е допринесло отсъствието на модерни методи за управление на проектите и поради това вместо придобиване на модерни средства се стига до доставка на остaряло оборудване и прекратяване на проекти с огромни загуби.Най-голяма част от средствата са предназначени за Военновъздушните сили (ВВС). Между 2003 и 2014 г. за ВВС са отишли над 1.28 млрд. лв. Към тази сума трябва да се добавят и парите, харчени за ремонт на изтребители и хеликоптери в последвалите четири години. Става дума за 9 договора с производителя – руската държавна корпорация „РСК МиГ“ на обща стойност 103.73 млн. лв, от които са усвоени 88.84 млн. лв. Тези договори са сключвани между 2006 и 2013 г.През 2018 г. министърът на отбраната Красимир Каракачанов подписа рамков договор с „РСК МиГ“ за 81 млн. лв., с което би трябвало да гарантира поддръжката на 15-те изтребителя МиГ за следващите 4 години. В края на мандата на предишния кабинет беше подписан и договор за доставката на 10 двигателя срещу 70 млн. лв., а преди това министърът на отбраната Николай Ненчев поръча в Полша ремонт на 6 двигателя срещу 6.14 млн. евро.На фона на стотиците похарчени милиони за самолетите МиГ-29, под 40% от тях са изправни. Оценката присъства в официален документ на Министерството на отбраната:Цитатът е от инвестиционния проект за купуване на нов изтребител, приет от Народното събрание през 2018г. А колко е 40% от 15 самолета ли? Тази оценка означава, че от 15 модернизирани МиГ-29 в изправност са максимум 6.…И ОЩЕ ТОЛКОВА ХЕЛИКОПТЕРАНай-скъпият досега договор за модернизация на въоръжените сили е с производителя „Юрокоптер“ (Eurocopter днес се нарича Airbus Helicopters). Той беше сключен през 2005 г. по времето на кабинета „Сакскобургготски“ за 358 млн. евро. Срещу тази сума трябваше да бъдат доставени 12 транспортни вертолета AS 532AL Cougar за ВВС и 6 морски вертолета AS 565MB Panther за Военноморските сили (ВМС). По време на първия кабинет на Борисов (в разгара на световната финансова и икономическа криза) параметрите бяха предоговорени и бяха отказани три от вертолетите Panther. Спорните въпроси с компанията бяха изчистени едва тази година.Кризата отмина, парите са похарчени. Днес обаче изправни са само 4 хеликоптера „Кугър“ (Cougar) и два „Пантер“ (Panther). За да полетят и останалите кугъри, през януари бяха подписани 3 договора за ремонт и поддръжка за близо 5 млн. лв. за срок от 84 месеца. Тези машини бяха купени за въздушна поддръжка на сухопътните войски (СВ), но не допринасят с нищо за способностите на пехотата, тъй като са поръчани без бронировка и въоръжение.НЕУДАЧИ ПО ВЪЗДУХ…Това обаче не са единствените случаи, когато огромни инвестиции за модернизация на армията, изглежда, са отишли на вятъра. През 2006 г. бяха закупени три нови транспортни самолета „Спартан“ (Spartan) от италианската фирма „Аления аеронавтика“. Първоначалният договор предвиждаше доставката на 5 самолета за 158.22 млн. лева, но той също бе предоговорен от първото правителство на ГЕРБ и страната ни се отказа от последните две машини. В момента от трите доставени самолета лети само един – отново заради липса на договор за поддръжка. Нов договор беше подписан в началото на май 2018 г. за 17.5 млн. евро, който трябва да осигури експлоатация на машините до 2024 г.Системата за противовъздушната отбрана (ПВО) също няма късмет. До средата на 2014 г. са усвоени над 247.36 млн. лв. за изпълнение на проект за развитие на средствата за комуникационно-информационно осигуряване на ВВС. По един от договорите с „Промакс 99“ ЕООД са преведени над 44.78 млн. лв., без системата за управление на противовъздушната отбрана да е въведена в оперативна способност. Въпреки че България е член на НАТО от 2007 г., военновъздушните сили все още нямат работеща система за опознаване „свой-чужд“. В доклада за отбрана за миналата година е записано още, че радарите на военната авиация не могат повече да се поддържат.…И ПО ВОДА, И ПО СУШАЗа военноморските сили (ВМС) между 2003 и 2014 г. са изразходвани почти 106 млн. лв. От тях 86 млн. лв. са за три фрегати втора ръка от Белгия, като в сумата не са включени още два транша от по 10 млн. лв. Проектът за система за командване на силите и средствата на ВМС, за който са платени над 15 млн. лв., е имал съдбата на системата на ВВС и отново не е допринесъл с нищо.Търгът за нови кораби за ВМС се провали през 2017 г., тъй като варненската фирма МТГ „Делфин“ АД, която беше единственият кандидат за строителство на два многофункционални патрулни кораба за българските ВМС, се отказа от сделката. Като основен мотив за оттегляне „Делфин“ сочи реално намалената с 20% стойност на проекта за инвестиционен разход заради въведения от 1 януари 2017 г. ДДС върху всички военни сделки. Още тогава беше известно, че в резултат на това решение на Народното събрание сумата от 820 млн. лв. реално се намалява със 164 млн. лв., но компанията реши да участва.През 2003 г. кабинетът „Сакскобургготски“ подписва рамков договор с „Даймлер Крайслер“ за автомобилна техника с марка „Мерцедес“ за 194.5 млн. лв. България трябва да получи 629 превозни средства и поддръжката им. По време на първия кабинет на Борисов договорът е спрян. Сключени и разплатени са 3 договора за близо 88.6 млн. лв. В доклада на Шаламанов се отчита, че заради липса на финансови средства за резервни части, смазочни материали и консумативи в отделни поделения новите за армията мерцедеси не се използват. Оттогава това не се е променило, тъй като липсата на горивосмазочни материали е отбелязана и в доклада за състоянието на армията за миналата година. Дори и да са в движение, високопроходимите автомобили не са оборудвани със специални гуми…Така изглежда най-новата история на разходите на България за модернизация и превъоръжаване. Близо два милиарда са похарчени без ясни приоритети и често без връзка на един проект с друг. Дали е безотговорност, дали е некомпетентност, дали е корупция – специалистите имат много материал за обсъждане. Данъкоплатците обаче се разделиха с огромна сума пари, без да са получили модерна и способна армия. Нищо не изглежда да се е променило в начина на управление на процеса на модернизация и превъоръжаване. Затова плановете за нови 4 милиарда разходи са повод за сериозно притеснение.ИЗТОЧНИЦИИнвестиционен проект на МО за купуване на нов изтребител, приет от Народното събраниеПроект за инвестиционен разход „придобиване на основна бойна техника за изграждане на батальонни бойни групи от състава на механизирана бригада”Доклад за състоянието на отбраната и Въоръжените сили на Република България през 2010 г.Национален план за повишаване на разходите за отбрана на 2% от брутния вътрешен продукт на Република България до 2024 г.Б. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.02.08", "title": "Милиарди за отбрана и за... скрап"}
{"url": "https://offnews.bg/futbol/hristo-jovov-palni-izmislitci-niama-da-stavam-sobstvenik-na-levski-697175.html", "text": "Една от легендите на Левски Христо Йовов категорично отрече информациите, които го спрягаха за нов собственик на \"сините\".От вчера витаят слухове, че Бижутера, заедно с Даниел Боримиров, ще поеме властта при \"сините\". Но бившият нападател на 26-кратните шампиони на България категорично отрече да участва в подобна схема.\"Няма такова нещо, някои хора се опитват да създават новини. Моята енергия е съсредоточена другаде. Това не ми пречи, но са фалшиви новини.Над 100 разговора проведох от сутринта. Обяснявам на всички, че няма нищо вярно, пълни измислици са това\", сподели Йовов пред \"Труд\".На 6 март има насрочено Общо събрание на акционерите в Левски и дотогава трябва да има яснота около горещите въпроси, касаещи собствеността на столичния гранд.", "date": "2019.02.08", "title": "Христо Йовов: Пълни измислици, няма да ставам собственик на Левски"}
{"url": "https://offnews.bg/tehnologii/moto-g7-modeli-na-motorola-veche-sa-v-magazinite-na-vivacom-697209.html", "text": "Дългоочакваните модели на Motorola от серията moto g7 – Power и Plus вече са налични както в магазинната мрежа на VIVACOM, така и в сайта на телекома www.vivacom.bg. Moto G7 Power притежава 6.2” Max Vision дисплей със съотношение на картината 19:9 и резолюция 720х1520. Процесорът му е Snapdragon 632 с 4GB RAM памет, а вграденото пространство за съхранение е 64GB с възможност за разширяване до 512GB. Смартфонът разполага с голяма 5,000mAh батерия, която издържа повече от 2 дена без презареждане. Устройството е снабдено с 12МР двойна задна камера и 8МР камера за селфита. За сигурността му отговарят четец за пръстови отпечатъци, разположен на гърба, както и опция за лицево разпознаване. Moto G7 Power може да бъде закупен за 9,98 лв. на месец с мобилен план SMART U.А потребителите, които държат на оптималното представяне и параметри на своя смартфон, могат да заложат на Moto G7 Plus. Той също е с 6.2” Max Vision дисплей, но с Full HD+ резолюция 1080х2270. С по-мощен процесор Snapdragon 636 с 4GB RAM памет, вградено пространство за съхранение от 64GB и възможност за разширяване до 512GB. Батерията на смартфона е 3,000mAh, което стига за един пълен ден, но с 27W TurboPower зареждане само за 15 минути може да се набави енергия за цели 12 часа. Камерите на Moto G7 Plus са впечатляващи – двойна задна 16МР + 5МР с оптична стабилизация на изображението и вграден изкуствен интелект и 12МР предна. Сигурността и тук е гарантирана – четец за пръстови отпечатъци и функция за лицево разпознаване. Устройството се предлага на цена от 19,98 лв. на месец с план SMART U.", "date": "2019.02.08", "title": "Мoto G7 модели на Motorola вече са в магазините на VIVACOM"}
{"url": "https://offnews.bg/obshtestvo/zashto-zabolekar-ot-dupnitca-prati-bezdomnik-na-hotel-697040.html", "text": "За остър проблем с бездомните хора в Дупница алармира д-р Крум Дечев, зъболекар от града.По думите му в Дупница няма център за настаняване на хора в нужда, а те са около 20 или 30. В началото на февруари д-р Дечев лично се ангажирал да помогне на един от тях. Настанил го на свои разноски в местния хотел \"Универсал\", докато човекът изчаква да бъде приет, със съдействието на Дирекцията за социално подпомагане, в център за временно настаняване в Благоевград.\"Зад дома ми, в една полусрутена къща, живееха бездомници. Болно ми беше да ги гледам там. Накрая събориха къщата, защото беше опасна, и те останаха на улицата - разказа пред OFFNews д-р Дечев. - Не можех да гледам това и заведох едното момче на хотел. Навръх Йордановден пък бездомник почина от студ. Има остра нужда от кризисен център\", добавя той.По думите му общинската администрация е алармирана за проблема, но действия не са последвали.В отговор на запитване на OFFNews пресаташето на Община Дупница Христо Апостолов съобщи, че кметската администрация планира да създаде кризисен център, но се чака финансиране по европейска програма. Центърът трябва да бъде в първоначално проектираната за старчески дом сграда в кв. \"Таушаница\". \"Още през януари при общественото обсъждане на проектобюджета заместник-кметът Олга Китанова представи тази идея\", каза Апостолов. Повече яснота по финансирането ще има при корекцията на инвестиционната програма, която се прави на 6 месеца.Междувременно настаненият в хотел бездомник, 38-годишният Илиян Стоилов, е получил предложение за работа и настаняване в базата на кравеферма край града, съобщи д-р Дечев.", "date": "2019.02.08", "title": "Защо зъболекар от Дупница прати бездомник на хотел?"}
{"url": "https://offnews.bg/obshtestvo/protest-v-haskovo-sreshtu-stroezh-v-zelena-plosht-imotat-bil-na-bivsh-697157.html", "text": "Жители на Хасково излизат на протест срещу предстоящ строеж на сграда в парцел, който години наред е бил парк с детска площадка. Хората разбрали за проекта преди дни. Оказва се, че парцелът не се води парк, а е частен имот, купен от бившия депутат Иван Стаматов преди около 15 години. Това станало възможно, след като общината отстъпила нейната част от собствеността с решение на Общинския съвет.Стаматов закупил имота от наследници, на които той бил възстановен през 2000 г., съобщи Нова тв. Той е бивш депутат от коалиция \"Български народен съюз\" (ССД, ЗНС, ВМРО). Името на бизнесмена нашумя покрай , след среща с депутата от БСП Елена Йончева. \"Може би е моя грешка, трябвало е още преди 15 години да изчистя и да заградя парцела. Но си викам нека да стои така, не пречи на никого. Сега някой си мисли, че е парк\", коментира по повод общественото недоволство Стаматов сега. Хората от квартала вече са инициирали и подписка срещу застрояването на мястото.", "date": "2019.02.08", "title": "Протест в Хасково срещу строеж в зелена площ, имотът бил на бивш депутат"}
{"url": "https://offnews.bg/futbol/bozhinov-shtom-si-v-levski-znachi-si-dokazan-igrach-697152.html", "text": "Новото попълнение на Левски Валери Божинов, който в четвъртък подписа договора си с клуба, даде първото си интервю пред клубната телевизия. В него нападателят заяви, че има голямо желание да помогне на Левски да се върне на върха и си постави за цел да научи чужденците в състава какво означава да носиш синята фланелка.\"Виждам един добър колектив с доста чужденци. Момчетата са отворени, говорят с мен. Има доста млади момчета, които искат да комуникират с мен. Дойдох да помогна на Левски, да направим този колектив още по-добър и да върнем клуба там, където му е мястото\", каза Божинов.\"Надявам се и още българи да дойдат в отбора. Духът на Левски е голям, а успехите винаги са идвали, когато ядрото от играчите е било българско. Не подценявам чужденците, те са доста добри футболисти, но им липсва увереност. Надявам се да им помогна да разберат какво е Левски и да не идват тук само да отбиват номера.Аз лично не съм тук, за да отбивам номера и ще направя всичко, за да накарам чужденците да знаят за какво играят, когато облекат синята фланелка. Говорих с треньора Георги Дерменджиев, готов съм да тренирам. Днешният ден бе емоционален и тежък за мен. Тръгнах си със сълзи от Ботев Враца, но имам голямо желание да постигна нещо с Левски. Конкуренцията в атака е нещо хубаво, тя ще вдигне класата.Нормално е тук да има големи, доказани футболисти. В Реал и Барселона има по 22-ма изявени футболисти. Нормално е и в Левски да е така. Щом си в Левски, значи си доказан играч. Надявам се всеки, който облече синята фланелка, да оставя сърце и душа на терена.Не може да се печели всеки мач, но хората оценяват, когато играеш със сърце и душа. Феновете това искат, това е закон. Оставиш ли сърце и душа на терена, никой не може да ти каже нищо. Променим ли манталитета, ще вървим напред\", заключи бившият играч на Ювентус, Манчестър Сити и Спортинг Лисабон.", "date": "2019.02.08", "title": "Божинов: Щом си в Левски, значи си доказан играч"}
{"url": "https://offnews.bg/futbol/potvardiha-smartta-na-emiliano-sala-697159.html", "text": "Емилиано Сала официално бе обявен за мъртъв, след като се установи, че тялото, извадено от останките на разбилия се в Ламанша самолет, е на футболиста на Кардиф. Новината бе оповестена от полицията в Дорсет.Припомняме, че преди около две седмици аржентинският нападател и пилотът Дейвид Иботсън пътуваха с малък самолет от Нант до Острова, но той изчезна от радарите и след няколко дни неуспешно търсене се стигна до там, че редица футболни звезди финансираха операцията по откриването на двамата.В крайна сметка самолетът бе открит, а в него имаше забелязано тяло от камерите на водолазите. Самото тяло вече бе изкарано и пратено за аутопсия, а след нея бе констатирано, че то е на аржентинския футболист, който напусна този свят на едва 28 години.\"Тялото, което бе намерено от самолета официално е идентифицирано и то е на професионалния футболист Емилиано Сала\", обяви официално полицията в Дорсет, а със сигурност тази кошмарна новина дълго време ще тормози както Кардиф, така и Нант.", "date": "2019.02.08", "title": "Потвърдиха смъртта на Емилиано Сала"}
{"url": "https://offnews.bg/futbol/treniorskata-smiana-v-tcska-vse-oshte-ne-e-fakt-697160.html", "text": "Изпълнителният директор на ЦСКА Пламен Марков сподели пред \"Меридиан мач\", че не би могъл да коментира треньорската смяна в клуба, преди тя да е станала факт и официално.Нестор Ел Маестро бе освободен от \"червените\", като по непотвърдена до момента информация, става дума за конфликт между него и футболистите в тима.\"На този етап - без коментар. Не мога да коментирам нещо, което не се е случило официално. Провеждаме среща по този въпрос\", заяви Марков пред \"Меридиан мач\".Очаква се по-късно днес всичко в ЦСКА да се изясни, тъй като от клуба обявиха пресконференция за 12:00 часа.", "date": "2019.02.08", "title": "Треньорската смяна в ЦСКА все още не е факт"}
{"url": "https://offnews.bg/analizi-i-komentari/koj-shte-reshi-evrovota-pochivnite-dni-prez-maj-697061.html", "text": "Кога политиците не обичат дългата ваканция? Сгрешихте, отговорът не е \"никога\". Ненавиждат многото почивни дни по време на предизборна кампания. Защото няма кой да чуе обещанията им, след които получават и участие във властта, и почивки, по традиция по-дълги от ученическите. Независимо дали са управляващи или парламентарна опозиция. Затова и европейските избори, които предстоят на 26 май, вече предизвикват паника в щабовете на партиите. Вотът за депутати в Брюксел тази година се определя като ключов - от него се очаква да отговори на въпроса ще има ли предсрочни парламентарни избори у нас, ще си сменят ли местата ГЕРБ и БСП в управлението, какви промени ще настъпят според резултатите по партийните върхове и т.н. Кампанията, която трябва да започне на Разпети петък - 26 април, има голяма вероятност да се окаже на практика с поне 11 дни по-кратка. Кофти календар.През месеца за активна партийна агитация почивни са 26, 27, 28 и 29 април, както и 1, 4, 5 и 6 май. Работните 30 април, 2 и 3 май са обградени от толкова празници, че най-вероятно ще влязат в графата \"време за кафе\" и за тези, които са на работното си място. Много голяма е вероятността обаче огромна част от хората да си вземат 3 дни отпуск, за да си осигурят 11-дневна ваканция. Колко от тях - от тези в групата на \"колебаещи се\" за кого да гласуват, които ще решат резултатите от вота, ще слушат предизборни обещания, словесни удари под кръста, разследвания за корупция сега и в близкото минало, дилеми пред ЕС и мястото на страната ни в тях, и още, и още...Проблемът е по-голям за левицата, защото 1 май е неин възлов празник, в случая с евровота - за демонстриране на \"много сме, силни сме\" и нахъсване на редиците на БСП. Нейните избиратели по принцип по-слабо се интересуват от евроизбори и имат нужда от допълнителна партийна доза адреналин, за да отидат до урните. Нещо, което по време на почивка е в пъти по-трудно да се постигне. На ГЕРБ пък почивните дни скъсяват времето за оправдаване на провалите в управлението им, на критиките към създаденото от тях статукво и на ударите по кандидатите им за евродепутати, които със сигурност ще са във всички посоки и много. \"Не ми е до избори за ЕП\" ще е валидно за много българи и през втората половина на май, когато - ако не в семейството, то сред роднините и приятелите, почти всеки гласоподавател има вълнения около абитуриентските балове. И идва дългият уикенд от 24 до 26 май - колко от свикналите да отскачат за два-три дни на плаж в Гърция или поне на вилата, ще си останат вкъщи, за да пуснат бюлетина в деня на вота? Не е лесно да се предскаже, но отговорът клони към нулата. Сигурно е обаче, че предизборната кампания за евроизбори 2019, освен ожесточена, ще е с акцент от хита на Белослава \"Хей, слушай ме\". През май, защото след пет месеца  идва местният вот и ехото от гласуването за евродепутати няма да е заглъхнало. ", "date": "2019.02.08", "title": "Кой ще реши евровота? Почивните дни през май"}
{"url": "https://offnews.bg/politika/majkata-na-banev-evgenia-triabva-da-e-evrodeputat-sinat-mi-finansira-697162.html", "text": "„Аз не мога да си обясня какво означава тази престъпна група – това е едно много сериозно обвинение особено към мен, човекът, който 34 години е работил в областта на културата. През годините имах участие в две дружества. Със съпруга ми живяхме дълги години в Хасково, там имаше една фирма, която вече не работи – там бях член на ръководството. Винаги се вземаха решенията колективно. Никъде не може да се намери документ, където аз да съм изтеглила сама средства или да съм налагала някакво мнение.\"Това коментира майката на Николай Банев - Мария Банева - в интервю за  по повод обвиненията спрямо сина ѝ и съпругата му Евгения. Обвиняема е и самата Мария Банева.Тя смята, че обвиненията са несъстоятелни, тъй като решенията в дружествата, управлявани от фамилия Баневи, са се взимали от бордове на директори и никога еднолично. Майката на Николай Банев посочи, че участието ѝ във фирмите на фамилията може да се определи като формално. Тя допълни, че е била в ръководството на ТЕЦ – Казанлък, но не приема обвиненията на прокуратурата, че семейството е „обезкостило” дружеството.Мария Банева отрече твърдението, че има 1 млрд. лв. в швейцарска банка.„На едно от делата Евгения каза, че ще ни арестуват за неща, за които ние не знаем. Ако един лев има, да не говорим за милиард, нека държавата на минутата да ги вземе”, каза тя.Вчера , неговият престой в ареста ще струва скъпо, защото подготвя две дела в Страсбург.Майката на Николай Банев заяви, че се вижда със сина си при дела и свижданията. Тя допълни, че му е носила в ареста само неща, които са позволени от закона, но не и натурални сокове. Коментарът ѝ бе по повод на това, че по-рано в килията на бизнесмена беше .„Дали тази история е реална, не мога да кажа. Представете си, че е подхвърлен, това е нещо, което не може да се обясни. Снаха ми и синът ми са дисциплинирани хора, колкото и да се твърдят всякакъв вид приказки. Ние умуваме и не знаем кое е истина и кое е лъжа”, каза Мария Банева.По думите ѝ Евгения и Николай не са планирали бягат при залавянето им във Франция.Мария Банева посочи, че е в много добри отношения със снаха си Евгения, която според нея е много образована. „Аз имам желание тя да стане евродепутат, защото арестът не е причината тя да не може да се кандидатира, тя има качества. Вече има хора, които сформираха инициативния комитет, но мисля, че е рано”, каза майката на Николай Банев. тя допълни, че семейството е финансирало политически кампании. „Първата кампания на президента Георги Първанов, Николай е човек с леви убеждения. Знам, че доста солидно е помагал за кампанията”, каза тя.", "date": "2019.02.08", "title": "Майката на Банев: Евгения трябва да е евродепутат. Синът ми финансира кампании, даде и на Първанов"}
{"url": "https://offnews.bg/tenis/tcitcipas-i-monfis-izlizat-na-kortovete-na-sofia-open-dnes-697163.html", "text": "Българските представители на турнира Sofia Open Александър Лазаров и Александър Донски ще изиграят четвъртфиналния си двубой на двойки от надпреварата днес следобед.Срещата им с поставените под №3 в схемата Рохан Бопана и Дивиж Шаран (Индия) е трета в програмата на дневната сесия за централния корт.Мачовете започват в 12 часа с четвъртфинала на сингъл Роберто Баутиста Агут - Мартон Фучович. Вторият мач от програмата е Фернандо Вердаско - Матео Беретини.След края му на централния корт излизат Лазаров и Донски за сблъсъка си с Бопана и Шаран. Не преди 18.00 часа в петък ще е сблъсъкът между Мартин Клижан и Данийл Медведев.В последния мач в петък вечер се задава възможност за изключителен сблъсък между Стефанос Циципас и Гаел Монфис, ако по-късно днес те се справят със съпротивата на Ян-Ленард Щруф и Михаил Кукушкин.След 12:00 часа: Роберто Баутиста Агут - Мартон Фучович Матео Беретини - Фернандо Вердаско Роан Бопана/Дивиж Шаран - Александър Донски/Александър ЛазаровНе преди 18:00 часа: Мартин Клижан - Данил Медведев Гаел Монфис - Щруф/Циципас - Кукушкин", "date": "2019.02.08", "title": "Циципас и Монфис излизат на кортовете на Sofia Open днес"}
{"url": "https://offnews.bg/obshtestvo/poklonenieto-pred-todor-kavaldzhiev-e-v-sveti-sedmochislenitci-697155.html", "text": "Поклонението пред Тодор Кавалджиев, вицепрезидент от 1997 до 2002 г., е днес от 11 часа в църквата „Св. Седмочисленици“.Той  на 85-годишна възраст след продължително боледуване. Тодор Кавалджиев е роден на 26 януари 1934 г. в село Главан, в планината Странджа-Сакар, недалеч от турската граница. Още като ученик е арестуван, защото се опитва да възстанови Младежкия земеделски съюз.Прекарва повече от 11 години по комунистическите лагери и затвори.През 1989 година е един от възстановителите на БЗНС „Никола Петков“. Избран е за народен представител във Великото Народно събрание, а през 1996 година – за вицепрезидент на Петър Стоянов.", "date": "2019.02.08", "title": "Поклонението пред Тодор Кавалджиев е в 'Свети Седмочисленици'"}
{"url": "https://offnews.bg/politika/joncheva-darzhavata-gubi-pari-a-borisov-malchi-697180.html", "text": "Министерството на културата губи пари на гражданите, а на Борисов му е все едно. Това каза говорителят на \"БСП за България\" Елена Йончева на брифинг в Народното събрание.Йончева запита дали премиерът е готов да освободи министъра на културата Боил Банов във връзка със , че Министерството на културата губи делото за неустойка на \"Ларгото\".Депутатът от БСП Пенчо Милков съобщи, че от партията са подали искане до МРРБ, ДНСК и Министерство на културата да им бъдат предоставени документи за \"Ларгото\". Той заяви, че е крайно време да се провери автентичността на актовете образец 10.В отговор депутатът Тома Биков коментира, че тепърва Министерството ще обжалва на трета инстанция, така че финалното решение предстои.Той заяви още, че премиерът няма какво да каже, при положение че органите са започнали проверка. Биков допълни, че от партията имат по-важни неща от това да участват във \"вътрешнопартийната кампания за редене на листа на БСП\". \"Целият цирк е подскачане пред лидера им \"кой е по-по-най\", коментира той.Според него записът, изнесен от Йончева, показва, че от БСП работят с доноси. \"С какво е красноречив, че един заместник-министър се опитва да реши един оперативен проблем. С 16 минути ние даваме оценка за 2-3 години работа\", допълни Биков.Той обвини БСП, че сипят обвинения преди прокуратурата да си е свършила работата.", "date": "2019.02.08", "title": "Йончева: Държавата губи пари, а Борисов мълчи"}
{"url": "https://offnews.bg/zdrave/sluchaite-na-morbili-v-evropejskia-region-sa-se-utroili-za-godina-697173.html", "text": "Случаите на морбили в европейския регион са се утроили за година - между 2017 и 2018 г. Това сочат данните на Световната здравна организация. 82 596 души са се разболели от морбили миналата година в 47 от 53 страни. 72-ма души - деца и възрастни, са починали вследствие на вируса през 2018 г. при 42-ма през 2017 г., обяви организацията.Броят на заразените от морбили миналата година е най-високият в рамките на десетилетие. Най-много са случаите в Украйна – 53 218 души. Следва Сърбия с 5076 души. Висок е броят на случаите във Франция (2913), Израел (2919), Русия (2256), Италия (2517), Грузия (2203), Гърция (2193), Албания (1466).Ситуацията в Украйна е тежка не само заради броя на заболелите, но и заради факта, че те са се увеличили 10 пъти спрямо предишната година. Намалял е и броят на ваксинираните против морбили, заушка и рубеола до 31% през 2016 г. заради конфликта в Донбас.В България случаите миналата година са били едва 13. Пикът е бил през юли - 7 души. В Турция са били 557, в Румъния - 1087 души, в Македония - 64.СЗО отчита и увеличаване на ваксинираните срещу морбили в Европа, но предупреждава, че този прогрес не е равномерен и покритието не е достатъчно, за да спре циркулация на вируса в много от страните.Данните сочат, че повече деца са получили двете дози от ваксината през 2017 г., отколкото през 2000 г., когато организацията е започнала да събира данни за броя на получилите втората доза от ваксината. Според данните за 2017 г. първата доза са получили 95% от населението, а втора - 90%. Националното покритие обаче маскира непокрити региони, в които не се отбелязва проблем, докато не започне епидемия, предупреждава СЗО.Според данните от 2017 г. трябва да се работи още за покритието и с втора имунизация да достигне 95% в 34 от държавите, за да се постигне необходимото ниво на колективния имунитет.", "date": "2019.02.08", "title": "Случаите на морбили в европейския регион са се утроили за година"}
{"url": "https://offnews.bg/zimni/martin-penchev-i-nanso-okoro-s-novi-titli-ot-darzhavnoto-parvenstvo-p-697167.html", "text": "Нови титли от държавното първенство по ски бягане, което се провежда на Юндола спечелиха Мартин Пенчев (\"Узана 2007\") и Нанси Окоро (\"Александър Логистик\").В организираните от БФС и СК \"Атлас\" състезания участват 157 ски бегачи от 9 клуба. Пенчев спечели златото в преследването с прекъсване на 10 км, свободен стил с 23:50,7 мин.На 46 секунди след него финишира Веселин Цинзов (\"Александър Логистик\"), а трети на 7:08,6 мин е Божидар Димитров (\"Рилски скиор\").При жените Окоро победи на 7,5 км, преследване с прекъсване с резултат 20:17,8 мин. Среброто остана за Любомира Пехливанска (\"Паничище 2009\") на 1:34,5 мин, а бронза за Дева-Мария Драгиева (\"Ком\") на 12:06,8 мин.Призьорите бяха наградени от Пепа Мицева, генерален секретар на БФСки и Даниела Машова, координатор \"Ски бягане\" във федерацията. Днес ще се проведат щафетите.", "date": "2019.02.08", "title": "Мартин Пенчев и Нансо Окоро с  нови титли от държавното първенство по ски бягане"}
{"url": "https://offnews.bg/politika/zaharieva-niamashe-kak-balgaria-da-ima-razlichna-pozitcia-za-venetcue-697174.html", "text": "Нямаше как България да има различна позиция за Венецуела. Това каза вицепремиерът Екатерина Захариева пред репортери в Народното събрание във връзка с изказването на президента Румен Радев, че позицията на България за Венецуела е \"преписана\".Тя още коментира , че ООН е останала неутрална.Тя подчерта, че ситуацията е различна на ниво правителство и президент. \"Например редица президенти, не само правителство изразиха мнението си по този въпрос, включително и чешкият президент, който изпрати писмо и покани Гуайдо, който не може да бъде упрекван със силни връзки в САЩ\", допълни Захариева.Вицепремиерът още отговори, че няма как позицията да е преписана, тъй като наши представители са участвали във всички работни групи и на всички нива в Брюксел. Тя допълни, че е важно да се работи заедно за репутацията на България и усилията за координация с президента трябва да продължат.Захариева заяви, че не е редно да се води диалог чрез медиите, защото институциите имат общи отговорности по отношение на външната политика на държавата. \"Може би нелошите му съветници по външна политика трябва да разяснят как се случват декларациите и становищата в ЕС. Всяка държава има възможност да изрази мнение\", допълни тя.Захариева подчерта, че всеки има право на различно мнение, но \"по Конституция външната политика се осъществява от Министерски съвет\".Президентът още беше заявил, че е странно и защо Министерството на външните работи не търси сътрудничество по важни въпроси, засягащи национални интереси, като подписания договор за добросъседство с Република Македония и протокола за присъединяване на западната ни съседка към НАТО.В отговор министър Захариева уточни, че договорът е бил изпратен писмено в Президентството.", "date": "2019.02.08", "title": "Захариева: Нямаше как България да има различна позиция за Венецуела"}
{"url": "https://offnews.bg/futbol/ofitcialno-liubo-penev-e-noviat-trenior-na-tcska-697181.html", "text": "Любослав Пенев вече е новият треньор на ЦСКА. Специалистът бе представен на официална пресконференция от директора на \"червените\" Пламен Марков.Договорът на специалистът е за 1,5 години. Помощници на Пенев ще са Пабло Караско, Добри Митов и Даниел Моралес. Това се случва ден, след като Нестор Ел Маестро изненадващо напусна \"армейците\".\"Причината за смяната на треньора са резултатите, които не задоволяват ръководството и феновете. Друга причина няма\", обяви Марков.Пенев пък сподели, че целта му е да повдигне нивото на \"червените\". \"Решението го взех много бързо. Това е ЦСКА. Любимият ми отбор. Ясно е какво бих отговорил винаги. Добри Митов, Дани Моралес, Караско и Любо Пенев, разбира се. Това са новите имена сред треньорите. Другите си остават. Ред, дисциплина и организация! Това е решението. Няма да имат футболистите проблеми с треньора вече. Това беше.Ще работим за надграждане. Няма да навлизам в детайли. За всички, които обичат ЦСКА - има само една цел и тя е титлата. Ние ще сме силен отбор, с който всички ще трябва да се съобразяват. Тези 4 точки изоставане от върха не са чак толкова трудни за наваксване, защото предстоят доста мачове на всички отбори, а има и директни сблъсъци с конкурентите.Работим и по привличането на нови футболисти на различни постове. Имаме време до края на февруари, а иначе колкото повече конкуренция има - толкова по-добре за треньора. Няма да караме никой на сила да идва или да играе за ЦСКА. Но, ако влезе в отбора, значи трябва да дава абсолютно всичко от себе си, независимо дали е на мач или на тренировка. Ще обърна внимание и на младите, но те трябва да показват постоянна форма. Тук, на \"Армията\", фланелката тежи много и публиката е взискателна.Редно е правилата да са за всички отбори. Да има равни начала, но това не е тема, която трябва да разискваме в момента. Най-важното в момента обаче е какво ще направим ние през този пролетен дял на първенството\", каза Пенев.", "date": "2019.02.08", "title": "Oфициално: Любо Пенев е новият треньор на ЦСКА"}
{"url": "https://offnews.bg/politika/borisov-v-kontrabandnia-tcentar-rabotiat-mnogo-ama-niamat-stikovka-697169.html", "text": "Всички в контрабандния център, който се мъчим да направим от 2015 г, много работят, но поради липса на стиковка ефектът не е този, който ни се иска.Това заяви премиерът Бойко Борисов на работно съвещание в ГДБОП, цитиран от „Фокус“. Система, която се намира в новия център в ГДБОП, координира непрекъснатото следене на пътя на горивото - от влизането му на наша територия до потребителите. На съвещанието присъстваха и главният прокурор Сотир Цацаров, министъра на вътрешните работи Младен Маринов, финансовия министър Владислав Горанов, министъра на транспорта Росен Желязков, шефката на бюднетната комисия Менда Стоянова и председателя на комията за борба със сивата икономика Емил Димитров-Ревизоро. \"Искам да спрат тези приказки, че не контролираме горивата, че системата БАЦИС периодично се пробива\", заяви премиерът. \"Който каже, и в парламента, за това съм довел и депутати, че има пробиви някъде, докарваме го тук, слагаме го в центръра да стои два-три дни, да види кораба или танкера, закарваме го да го види и физически, и да се увери, че е същият. Искам хората да бъдат напълно спокойни, че никой от никъде не краде\", допълни още Борисов.„Изградихме контрабандния център, където е цялата информация - агенти, шпиони, досиета и дела са на едно място“, обясни той. \"Амбицията ни е всяко устройство за контрол на процеса на влизане на горивата в данъчните складове и на извеждане да бъде оборудвано с видеокамера. Така ще елиминираме субективния фактор и ще достигнем по-високо ниво на контрол - работим в тази посока, обясни директорът на Агенция „Митници“ Георги Костов. „Контролът ни е процес, който предстои да се надгради. Данъчният склад е с непрекъснат контрол. Хващаме всеки енергиен продукт, който влиза в него“, уточни Костов. ", "date": "2019.02.08", "title": "Борисов: В контрабандния център работят много, ама нямат стиковка"}
{"url": "https://offnews.bg/ikonomika/ekspert-skok-v-tcenite-na-benzina-i-dizela-e-vazmozhen-prez-liatoto-697158.html", "text": "Рязък скок на цените на горивата засега не се задава, но от лятото може да се очаква повишение. Причината е добавянето на нова по-скъпа биокомпонента. Това прогнозира Светослав Бенчев, експерт на Българската петролна и газова асоциация по бТВ. „През последния месец много нарасна цената на биокомпонента, с която сме задължени да смесваме както бензина, така и дизела с биогориво. Във всеки литър трябва да има 6% биодизел и 8% биоетанол, това е изисквана според Закона за енергията от възобновяеми източници. От март ще добавяме ново поколение биодизел, което е доста по-скъпо”, обясни Бенчев.По думите му става въпрос само за 1%, но този процент ще продължи да се увеличава, според международните и европейските регламенти. „Дали ще има по-скъп бензин през лятото зависи от това колко бензин ще се произведе в Европа и САЩ. Цената на бензина в този период зависи както от пътуванията тук, така и в САЩ. През последните две години нямаше летни поскъпвания”, припомни Светослав Бенчев.„Цените в края на миналата година паднаха заради цените на международните пазари. Сега имаме обратните процеси и затова цените на бензина са се качили с 2,5%, а на дизела с 2,8%”, обясни Светослав Бенчев по повод повишението е с 4-5 стотинки за литър през последната седмица.„„До 30 март трябва да пренастроим нашите касови апарати, така че в касовата бележка да се показва подробна разбивка за цената. Това със сигурност ще струва някаква сума за нас, а на 30 юни ние трябва да въведем изцяло нови касови апарати и фискални системи. Много бензиностанции няма да могат да се справят и със сигурност някой ще трябва да плати тези нормативни изисквания, за съжаление обикновено това е крайният потребител”, отбеляза още експертът от Българската петролна и газова асоциация.", "date": "2019.02.08", "title": "Експерт: Скок в цените на бензина и дизела е възможен през лятото"}
{"url": "https://offnews.bg/obshtestvo/borisov-kam-trenchev-kogato-marshiruvahme-po-platca-ti-izvoiuva-svob-697184.html", "text": "Над 10% ще е ръстът на доходите догодина. Поне. Гарантирам. Това заяви премиерът Бойко Борисов на  на КТ \"Подкрепа\" в зала \"България\", който съвпада с 30-годишнината на синдиката. Моят подарък към вас е финансовият министър, обяви Борисов. Ще си търсим обещаното като завещано, отговори президентът на Подкрепа Димитър Манолов.За мен доктор Тренчев е символ на демокрацията. Когато ние марширувахме по плаца, ти извоюва свободата, каза Борисов към почетния президент и основател на синдиката д-р Константин Тренчев, който днес е също рожденик.", "date": "2019.02.08", "title": "Борисов към Тренчев: Когато марширувахме по плаца, ти извоюва свободата"}
{"url": "https://offnews.bg/obshtestvo/radev-kam-kt-podkrepa-pravata-na-trudeshtite-se-imat-nuzhda-ot-zash-697182.html", "text": "Миналият век роди социалната държава, а днес постепенно се сбогуваме с нейните достижения, заради това основното предизвикателство пред нас, европейците и българите, пред синдикалистите, е да преоткрием силата на колективното солидарно действие в отстояването на човешките права. Това заяви президентът Румен Радев пред делегатите на Десетия конгрес на КТ “Подкрепа”, с който синдикатът отбелязва и 30-годишнината от създаването си.Държавният глава подчерта, че заради редица фактори, сред които дигитализация, роботизация, трудова миграция, хората губят усещането за солидарност и така се отчуждават не само отделни граждани, а цели общества. Президентът изтъкна отслабващия стремеж към сдружаване като предизвикателство пред съвременните синдикати.„Историята показва, особено историята на вашата организация, че всички значими социални права са отвоювани с борба“, заяви пред присъстващите Румен Радев и пожела на синдиката да бъде „на висотата на очакванията на българските граждани“. Държавният глава отбеляза, че макар и с огромна съпротива, глобализмът и неолибералният модел отстъпват място пред отстояване на националните икономически интереси. „Правата на трудещите обаче се нуждаят от защита във всяка епоха и във всеки социален и икономически модел“, добави държавният глава.В приветствието си президентът подчерта, че от 1989 г. до днес КТ „Подкрепа“ е взела значимо участие във важни събития, а създателите й са не просто шепа хора, прегърнали каузата да отстояват човешките права. „Те заложиха в организацията важни, непреходни човешки ценности и здрави принципи“, посочи президентът. По думите му, конфедерацията има смелостта и отговорността да посочва причините за проблемите и да отстоява националнозначими каузи.„КТ „Подкрепа“ се превърна в символ на експертност и откритост в социалния диалог с изпълнителната власт и работодателите – нещо критично важно за нашето общество“, заяви Румен Радев.", "date": "2019.02.08", "title": "Радев към КТ 'Подкрепа': Правата на трудещите се имат нужда от защита във всяка епоха"}
{"url": "https://offnews.bg/sviat/naj-bogatiat-chovek-v-sveta-obvini-tabloid-v-iznudvane-697164.html", "text": "Основателят на „Амазон“ Джеф Безос, който е най-богатият човек в света, обвини изданието „Нешънъл инкуайърър“ в шантаж и изнудване.Той твърди, че таблоидът го изнудвал, че ще публикува негови интимни снимки и съобщения, съобщи БТА. Американският милиардер Безос и съпругата му Маккензи обявиха миналия месец, че се развеждат след 25 години брак. В същия ден таблоидът публикува статия, в която се казваше, че Безос имал любовна афера, и се представяха в детайли лични съобщения на Безос. В свой блог Безос сподели имейли, които получил от посредници на Дейвид Пикър, изпълнителен директор на „Америкън медия инк“, която притежава таблоида. В тях се изброявали компрометиращи материали, които щели да бъдат публикувани, ако Безос не се откажел от разследването как личните съобщения са станали достояние на таблоида. Тези компрометиращи материали били именно съобщенията между Безос и бившата телевизионна говорителка Лорин Санчес, жената, с която той се срещал, както и снимки от личен характер. Те датирали от лятото на 2018 г., тоест шест месеца преди обявяването на намерението за развод.Безос, който според сп. „Форбс“ е най-богатият човек в света със състояние $137 млрд., е и собственик на в. „Вашингтон пост“. Изнудването срещу него включвало освен искане за прекратяването на разследването и искане той да направи изявление, в което да каже, че не вярва, че таблоидът е действал срещу него, воден от политически подбуди.„Те ми казаха, че още мои есемеси и снимки, които имат, ще бъдат публикувани, ако не спра разследването“, пише Безос. В поста си той отбелязва, че „неуморното отразяване от страна на в. „Вашингтон пост“ на темата за убийството на Джамал Хашоги, който пишеше за изданието, е несъмнено непопулярно в някои среди“.За разследването Безос наел частния следовател Гевин де Бекър, който трябвало да провери дали източник на компрометиращите снимки и лични съобщения не е неговият брат Санчес. Той бил привърженик на Доналд Тръмп и нееднократно публично критикувал Безос, че в. „Вашингтон пост“ публикува невярна информация за държавния глава.В хода на разследването Де Бекър казал на медийната компания, притежаваща изданието, че смята изнасянето на лична информация за Безос за политически мотивирана атака.", "date": "2019.02.08", "title": "Най-богатият човек в света обвини таблоид в изнудване"}
{"url": "https://offnews.bg/politika/kt-podkrepa-s-iubileen-kongres-tcialata-vlast-na-foruma-za-chrd-na-697156.html", "text": "X-тият юбилеен конгрес на Конфедерация на труда “Подкрепа”, който съвпада с 30-годишнината от създаването на синдиката, ще се проведе днес и утре. Конгресът е върховен орган на Конфедерацията, който се свиква веднъж на четири години. В него ще участват над 600 делегати от цялата страна - представители на регионалните и браншови структури на синдиката.Форумът ще бъде тържествено открит от 10.00 ч. в Зала „България“ от президента на КТ \"Подкрепа\" Димитър Манолов и от почетния президент д-р Константин Тренчев, който днес също има рожден ден.Поканени да поднесат своите приветствия и поздравления пред делегатите са президентът Румен Радев,  председателят на Народното събрание Цвета Караянчева, министър-председателят Бойко Борисов, кметът на София Йорданка Фандъкова, омбудсманът Мая Манолова, министри и социални партньори. Сред официалните гости на Конгреса ще бъдат посланици и социални аташета, ръководствата на политически партии, обществени организации и институции, общественици и интелектуалци.Делегатите и гостите ще бъдат поздравени от генералния секретар на Международната конфедерация на профсъюзите г-жа Шарън Бъроу и от генералния секретар на Европейската конфедерация на профсъюзите г-н Лука Визентини. Сред гостите ще бъдат президентите на най-големите румънски, турски, кипърски и азербайджански синдикати - Богдан Хосу, Хакан Сакун, Андреас Матцас и Янангир Алиев.В работата на X-тия Конгрес на КТ \"Подкрепа\" ще участват чуждестранни гости от приятелски синдикални организации, като: CFDT /Франция/, FGTB /Белгия/, Solidarnosс /Полша/, Cartel Alfa /Румъния/, SEK /Кипър/, UIL /Италия/, CISL /Италия/, ФНПР /Русия/, GSEE /Гърция/, HISTADRUT /Израел/, HAK-is /Турция/, ATUC /Азербайджан/.Същинската работна част на Конгреса ще се проведе утре в зала 3 на НДК.", "date": "2019.02.08", "title": "КТ 'Подкрепа' с юбилеен конгрес, цялата власт на форума за ЧРД на синдиката"}
{"url": "https://offnews.bg/ikonomika/tceliat-sviat-veche-znae-che-v-balgaria-otvlichat-korabi-697200.html", "text": "174 страни-членки на Международната морска организация (IMO), 81 международни неправителствени организации и още 64 междуправителствени организации са информирани за случая с либийския танкер в България, съобщава специализираният сайт maritime.bg.Това става ясно от две циркулярни писма на Международната морска организация – върховният международен орган, регулиращ морската индустрия в глобален мащаб, специализирана агенция към Организацията на обединените нации (ООН).С двете циркулярни писма IMO дава право на Либийската морска и пристанищна власт да съобщи глобално за случая с танкер BDIN (ex BADR).В разпространените в световен мащаб от Международната морска организация документи, администрацията на Либия определя случая с танкера като „отвличане“.Директорът на либийската пристанищна власт подчертава, че циркулярът цели да бъдат информирани всички морски и пристанищни власти в света, за да се пресече евентуален последващ опит за смяна на флага на плавателния съд.В документа разпространен най-малко до 319 получателя, либийската администрация твърди, че родните власти са по-скоро „загрижени за ищеца, въпреки факта, че има съдебно решение за освобождаването на кораба“.Циркулярните писма са изпратени от IMO на 30 януари.", "date": "2019.02.08", "title": "Целият свят вече знае, че в България отвличат кораби"}
{"url": "https://offnews.bg/112/mazh-pochina-dokato-krade-avtomobil-v-kiustendil-697185.html", "text": "Мъж на средна възраст, вероятно крадец, е открит мъртъв в лек автомобил в Кюстендил, съобщава БГНЕС.Тази сутрин е подаден сигнал от собственика, че в колата му има мъртъв мъж, обясни говорителят на местната полиция Катя Табачка.Лекият автомобил бил паркиран пред дома на собственика му в кв. „Бузлуджа”. Починалият мъж бил открит коленичил на земята и наведен в колата през отворената дясна врата. Предполага се, че е ровел в жабката на колата преди да издъхне. Няма следи от разбиване на автомобила.", "date": "2019.02.08", "title": "Мъж почина, докато краде автомобил в Кюстендил"}
{"url": "https://offnews.bg/obshtestvo/tretiat-zapodozrian-po-sluchaia-skripal-svarzan-s-otravianeto-na-orazh-697178.html", "text": "Международната разследваща група Bellingcat и нейният руски партньор The Insider разкриват, че третият заподозрян по случая \"Скрипал\" е свързан с отравянето на българския оръжеен бос Емилиян Гебрев.Третият руски офицер на ГРУ Сергей Вячеславович Федотов, който е бил във Великобритания по време на покушението на Сергей Скрипал с невропаралитичното вещество Новичок през март 2018 г., е пристигнал в България само няколко дни преди оръжейният търговец Емилиян Гебрев и синът му да се разболеят сериозно. По-късно е  установено, че те са отровени с неидентифицирано вещество.45-годишният агент, пътувал под фалшивото има Сергей Федотов, е идентифициран от Bellingcat като старши офицер от ГРУ (руското разузнаване). Подобно на другите двама заподозрени за отравянето в Солсбъри служители на ГРУ - Анатолий Чепига и Александър Мишкин, неговата прикриваща самоличност е създадена през 2010 г., без предварителни данни за лице с такова име.За Федотов за пръв път съобщава руското разследващо новинарско издание \"Фонтанка\".Bellingcat и The Insider (Русия) са проследили маршрута на пътуването на агента от момента на създаването на фалшивата му самоличност през 2010 г. до последното му пътуване до Великобритания през 2018-а. За тези осем години \"Федотов\" е пътувал интензивно в Европа, Азия и Близкия Изток, често появявайки се на горещи точки дни преди събития там да влязат в новините, посочват авторите на разследването. Особено впечатление прави идването му в България през април 2015 г. Обстоятелствата около това пътуване съдържат стряскащи прилики с тези при случая \"Скрипал\", добавя Bellingcat. На 14 април 2015 г. \"Сергей Федотов\" пристига на летище Бургас с полет от Москва. Има обратен билет за 30 април от София до руската столица. Не се качва на него, а вместо това в късния следобед на 28 април се появява на летище \"Ататюрк\" в Турция и си купува билет в последния момент билет за Москва.По-рано същия ден  постъпва в болница, след като припада по време на даван от него прием в София. Горе-долу по същото време синът му и един от членовете на ръководството на компанията на Гебрев развиват тежки симптоми и също са хоспитализирани. Симптомите са на отравяне. Състоянието на Емилиян Гебрев бързо се влошава и той изпада в кома, пише Bellingcat. За случая в българските медии не се съобщават много подробности. Лекарите тогава предполагат, че отровата е приета предишния или в някой от предишните дни, но не идентифицират вида ѝ. Затова и не могат да предвидят ефекта от отравянето.Bellingcat цитира в. \"Капитал\", според който самият Емилиян Гебрев по-късно се е обърнал към две водещи европейски лаборатории, специализирани в анализ на химически оръжия. Поискал е да направят тест на веществото, с което е отровен. Едната от тях - Verifin в Хелзинки, докладва, че не може да посочи точния вид на субстанцията, но е открила два вида органофосфати в проба от урината на пациента. Един от тях е силен пестицид, а другият остава неидентифициран със стандартните инструменти за тестване на химически оръжия.Състоянието на Гебрев се подобрява месец след постъпването му в болницата и той е изписан. Няколко дни по-късно, в края на май 2015-а, той се разболява отново и е приет в болница за втори път, разказва самият Гебрев пред Bellingcat.В същото време, на 24 май 2015 г., \"Сергей Федотов\" се връща в България с директен полет от Москва. Имал резервация за връщане на 28 май. И този път не ползва обратния билет. Вместо това на 30 май взема полет от Сърбия до Москва.Пътуванията на Федотов до България и Великобритания съвпадат в моментите на отравянето на Гебрев и Скрипал, е заключението на разследващия екип. В Лондон Федотов пристига с полет от Москва в същия ден като другите двама заподозрени агенти, макар и с различни полети. Трябвало да се върне в Русия с полет на 4 март - същия ден, в който Сергей и дъщеря му Юлия Скрипал бяха намерени в безпомощно състояние в Солсбъри. Вместо това, той хваща полет до Москва от друга европейска столица няколко дни по-късно.Попитан от Bellingcat защо би могъл да е мишена за ГРУ, Гебрев отговаря, че няма представа какво би разгневило едно чуждо разузнаване дотам, че да атакува него и семейството му. В същото време той казва, че това е най-правдоподобното обяснение на една неразрешена мистерия, тъй като тригодишните български разследвания на отравянето му не са дали резултат.\"Според г-н Гебрев може да има две хипотетични причини, поради които би могъл да бъде мишена, пише Bellingcat. - Едната е износът на неговата компания на специализирано оборудване, свързано с отбраната, в Украйна, което според него е извършено при стриктно спазване на българските и европейските разпоредби. Друга хипотеза, смята той, е възможен интерес от страна на Русия към завод за производство на оръжие, който той контролира, който е от стратегическо значение за България и НАТО.\"The Insider съобщава, че до няколко дни ще публикува пълната версия на разследването.", "date": "2019.02.08", "title": "Третият заподозрян по случая Скрипал свързан с отравянето на оръжейния бос Емилиян Гебрев"}
{"url": "https://offnews.bg/sviat/oon-ubijstvoto-na-hashogi-e-organizirano-ot-ofitcialen-riad-697198.html", "text": "Саудитският журналист Джемал Хашоги е жертва на жестоко и планирано убийство, организирано от официални представители на властта в Саудитска Арабия.Това е отбелязано в изявлението на специалния докладчик на ООН Агнес Калламар, разпространено след визитата й в Турция, където тя в рамките на няколко дни разследва обстоятелствата около гибелта на наблюдателя на „The Washington Post“, съобщи Анадолската агенция. Тя подчертава, че заключението й е на базата на събраните доказателства и е категорична, че всички те разкриват жестокото и преднамерено убийство, планирано и осъществено от официални лица от Саудитска Арабия.Калламар коментира, че убийството на Джемал Хашоги е нарушение на нормите на международното право и международните отношения, както и на фундаменталното право на човека на живот. Според нея саудитските власти са създали сериозни препятствия пред Турция за ефективното, всестранно, обективно и прозрачно разследване на убийството на журналиста.Специалният докладчик на ООН бе в Турция от 28 януари до 3 февруари. Каламар посочва, че тя и придружаващите я експерти са получили достъп до важната информация, свързана с Хашоги, в това число аудио-записа от екзекуцията, с който разполагат турските спецслужби.„Убийството на Хашоги и изключителната жестокост, с която то е извършето, е трагедия за близките му. Но случилото се доведе до сериозни последствия на международно равнище, което изисква незабавната намеса на международната общност, в това число ООН“, смята Калламар.Екипът й ще работи по разследването няколко месеца. Очаква се тя да представи окончателните му резултати пред Съвета на ООН по правата на човека през юни 2019 г. След обсъждането на доклада й от 47-те страни участници в съвета, ще бъде разгледан проект за резолюция, осъждаща Саудитска Арабия. Резултатите от гласуването обаче няма да имат решаващо значение – през декември 2018 г. върховният комисар по правата на човека при ООН Мишел Бачелет бе заявила, че нямат пълномощия за провеждане на наказателно разследване, то може да се извърши само по инициативата на страните членки в ООН, в това число и на Съвета за сигурност.На 2 октомври м.г. известният саудитски журналист Джемал Хашоги бе убит в сградата на генералното консулство на Саудитска Арабия в Истанбул. Главната прокуратура на Турция извърши разследване и констатира, че той е жертва на планирано убийство. Хашоги е бил удушен веднага след влизането в дипломатическата мисия, а после тялото му е било разчленено и унищожено. Анкара настоява съдебният процес по делото да се състои в Истанбул и призова Рияд да предаде заподозрените за съучастие в престъплението.„Саудитските власти са длъжни да докажат, че държат на справедливостта, като предадат убийците на Хашоги на Турция, където бе извършено планираното престъпление. Целият свят внимателно следи този процес. Турция, както и всички държави, се стреми да постигне справедливост и да установи истината“, твърди пред Ройтерс ръководителят на дирекцията за връзки с президентската администрация Фахреттин Алтун.Според него изводите на турските власти по случая „Хашоги“ напълно съвпадат със заключенията на специалния докладчик на ООН. „Детайлите на престъплението са ясни. Група саудитци хладнокръвно е убила Джемал Хашоги в сградата на генералното консулство на страната в Истанбул. С помощта на специални инструменти тялото му е било разчленено. Дубльор, преоблечен дрехите, свалени от още топлото тяло на Хашоги, е излязъл от сградата. Всички действия са били планирани по-рано. Това варварство е престъпление против човечеството. В продължение на 4 месеца след убийството саудитските власти избягват открития диалог с Турция и световната общественост“, коментира Алтун.Той допълва, че след опитите убийството да бъде опровергано, Рияд е бил принуден да признае, че престъплението е факт. „Все още обаче не е ясно къде е тялото на Хашоги, кой е издал заповед за убийството и имал ли е убиецът посредник от числото на турските граждани. Не е ясно и дали прокуратурата в Саудитска Арабия е повдигнала официални обвинения срещу задържаните по делото, има ли сред тях освободени или арестувани с решение на съда. Няма никаква информация за хода на разследването, което предизвиква сериозно безпокойство и нанася поражения върху репутацията на саудитските власти“, подчертава Алтун.", "date": "2019.02.08", "title": "ООН: Убийството на Хашоги е организирано от официален Рияд"}
{"url": "https://offnews.bg/obshtestvo/kontrolat-nad-izpitite-za-gimnaziite-se-izplazva-ot-ratcete-na-nachaln-696965.html", "text": "Регионалните управления на образованието вече няма да осъществяват мониторинг над националните изпити след четвърти, седми, десети клас и матурите, с които приключва гимназиалното образование в дванадесети клас. Това тяхно досегашно задължение е отпаднало от програмата \"Система за национално стандартизирано външно оценяване\" за 2019 г. на Министерството на образованието и науката, чийто проект е публикуван за обществено обсъждане.Последната приемна кампания бе съпътствана от скандали за безпринципен надпланов прием в училища, в които се влиза с тежки изпити и в жестока конкуренция, извършен например със заповед на началник на РУО, без оглед резултатите на дадени кандидати.  разкри, че само в престижната Софийска математическа гимназия в V клас по този начин са вкарани 23 деца. Само за две има ясно законово основание: техният брат или сестра близнак се е класирал по успех, а в този случай и некласираното дете се приема. Сред останалите 21 надпланово приети петокласници в СМГ има деца на хора със сериозна власт в държавата. Нашата информация е, че 2018-а не е първата година, в която това се случва - напротив, ежегодна практика е.След публикуването на разследването в. \"Сега\" изиска данни за т. нар. надпланов прием в езиковите гимназии с прием след седми клас. Те потвърдиха информацията ни, че става въпрос за практика, а не за прецедент: във Втора английска надплановите тази година са 24-ма, в Първа английска - 22-ма, във Втора немска (73 СУ) - 20-има, в 91 Немска - 15-има, 164 Испанска - 14-има, в 9-та Френска - 13. В СМГ след седми клас също са вкарани още деца, не само след четвърти, и те тази учебна година са 8.В отговор на разследването ни пред OFFNews министърът на образованието Красимир Вълчев  да \"спускат\" деца в желаните училища. Вместо тях за всяко такова искане решение ще взема 7-членна комисия. В проекта за нова национална програма за четирите национални стандартизирани оценявания (след IV, VII, X и XII клас) освен задължението на РУО за мониторинг на всички дейности по програмата отпада досегашното им задължение да координират организацията и провеждането на националните изпити след четвърти, седми и десети клас, и на матурите.Потърсихме разяснение от МОН защо отпада задължението за мониторинг на РУО и как ще се извършва той оттук нататък. Отговорът на ръководителя на директора на дирекция \"Връзки с обществеността и протокол\" Климент Христов беше, че отпадала само функция по финансов мониторинг на изпълнението на дейностите по програмата. Но такова задължение - за финансов мониторинг - не е било възлагано на РУО. В програмата за 2018 г. става въпрос за мониторинг \"при реализацията на дейностите\". В тази от 2019 г. мониторингът е отпаднал. Не получихме отговор на въпроса си как ще се извършва мониторингът на дейностите оттук нататък.Самата програма за 2019 г. е с бюджет 4.2 млн. лева, колкото бяха заделени и през 2018-а.Очаква се 53 919 ученици да положат матури, 61 479 да се явят на изпитите след VII клас, 64 671 да бъдат оценени след IV клас и 50 000 да участват в онлайн оценяването на дигиталните компетентности в Х клас.Дейностите, които трябва да обезпечи бюджетът, са:- изработване на тестови задачи за национално външно оценяване (НВО) и за държавни зрелостни изпити (ДЗИ);- апробиране на тестовите задачи за НВО и за ДЗИ;- експертна оценка на тестови задачи за НВО и за ДЗИ;- създаване на изпитни материали и размножаването им, в т. ч. за учениците със специални образователни потребности, за НВО и за ДЗИ;- създаване и размножаване на изпитните комплекти за НВО и за ДЗИ;- осигуряване на помощните материали и на консумативите за НВО и за ДЗИ;- разпространение и транспорт на изпитните комплекти, на помощните материали и др. за НВО и за ДЗИ;- осигуряване на квестори и на учители консултанти за НВО и за ДЗИ;- обучителни семинари за изработване и за експертна оценка на тестови задачи за НВО и за ДЗИ;- обучение на оценителите на изпитните работи за НВО и за ДЗИ;подобряване на сигурността и осигуряване на системи за наблюдение за НВО и за ДЗИ;- проверяване и оценяване на изпитните работи от НВО и ДЗИ;- подготовка на центрове за проверяване и оценяване на изпитните работи за ДЗИ и за НВО в края на VII клас;- изграждане на комуникационна инфраструктура за целите на НВО и ДЗИ;- осигуряване на необходимата информационна инфраструктура за целите на НВО и ДЗИ;- изграждане и/или поддържане на сайтове за осъществяване на процесите по НВО и ДЗИ;- създаване и/или поддържане на различни софтуерни системи за осъществяване на процесите по НВО и ДЗИ;- анализ и обсъждане на резултатите от НВО и от ДЗИ;- информационна кампания за НВО и за ДЗИ.", "date": "2019.02.08", "title": "Контролът над изпитите за гимназиите се изплъзва от ръцете на началниците на инспекторатите"}
{"url": "https://offnews.bg/tenis/roberto-bautista-agut-prikliuchi-sas-sofia-open-697188.html", "text": "Роберто Баутиста Агут приключи с турнира Sofia Open, а причината за това е, че се е разболял. Така той няма да излезе срещу Мартон Фучович от 13:00 часа днес и унгарецът ще премине в 1/2-финалната фаза без игра.Това е много неприятна новина за родните тенис фенове, които не криеха радостта си от атрактивната игра на испанския тенисист.В спор за място на финала унгарският тенисист ще се изправи срещу Фернандо Вердаско или Матео Беретини.Припомняме, че гвоздеят от програмата на четвъртфиналите тази вечер е суперсблъсъка между Гаел Монфис и Стефанос Циципас.", "date": "2019.02.08", "title": "Роберто Баутиста Агут приключи със Sofia Open"}
