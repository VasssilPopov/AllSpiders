{"url": "https://offnews.bg/futbol/gonsalo-iguain-pishe-istoria-s-iuve-668237.html", "text": "Аржентинският нападател нападател на Ювентус Гонсало Игуаин записа със златни букви името си в европейския футбол, след като повали с два гола при победата с 2:0 над Милан в голямото дерби от 11-ия кръг на Серия А.Попаденията му бяха под номер 100 и 101 в калчото, като така той стана едва вторият футболист след Златан Ибрахимович с над сто гола в две от петте водещи първенства в Европа.Преди Италия Игуаин игра за Реал Мадрид в Испания. Игуаин се разписа с красиви попадения в 23-ата и 64-ата минута, а между тях домакините се разминаха с изравнителен гол в 45-ата минута, когато Никола Каличин удари гредата след решаваща намеса на легендарния страж Джанлуиджи Буфон.Успехът изкачи \"Старата госпожа\" на върха с Наполи, който също има 28 точки, но и мач по-малко. Милан показа старание, но отново се видя, че въпреки мащабната селекция, отборът все още не е на нивото на смазани машини като Ювентус.", "date": "2017.10.28", "title": "Гонсало Игуаин пише история с Юве"}
{"url": "https://offnews.bg/politika/stanishev-gerb-propusna-shansa-da-napravi-predsedatelstvoto-natcional-668218.html", "text": "На днешното си заседание 49-тият конгрес на БСП ще обсъди и приеме политическа визия на партията за бъдещето на Европа и председателството на ЕС.„Българското правителство формулира ясна цел: успешно европредседателство на България. Но въпреки това, не виждаме нито визия, нито политически приоритети. Остава впечатлението, че е важно просто да избутаме председателството, за да не се изложим. ГЕРБ пропусна шанса да даде нова национална кауза на България. Да превърне председателството в общо национално усилие, с което да постигне обединение и национално съгласие. За съжаление ще пропуснем този „прозорец от възможности“, а неуспехът на председателството ще е кражба на бъдеще от всеки български гражданин.“Така президентът на ПЕС Сергей Станишев, който е и председател на работната група, изработила доклада, започна представянето му.„Днешният момент е исторически за Европа. Води се важният разговор за преформатирането и за промяна на функционирането на ЕС. Всеки месец, дори буквално всеки ден се взимат важни решения, които чертаят бъдещето на всеки от нас за десетилетия напред. България ще поеме Председателството на Съвета на ЕС в сложен политически контекст – предстои дискусията по предложените от ЕК сценарии и произтичащите от тях политики и документи; преговорите по Брекзит; евентуално начало на дебатите по Многогодишната финансова рамка и бъдещето на кохезионната политика; перспективата пред Западните Балкани; липсата на солидарност между страните-членки по отношение на бежанците и мигрантите. И всичко това на фона на задаващите се евроизбори през 2019 г.Има една известна поговорка: Някои градят бъдещето, а други чакат да им се случи. Такъв документ – с визия за Европа и с политически приоритети за председателството трябваше да представи българският премиер. Вместо това, усилията на кабинета се сведоха до ремонти, транспорт и претапициране на хотели, проводени с множество съпътстващи скандали.Не се проведе същностен разговор за Председателството, а във външнополитически план не беше излъчена авторитетна позиция и приоритети. От поведението и заявленията на правителството се остава с тягостното впечатление, че българското Председателство се свежда до кетъринг, логистика и няколко срещи в София. За сравнение – всички в ЕС говореха колко успешно ще бъде Естонското Председателство още преди то да е започнало, защото интегритетът и целенасоченото усилие на естонското правителство позволиха на Естония да посочи ясни и изпълними приоритети, които са от полза на всички държави-членки. Пропусната бе възможност за реална дискусия по перспективите на България в ЕС, за отстояване на националните ни позиции, основани на широко обществено-политическо и експертно съгласие и подкрепа“, даде оценката на левицата за работата на правителството Станишев.„С тази политическа визия БСП се позиционира като партията на европейското бъдеще на България. Опонентите ни се опитват да ни изтласкат от терена на европейската идея, представяйки партията като ретроградна и антиевропейска. Но БСП има историческа роля и неоспорим принос за членството на България в ЕС. И днес наша отговорност е да бъдем мотора на дискусията, която поставя страната ни в ядрото на един обединен и силен ЕС. Ако оставим на управляващите, България ще бъде изтикана в периферията“, продължи лидерът на евросоциалистите.Работната група – автор на доклада е в състав: Сергей Станишев – председател, Деница Златева, Крум Зарков, Кристиан Вигенин, Георги Пирински, Петър Корумбашев, Момчил Неков, Евгений Кирилов и Тома Томов.Политическата визия на социалистите има 10 приоритета: запазване и развитие на Европейския социален модел; присъединяване на България към Шенгенското пространство; финансова стабилност и Пътна карта за приемането на страната в Еврозоната; равноправно участие на България в европейската отбрана и сигурност; Многогодишната финансова рамка – запазване на кохезионната политика и на Общата селскостопанска политика като размер и като принципи на безвъзмездно финансиране; европейската перспектива пред Западните Балкани; Черно море и Дунав – регион на сигурност и сътрудничество.", "date": "2017.10.28", "title": "Станишев: ГЕРБ пропусна шанса да направи председателството национална кауза"}
{"url": "https://offnews.bg/sviat/otstraniha-9-britanski-moriatci-na-iadrena-podvodnitca-zaradi-upotreba-668211.html", "text": "Деветима британски моряци, служители на ядрена подводница, бяха отстранени от кралските Военноморски сили, след като е било доказано, че употребяват наркотици. Това съобщи днес говорител на флота, цитиран от АФП и БТА.Тестовете, направени на екипажа на ядрената подводница \"Виджилънт\", са показали девет положителни резултата и поради тази причина тези моряци са отстранени от служба.Не можем да допуснем използването на опиати от личния състав, коментира говорителят на флота. Моряците, които не отговарят на високите ни критерии, ще бъдат отстранявани, допълни говорителят.С изявлението си говорителят потвърди излязла в медиите информация по въпроса. Според в. \"Дейли мейл\" деветимата моряци са дали положителни резултати за кокаин.", "date": "2017.10.28", "title": "Отстраниха 9 британски моряци на ядрена подводница заради употреба на наркотици"}
{"url": "https://offnews.bg/politika/preizbraha-edinodushno-valeri-simeonov-za-lider-na-nfsb-668219.html", "text": "Преизбраха Валери Симеонов за председател на НФСБ, съобщиха от партията, цитирани от \"Фокус\".Всички 147 делегати на конгреса на НФСБ са гласували „за“.Ръководството на НФСБ запази състава си, след като делегатите единодушно преизбраха Данчо Хаджиев и народните представители Валентин Касабов и Борис Ячев за заместник-председатели на партията. Конгресът утвърди състава на национален политически съвет, в който освен влизащите по право регионални и областни координатори влязоха Петьо Георгиев, регионалният координатор за Пловдив Костадин Гаров, синът на Николай Хайтов – Александър, Петко Събев и областният управител на Стара Загора Гергана Михова. За председател на националната контролна комисия също бе преизбраннародният представител Христиан Митев.Валери Симеонов направи отчетен доклад, като представи подробно свършеното от народните представители и активистите на НФСБ във времето от втория конгрес на НФСБ през 2014 г. досега.Конгресът направи промени в Устава, сред които създаване на младежка структура на НФСБ заради увеличаване броя на младите хора в политическата сила. Възрастта на членуващите в младежката структура е 35 години. Сред промените бе въвеждане на длъжността национален координатор, както и промяна на мандатността на конгреса от 3 на 4 години.", "date": "2017.10.28", "title": "Преизбраха единодушно Валери Симеонов за лидер на НФСБ"}
{"url": "https://offnews.bg/sviat/sasht-zabraniha-targuvaneto-s-kalashnikov-mig-i-oshte-nad-30-rusk-668221.html", "text": "Държавният департамент на САЩ публикува списък с 39 руски оръжейни компании, с които отсега нататък е забранено да се търгува.Сред тях са големи износители на оръжия като Рособоронекспорт, \"Калашников\"., \"МиГ, \"Сухой\" и \"Ижмаш\", съобщи ТАСС, цитирана от БТА.САЩ вече наложиха санкции на много от тези компании, но сега ще санкционира и всички, които търгуват с тях.Списъкът със санкционираните компании бе представен от Държавния департамент на САЩ на Конгреса вчера с 25 дни закъснение от датата, предвидена в закона. Санкциите трябва да влязат в сила в края на януари догодина.Целта на Конгреса и на правителството е да използват член 231 на закона, за да отговорят на вредното поведение на Русия по отношение на украинската криза, кибератаките и нарушенията на човешките права, заяви високопоставен представител на Държавния департамент.Този член визира значителните транзакции с лица от сектора на отбраната и руското разузнаване, което би могло да включва продажбата на руски високотехнологични оръжия по света, допълни представителят.", "date": "2017.10.28", "title": "САЩ забраниха търгуването с 'Калашников', 'МиГ' и още над 30 руски оръжейни компании"}
{"url": "https://offnews.bg/obshtestvo/praznik-na-elenskia-but-za-shesta-poredna-godina-v-elena-snimki-668220.html", "text": "За шеста поредна година жителите на град Елена отбелязват празника на еленския бут. Празникът ще продължи цели три дни. Гостите на празника ще могат да опитат от местния деликатес и традиционните еленски гозби.На празника ще бъдат демонстрирани и традиционни еленски занаяти, като всичко това ще се случи под звуците на български народни песни. ", "date": "2017.10.28", "title": "Празник на еленския бут за шеста поредна година в Елена (снимки)"}
{"url": "https://offnews.bg/sviat/puchdemon-mozhe-da-bade-obvinen-v-nezakonno-zaemane-na-dlazhnost-668223.html", "text": "Отстраненият от поста си лидер на Каталуния Карлес Пучдемон може да бъде обвинен в незаконно заемане на длъжност, ако не се съобрази с нарежданията на Мадрид, съобщи вестник El Mundo.В петък Съветът на министрите на Испания одобри отстраняването от длъжност на Пучдемон и членовете на каталунското правителство. От момента на публикуването на постановлението на Мадрид в официалния правителствен вестник ръководството на автономната област ще престане да получава заплата за изпълняваните от него по-рано функции.За незаконно изпълнение на пълномощията се предвижда наказание от една до три години лишаване от свобода.По данни на изданието, съгласно мерките на Мадрид за суспендиране на автономията, без работа ще останат 141 служебни лица в администрацията в Каталуния.", "date": "2017.10.28", "title": "Пучдемон може да бъде обвинен в незаконно заемане на длъжност"}
{"url": "https://offnews.bg/offtopic/kultovo-politcaj-spira-kola-na-google-street-view-v-liulin-668222.html", "text": "Опцията на Google Maps Street View, която позволява разходка в 360 градуса из софийските улици, е увековечила момента, в който полицай спира с палка колата на компанията, която прави снимките. Проверката е била извършена в столичния квартал \"Люлин\", на улица \"Стефана Клинчарова\".Снимката на униформения служител стана популярна в социалните мрежи, през страницата на .Кадърът е заснет от колата на Google през март 2012 година.Любопитното е, че ако превключите на кадъра след полицая, униформеният служител вече е изчезнал от улицата.", "date": "2017.10.28", "title": "Култово: Полицай спира кола на Google Street View в Люлин"}
{"url": "https://offnews.bg/futbol/starata-gospozha-stava-na-120-godini-668226.html", "text": "В сряда, 1 ноември, шампионът на Италия Ювентус ще отпразнува своята 120-а годишнина. По този повод \"бианконерите\" ще излязат в следващия си мач от 12-ия кръг срещу Беневентo на 5 ноември в специални фланелки с ретро дизайн.В интернет обаче вече изтече снимка на специалните екипи. Те са без лого или спонсорски надписи, като единствената им украса са трите златни звезди, символизиращи факта, че Ювентус е ставал повече от 30 пъти шампион на Апенините.Ден преди юбилея Масимилиано Алегри и компания гостуват на Спортинг в Лисабон от Шампионската лига и при успех ще подгреят допълнително атмосферата за празника.", "date": "2017.10.28", "title": "\"Старата госпожа\" става на 120 години"}
{"url": "https://offnews.bg/obshtestvo/bdzh-vlakove-shte-izchakvat-na-gari-za-da-se-naglasiat-sas-smianata-668224.html", "text": "Утрешното връщане на стрелките на часовника ще засегне и графика на Българските държавни железници, съобщиха от компанията.Предстоящата смяна на часовото време, в нощта срещу неделя, ще наложи промени във времепътуването на 13 пътнически влака.При преминаването от лятно към зимно часово време е необходимо някои пътнически влакове да престоят в различни железопътни гари в нощта между 28.10.2017 г. и 29.10.2017 г. Това се налага, за да не бъде нарушен графикът за движение на влаковете, казват от компанията. Според БДЖ това е европейска практика:Списък със засегнатите влакове може да .", "date": "2017.10.28", "title": "БДЖ: Влакове ще изчакват на гари, за да се нагласят със смяната на часа"}
{"url": "https://offnews.bg/zimni/sezonat-v-skite-zapochna-s-germanska-pobeda-668230.html", "text": "Сезонът за Световната купа в алпийските ски започна с германска победа в австрийския зимен център в Зьолден.28-годишната Виктория Ребенсбург грабна победата в старта в гигантския слалом в Зьолден, където за 22-ра поредна година бе дадено начало на състезанията в белия керван.Втора завърши французойката Теса Уорли, която до днес можеше да се похвали само с четвърто място в Зьолден.Третата позиция отиде при италианката Мануела Мьолг, която не можа да задържи преднината си от първия манш, който спечели, но остана доволна и от мястото си на подиума с 0.53 секунди изоставане.Домакините не можаха да видят своя представителка на почетната стълбица, тъй като Щефани Брунер остана четвърта с 0.71 секунди изоставане.", "date": "2017.10.28", "title": "Сезонът в ските започна с германска победа"}
{"url": "https://offnews.bg/futbol/ludogoretc-obiavi-merkite-za-sigurnost-predi-macha-s-levski-668239.html", "text": "ПФК Лудогорец и полицията в Разград ще вземат сериозни мерки за опазване на обществения ред преди, по време и след предстоящия в неделя мач с Левски от XIV кръг на Първа лига.Клубът напомня, че фенове с артикули на гостуващия клуб няма да бъдат допускани в секторите с привърженици на домакините. Достъп до стадиона няма да имат лица в нетрезво състояние и такива, употребили наркотични вещества. Внасянето на остри и опасни за здравето предмети, както и използването на пиротехнически средства е абсолютно забранено.Достъпът с хладно и огнестрелно оръжие, както и спрейове със защитен газ, също е забранен. Стадион \"Лудогорец Арена\" разполага със система за видео наблюдение, благодарение на която нарушителите ще бъдат идентифицирани и предадени на органите на реда.Феновете на Левски ще могат да си закупят билети за мача, който започва в 18,15 ч., от каса пред сектор \"Гости\", който се намира на южната трибуна на стадиона. Билетното гише отваря в 16,00 ч. Достъп до касата ще имат само привържениците, които са минали предварителна полицейска проверка.В събота феновете на Лудогорец могат да се снабдят с входни талони във фенмагазина на клубната база. В деня на мача касата на сектор \"В\" отваря в 10,00 ч., а всички останали гишета - в 16,00 ч.Стадион \"Лудогорец Арена\" ще отвори врати в 16,30 ч. Всички фенове подлежат на щателна проверка по входовете.ПФК Лудогорец призовава феновете да се възползват от предварителната продажба на билети и да дойдат на стадиона по-рано, за да се избегне струпване по входовете.", "date": "2017.10.28", "title": "Лудогорец обяви мерките за сигурност преди мача с Левски"}
{"url": "https://offnews.bg/obshtestvo/otkriha-tialo-na-mlad-mazh-v-dvor-v-tcentara-na-sofia-668228.html", "text": "Тяло на млад мъж беше открито във вътрешен двор на столичния бул. \"Васил Левски\".Столичната полиция изяснява самоличността му, съобщиха от МВР.Сигналът за открит човек в безпомощно състояние е получен тази сутрин на тел. 112.Пристигналият на място екип на \"Спешна помощ\" единствено установил смъртта на мъжа, който е бил на видима възраст 25-30 години. Предстои установяване на самоличността му.На мястото е извършен оглед, предприети са процесуално-следствени действия за изясняване на обстоятелствата, довели до смъртта на мъжа.", "date": "2017.10.28", "title": "Откриха тяло на млад мъж в двор в центъра на София"}
{"url": "https://offnews.bg/112/koshmarna-nosht-v-pirogov-predrusal-mladezh-prebi-medik-piani-vilnia-668225.html", "text": "Два инцидента с нападение и агресия над медици са станали само за тази нощ в \"Пирогов\", съобщиха от болницата.При първия случай 18-годишен младеж, настанен в токсикологията на „Пирогов\" след злоупотреба с марихуана, е нападнал и пребил дежурната медицинска сестра.В резултат в момента тя лежи в лицево-челюстното отделение към Клиниката по неврохиругия с тежка лицева травма и комоцио.Пациентът е приет за лечение по-рано в петък, след като екип на Спешна помощ го докарал в „Пирогов\" след употреба на марихуана.Същата вечер, няколко часа след приемането и лечението му в токсикологичната клиника, при него влиза дежурната сестра – той я посреща станал от леглото и започва да й нанася тежки удари. След като я пребива и я оставя да лежи на земята в безсъзнание, той се опитва да излезе от клиниката. Тъй като е заключено, той се насочва към първата срещната врата на пациентска стая. Там се лекува пациентка със сериозна нежелана лекарствена реакция.18-годишният млад мъж я заставя да му оключи врата и след като тя му казва, че няма ключ той започва да я души.Междувременно удря и бутона за пожарно известяване, но се стряска от включената аларма. Оставя пациентката, която е нападнал, чупи стъклото на заключената врата и бяга от клиниката облечен по тениска и боксерки.Дежурната лекарка и дежурната санитарка са със сериозна уплаха.По-късно същата нощ, полиция докрала 3 пияни мъже в спешното на болницата след пиянска свада в столично заведение. По време на нея единият от мъжете е ударен и се налага да получи медицинска помощ. В коридора на спешното, един от тях нанася удар по вратата на кабинет. За щастие при този инцидент няма физически пострадал служител на „Пирогов\". Дежурният лекар се е разминал само с уплаха. Що се отнася до пациента, чийто приятел извършва вандалския акт, той е настанен в личево-челюстното отделение към неврохирургията на „Пирогов\".Ръководството на болницата е уведомено за случая. Изпълнителният директор проф. Асен Балтов вече посети пострадалата медицинска сестра и огледа нанесените материални щети. Нареди да се предприемат допълнителни мерки за сигурност.", "date": "2017.10.28", "title": "Кошмарна нощ в Пирогов: Предрусал младеж преби медик, пияни вилняха в Спешното"}
{"url": "https://offnews.bg/sviat/trus-s-magnitud-4-2-po-rihter-useten-v-rumania-668234.html", "text": "Земетресение с магнитуд 4,2 по Рихтер бе усетено в румънския град Бузъу около 16:56 ч. местно и българско време. Това съобщи Националният институт по физико-геологичен институт (INCDFP), цитиран от ТАСС.Епицентърът е на дълбочина 113,6 километра. За жертви и щети не се съобщава.Румъния е страна с висока сеизмична активност. Само този месец в бяха отчетени 6 земетресения с магнитуд над 3 по Рихтер, уточнява БГНЕС.", "date": "2017.10.28", "title": "Трус с магнитуд 4.2 по Рихтер усетен в Румъния"}
{"url": "https://offnews.bg/futbol/tcska-zapisa-parva-pobeda-ot-mesetc-668232.html", "text": "Претентентът за титлата ЦСКА надви трудно с 1:0 Славия в двубой от 14-ия кръг на Първа лига и се доближи само на 2 точки от лидера Лудогорец преди дербито между разградчани и столичния Левски утре в Разград.Победата е първа за ЦСКА от 20 септември насам, когато \"червените\" победиха Верея, а след това записаха три поредни равенства, които дадоха повод да се заговори за криза на \"Българска армия\".Успехът срещу Славия дойде в 24-ата минута при първата по-опасна ситуация пред стража на \"белите\" Антонис Стериакис.Вратарят на Славия отрази първия удар на Фернандо Каранга, но при добавката на Тиаго Родригес беше безпомощен.До края на полувремето \"червените\" имаха още няколко възможности за гол, а Славия също имаше шанс при удар на Минчев, но вратарят на ЦСКА Витаутас Черниаускас спаси.През втората част темпото спадна. ЦСКА търсеше втори гол, но така и не го постигна, но в крайна сметка постигна желаната победа и ще влезе в настроение в седмицата, която предшества мача с Лудогорец.", "date": "2017.10.28", "title": "ЦСКА записа първа победа от месец"}
{"url": "https://offnews.bg/futbol/blago-dzhizasa-operiran-spira-s-futbola-do-kraia-na-godinata-668206.html", "text": "Бившият футболен национал Благой Георгиев е претърпял операция, която го вади от строя до края на 2017 година.Новината разкри треньорът на клубния му отбор Оренбург Владимир Федотов пред местното издание ria56.ru.“Благо получи травма и се наложи операция, която да ускори завръщането му към тренировки.До края на тази година едва ли ще го видим повече на терена”, казва Федотов по повод 35-годишния българин, който за последно игра на 20 септември при загубата с 0:2 от Рубин Казан в 1/16-финалите на турнира за Купата на Русия.В момента Оренбург е във второто ниво на руския футбол и се бори за завръщане в елита.", "date": "2017.10.28", "title": "Благо Джизъса опериран, спира с футбола до края на годината"}
{"url": "https://offnews.bg/zimni/koukalova-propuska-starta-na-sezona-v-biatlona-668229.html", "text": "Популярната чешка биатлонистка Габриела Коукалова ще пропусне старта на сезона за Световната купа заради здравословни проблеми.Завършилата втора в последния сезон за СК Коукалова, която се завърна след майчинство, изпитва сериозни проблеми с прасците и няма засега решение на този проблем.Желанието на чехкинята е да се посвети на лечението си, за да е напълно възстановена за олимпийските игри в Пьончан догодина, което е нейн приоритет.\"Със сигурност ще пропусна началото на сезона. Всичките ми мисли са свързани с олимпийските игри, макар и ако трябва да съм честна, участието ми в тях също е под въпрос.На дадения етап нищо не е ясно, но се надявам, че ще вляза във форма\", сподели Коукалова пред \"Тиден\".Новият сезон в биатлона стартира на 26 ноември в Йостерзунд, Швеция.", "date": "2017.10.28", "title": "Коукалова пропуска старта на сезона в биатлона"}
{"url": "https://offnews.bg/sviat/spetcprokurorat-za-ruskata-namesa-na-izborite-v-sasht-e-povdignal-parv-668215.html", "text": "Спецпрокурорът по делото за руската намеса на президентските избори в САЩ Робърт Мюлер направи първи обвинения. Те засягат няколко души, като повече подробности се очаква да бъдат обявени в началото на следващата седмица, съобщи CNN. Според телевизията вече има и официално повдигнати обвинения. По-късно информацията беше съобщена и от Ройтерс, която се позова на свои източници, запознати с делото. Говорителят на Мюлер е отказал коментар. Сред разследваните за връзка с руска намеса на изборите в САЩ са шефът на предизборния щаб на Доналд Тръмп Пол Манафорт и зетят на Тръмп Джаред Къшнър. Обвиненията за руска намеса на изборите бяха отхвърлени многократно от Москва. ", "date": "2017.10.28", "title": "Спецпрокурорът за руската намеса на изборите в САЩ е повдигнал първи обвинения"}
{"url": "https://offnews.bg/politika/balgaria-shte-iska-pomosht-ot-es-za-shtetite-ot-navodneniata-v-burgask-668217.html", "text": "България ще поиска помощ от ЕС за преодоляване на щетите от наводненията в област Бургас, съобщи бившият екоминистър и настоящ депутат от ГЕРБ Ивелина Василева, цитирана от \"Фокус\". Правителството реши да отпусне на региона 1 млн. лв.Към момента щетите от наводненията се оценяват на 4 млн. лв., но описването им продължава. Василева обясни, че има конкретни изисквания за осигуряване на средства от фонда \"Солидарност\", които са свързани с обема на финансовите средства, които са необходими, за да се възстановят щетите. Тя добави, че незабавно са предприети действия и на национално ниво с осигуряване спешно на 1 млн. лв. за двете общини и бюджет, който ще бъде осигурен по линия на Междуведомствената комисия при бедствия и аварии, за да бъдат подпомогнати общините при справянето с тези щети и последствия от бедствието.", "date": "2017.10.28", "title": "България ще иска помощ от ЕС за щетите от наводненията в Бургаско"}
{"url": "https://offnews.bg/obshtestvo/kongresat-na-bsp-promenia-dvizhenieto-v-sofia-668110.html", "text": "Конгресът на БСП променя движението в столицата. Във връзка с конгреса от 08:00 до 20:00 часа на 28.10.2017 г. се забранява престоят и паркирането на пътни превозни средства, с изключение на автобусите превозващи участниците в мероприятието, на бул. „Витоша“ между пилоните на НДК и бул. „Патриарх Евтимий“, съобщиха от Центърът за градска мобилност.ЦГМ ще осигури специализиран автомобил за принудително преместване на паркирани в нарушение автомобили само по нареждане на отдел „Пътна полиция” при СДВР за времето и мястото посочени по-горе, допълниха оттам.", "date": "2017.10.28", "title": "Конгресът на БСП променя движението в София"}
{"url": "https://offnews.bg/obshtestvo/samoleti-shte-razpraskvat-vaksini-za-hishtnitci-pazete-domashnite-liu-668227.html", "text": "Българската агенция по безопасност на храните започва кампания за ваксиниране на дивите животни за бяс. Това е втората ваксинация за 2017 година по въздух срещу бяс при дивите хищници.Ваксинирането ще се осъществи чрез специални ваксинални примамки. Те представляват малко кубче със специфична миризма, която привлича хищниците. На един квадратен километър се изхвърлят по 20 броя примамки, които самолетите пускат от височина 150 метра. Мястото на всяка пусната от самолетите примамка се отбелязва с помощта на GPS-система.Ваксиналните примамки ще бъдат разпръснати на територията на областите: София, София-област, Перник, Кюстендил, Видин, Монтана, Враца, Велико Търново, Плевен, Добрич, Силистра, Русе, Разград, Пазарджик, Смолян и Благоевград, като няма да бъдат разпръсквани над населените места и водоемите.За въздушната ваксинация десет специално оборудвани самолета ще разпръснат над 1 млн. ваксинални примамки от въздуха. Действията ще започнат от летище Балчик, област Добрич и ще продължат от летище Ерден, област Монтана и Лесново, София област.Разпръскването на ваксините ще се извърши през следващите 20 дни, в зависимост от атмосферните условия.Ветеринарните лекари препоръчват хората да не пипат ваксиналните примамки с незащитени ръце, защото при нарушена цялост на външната обвивка, ваксината може да бъде опасна за тяхното здраве. При контакт с примамките е добре да се извърши консултация с лекар.Ваксините не представляват опасност за здравето на останалите диви животни. Препоръчително е домашните животни да се държат, за да не приемат примамките, които са предназначени специално за дивите хищници.Ваксинацията е част от Програмата за надзор и изкореняване на заболяването бяс, която е разработена от БАБХ.", "date": "2017.10.28", "title": "Самолети ще разпръскват ваксини за хищници, пазете домашните любимци"}
{"url": "https://offnews.bg/nashite-avtori/kak-da-nauchim-gabata-da-hodi-668200.html", "text": "Откакто съм станал на човек, не спира да ме тревожи един изключително сложен и интимен въпрос. Гъбите повече животни ли са или са повече растения? Казват, че били отделно царство. Добре, щом така твърдят, няма да спорим с тях. Са по-умни те. Не били нито животни, нито растения. Били гъби. Но пак не спира да ме човърка и изяжда извътре – може ли чак такъв неутралитет да има, след като всички знаем, че едно нещо прилича винаги на друго нещо и не може да бъде напълно независимо. Така понякога аз лично се чувствам повече растение, някаква грудка, картоф, едно ми е уютно, неподвижно, тъмно. А друг път съм животно, кон някакъв, галопира ми се на воля по поляните, цвили ми се, честно ви казвам. Не ми се влачат талиги и каруци обаче, да се разберем.Но аз съм човек, имам разум и затова понякога съм такъв, а друг път инакъв. Днес животно, утре растение, вчера охлюв, днес водорасло. Шегувам се, много ясно. А гъбата дали може да бъде човек? А човекът може ли да бъде гъба? Щото познавам един, дето може. Доказано е. Сложни въпроси, проклети въпроси. Но въпреки тяхната проклетия, някои неща са безспорни – че нещата си приличат. Човекът прилича на маймуната. Понякога е истински шебек. Но човекът прилича и на прасе. Не само метафизично, но и напълно физически. Има си зурла, търбух, грухти по медиите, цапа около себе си. Отваря си прозореца на колата и изхвърля отвътре отпадъците си в движение. А после си надува оная квичащата музика.Но думата ми беше за гъбите. Невъзможно е, казвам ви, така е устроен светът, няма начин те да не клонят повече към едното или към другото. Към растенията или към животните? Сериозно ви питам. Може би имате мнение по въпроса. И предполагам, че повечето от вас ще заявят, че гъбите са предимно растения – не се движат, стоят си на едно място, имат стъбло, излизат от пръстта под тях. Само че, драги мои приятели, това е тяхната грандиозна измама. Тяхното коварно прикритие. Те само се правят на растения. Имитират растенията, прикриват се зад растителна външна форма, а в действителност вътрешно по характер и душевност те са си почти животни. Ми така де, медузата да не би да изглежда по-умна от една гъба? А си е животно. Къде е мозъкът на медузата? Ми тя прозрачна цялата. И главата й дори прозрачна. А гъбата хич не е прозрачна и следователно крие разни тайни от нас. Логика, братле.Убеден съм в това, което ви говоря. Знам, че може да ви звучи налудничаво, но ако малко се замислите, ще разберете, че въпросът е сериозен. Често ходя за гъби. Само когато имам друга работа не ходя. Трудя се. Ставам човек. Изграждам характер. И гъбите тогава се радват, че не съм ги затворил в буркани или изпържил. А може би трябва да е тъкмо обратното – аз да бъда затворен в буркан или изпържен? В собствен сос. Колко въпроси възникват покрай гъбите, а! А как невинни изглеждат на пръв поглед. Ах, колко са долни теее... Събирам само печурки, манатарки и сърнели, щото ги познавам. А с отровни гъби не искам даже да се срещам. Отровната гъба може да ти съкрати живота по-бързо и от жена ти. Обаче не е сигурно. Но имам стратегия вече. Знам какво да направя. Нещата ще се променят, казвам ви.Ще отида следващия път в гората и ще намеря някой по-едър екземпляр. Манатарките малко темерутести ми изглеждат, като стар български писател е манатарът, печурките са твърде прости, мязат на чалгарки, затова ще се наведа край някоя по-голяма и млада сърнела. Сърнелите са елегантни външно, което намеква и за вътрешни достойнства. Най-малкото, от едното възпитание ще се държат любезно с мен. И така, намирам голямата красива сърнела и лягам в шумата до нея, за да я гледам отблизо. Добър ден, Зоя, ще я поздравя любезно. Как си днес? Тя отначало ще се срамува да говори, но после ще разчупим ледовете и приказката ще потръгне. Що пък Зоя? Ми щото звучи така тънко като пънчето на сърнелата. А ако ще си говориш с някого, той трябва да има име. Значи прасето може да е Гошо, кравата да е Милка, а гъбата не може да е Зоя, така ли? А бе както искам ще си я наричам, гледайте си работата. Това си е моята гъба.И тогава ще й предложа на моята гъба. Така и така разкрих твоята животинска същност, дарлинг, знам, че по душа ти си представител на фауната, не на флората. Не ме заблуждавай повече с някакво свое гъбено царство. Значи може царят в оная приказка да издаде заповед – отиди там, не знам къде, донеси онова, не знам кое, а не може гъбата, която ужким си има царство, да стане ходещо същество? Логика, сестро. Сега слушай ме много фнимателно. Ти крака нямаш и няма и да ти пораснат, щото си нямаш дупе, а на главоного не ми приличаш, обаче ще предприемем друга тактика. Ще заповядаш на своя мицел да расте само в една посока, да се захваща за тревичките и коренчетата и да те издърпва полекичка. Колкото да се скриеш да не те препикават зайците ще успееш. С времето ще свикнеш и ще почнеш и по-бързо да се движиш. И ще ми бъдеш благодарна.Тая работа не е като оная. Да научиш една гъба да ходи е занимание изтънчено и благородно. Сърнелата Зоя ще бъде едно създание, което е повярвало в своите сили и знае, че промяната е възможна. И няма да е далече мигът, в който ще постигне своето собствено личностно съвършенство. Тя ще бъде една щастлива гъба, която е постигнала вътрешно равновесие и хармония. Защото движението е живот и започвайки да се движи, тя ще увлече след себе си и другите гъби, дори тромавите манатарки и претенциозните смръчкули. А за пачия крак да не говорим – той ще върви може би най-бързо от всички. И гъбите имат права! Единствените губещи навярно ще са гъбарите, щото гъбите ще почнат да се крият из храсталаци и хралупи, но какво да се прави, щастието иска жертви. Може би Нобеловият комитет ще реши да ми присъди голямата награда за мир, като разбере как съм научил Зоя да ходи, но аз ще я откажа от скромност. Не са важни хората, а делата им. И всеки има някакви амбиции. И ето, аз ви разказах за моите. Сега е ваш ред.", "date": "2017.10.28", "title": "Как да научим гъбата да ходи?"}
{"url": "https://offnews.bg/politika/opozitciata-na-ninova-se-prebroi-na-kongresa-liderat-na-bsp-sofia-v-668216.html", "text": "Интригата на конгреса на БСП приключи още с приемането на дневния ред. Опозицията на лидера Корнелия Нинова се преброи - 149 делегати подкрепиха предложението да се включи точка за промяна на устава за избора на председател. Поправка в устава на БСП, с която да се върне старото положение лидерът да не се избира от цялата партия, а от конгреса, да влезе в дневния ред, поиска Ваня Добрева, делегат от \"Красно село\". Предложението бе отхвърлено с 397 гласа \"против\" и 45 \"въздържали се\". Сред тях и лидерът на БСП София Калоян Паргов, който единствен на президиума на сцената в зала 1 на НДК вдигна делегатската си карта за \"въздържал се\".  \"Конгресът през февруари извърши политическа грешка. Подведен от лозунга, че реализира демокрация, гласува решение, с което концентрира цялата власт в ръцете на председателя, който и да е той. Чест прави на Нинова, че досега не се е възполвала от това положение\", аргументира се Добрева. И обясни, че промяната в устава променя характера на БСП, който е в защита на демократичните принципи и свободата на мнения. Ние придвижваме партията към лидерска с прояви на вождизъм и авторитаризъм, мотивира се Добрева, която бе зам.-министър на образованието в кабинета \"Станишев\". Колегата й Чавдар Георгиев, зам.-министър на екологията в същото правителство, поиска да се върне върховенството на конгреса, като му се даде възможност да освобождава предсрочно председателя. \"Суверенът решава кой да го ръководи партията. Има ли по-демократично нещо от това? С четири ръце съм против такава промяна на устава. Това е най-демократичното решение, което сме вземали - лидерът да се избира пряко\", обяви социалистът Валери Иванчев. След гласуването на дневния ред част от делегатите на конгреса си тръгнаха. Пред НДК те коментираха, че опозицията на Нинова е около 1/4 от делегатите на конгреса.В началото на заседанието му бе съобщено, че са се регистрирали 609 делегати. ", "date": "2017.10.28", "title": "Опозицията на Нинова се преброи на конгреса, лидерът на БСП-София - въздържал се"}
{"url": "https://offnews.bg/dw/ispania-edna-predizvestena-katastrofa-668231.html", "text": "Два влака в Испания са се засилили един срещу друг и като че никой не може да ги спре. Този образ на твърдоглавието и ожесточението, който както Мадрид, така и Барселона наложиха за кризата в Каталуния, беше използван доволно често в медиите през изтеклите седмици. Сега влаковете се сблъскаха с  Каталуния обяви независимост, а испанският сенат задейства прословутия член 155, който означава обезвластяване на каталунското правителство и отнемане на автономните му права.Това несъмнено е забележителен ден в историята на Испания или ако трябва да го формулираме по-неутрално – ден на дълбокото разделение. Четири пъти в историята на този регион е прокламирана “Каталунска република” респ. “Каталунска държава”. За пръв път през 17. век, след това по време на първата испанска република през 1873, а след това два пъти по време на Втората испанска република, в навечерието на Испанската гражданска война през 1931 - 1934 г. Във всички тези случаи става дума обаче не за цялостна декларация за независимост, а само за прокламация на самостоятелната каталунска държава в рамките на федерална Испания. Почти всички тези “независимости” на Каталуния траят не повече от няколко дни.. Защо тъкмо сега, през 2017 година, в рамките на демократичната правова държава Испания, която гарантира обхватни автономни права и осигурява на каталунците, включени заедно с Испания в рамките на ЕС, живот в благосъстояние и мир?За да отговорим на този въпрос, е необходимо да хвърлим поглед не само към Испания. Начинът, по който управляващата в Мадрид консервативна партия, водена от Мариано Рахой, се опита – без каквито и да било емпатия и дипломатична чувствителност, затова пък единствено с беззаветна вярност към правилата – да овладее тази уникална за Испания криза, е свидетелство за безпримерна липса на въображение. Рахой не е дорасъл до своя пост и най-малкото от 2010 г., когато испанският Конституционен съд отхвърли актуализирания автономен статут от 2006-та, допринася значително за изострянето на кризата.Визирайки референдума в Шотландия, каталунският политик Луис Рабел отправи наскоро следното предупреждение: \"Да не стане така, че да заспим с мечтата за Шотландия, но да се събудим в Северна Ирландия.\" В следващите дни ще си проличи дали популистките пропагандатори на едностранчивата и незаконна независимост на Каталуния ще превърнат страната в една средиземноморска Северна Ирландия.Поне сега дори и най-заспалите европейски политици трябва да забележат, . Един нов вид \"испански грип\" под формата на унилатерални декларации за независимост може да обхване и други страни от Европейския съюз. Съюзът не бива постоянно да се снишава, както в случая с Шотландия, а сега и с Каталуния. Той най-после трябва да си набави \"кутия за бърза помощ\", с която конструктивно да допринесе за решаването на проблеми, които - както сега в случая с Испания - изцяло надхвърлят възможностите на централното правителство.", "date": "2017.10.28", "title": "Испания: една предизвестена катастрофа"}
{"url": "https://offnews.bg/obshtestvo/zhalt-kod-v-16-oblasti-zaradi-silen-dazhd-i-viatar-668189.html", "text": "Жълт код е обявен в 16 области на страната - в 12 от тях заради силен дъжд, а в други 4 - заради силен вятър. Жълт код за опасно време е обявен във Видин, Монтана, Враца, Благоевград - заради силен вятър, и Русе, Силистра, Разград, Търговище, Шумен, Варна, Добрич, Сливен, Бургас, Ямбол, Хасково и Кърджали - заради силни дъждове.Започналите през нощта от северозапад валежи ще обхванат и източните райони, става ясно от прогнозата на Националния институт по метеорология и хидрология към БАН.Ще вали, главно в Централна и Източна България. Ще се усили вятърът от северозапад-север. Ще е умерен, в Дунавската равнина и по долината на Струма - временно силен.След обяд над северозападните райони облачността ще се разкъса. Минималните температури ще са между 5° и 10°, по Черноморието - до 12°, а максималните ще са между 10° и 15°.Атмосферното налягане ще се повишава, но ще остане малко по-ниско от средното за октомври.Над планините ще е облачно, с валежи от дъжд, над 1700-1800 м – от сняг. Ще духа умерен до силен северозападен вятър. Максималната температура на височина 1200 метра ще е около 5°, на 2000 метра – около минус 1°.Над Черноморието ще бъде облачно, с превалявания от дъжд. Ще духа умерен северозападен вятър. Максималните температури ще са 12-15°. Температурата на морската вода е 16-17°. Вълнението на морето ще е 2-3 бала.", "date": "2017.10.28", "title": "Жълт код в 16 области заради силен дъжд и вятър"}
{"url": "https://offnews.bg/izvan-terena/ronaldo-obiavi-imeto-na-chetvartoto-si-dete-668207.html", "text": "Португалската мегазвезда на Реал Мадрид Кристиано Роналдо разкри името на чаканото четвърто дете, което трябва да се появи на бял свят през ноември.Приятелката на аса на “белия балет” Джорджина Родригес е в напреднала бременност и вече се знае, че тя ще даде живот на момиче.“С Джорджина решихме да я наречем Алана Мартина. Аз избрах първото име, а Джио (б.р. Джорджина) измисли второто. Смятам, че това е доста хубаво име. Просто исках да го споделя с всички вас”, казва Роналдо във видео, публикувано в Инстаграм.Самата Джорджина разкрива, че бебето е очаквано някъде около 21 ноември.Алана Мартина ще бъде четвърто дете на Роналдо и първо, чиято майка ще бъде публично известна. Роналдо има син на 7 години и близнаци Ева Мария и Матео, които се родиха през лятото.Общото между тях е, че са родени от сурогатни майки, чиято анонимност се пази в строга тайна.", "date": "2017.10.28", "title": "Роналдо обяви името на четвъртото си дете"}
{"url": "https://offnews.bg/politika/izvanreden-kongres-na-bsp-po-shekspir-668177.html", "text": "БСП се събира на извънреден конгрес днес в НДК. Надсловът на форума е \"БСП - алтернатива за България\". Лидерът на партията Корнелия Нинова ще представи политически доклад, президентът на ПЕС Сергей Станишев ще говори за \"Председателството на Съвета на ЕС - възможност за България\", а зам.-председателят на ПГ „БСП за България” Драгомир Стойнев за \"Бюджет 2018 - икономика, доходи, справедливост\". След това политическите документи ще бъдат гласувани. Това гласи официалната информация от БСП за заседанието на 49-я конгрес.Според неофициалната - това ще е конгрес по Шекспир. Отвън наблюдатели и политически противници очакват \"Бурята\", опозицията на лидера отвътре се надява да гледа \"Укротяване на опърничавата\", а Нинова смята да опровергае думите на Хамлет \"О, слабост, твойто име е жена\". Лидерът на БСП Корнелия Нинова няма алтернатива като лидер на този етап, признават всички и на \"Позитано\" 20, и в структурите на партията по места. Недоволството срещу нея идва от неглижирането на стари кадри на БСП, които не могат да преглътнат отреденото им място в ъгъла за сметка на новите лица в партията. Именно това усещане за незачитане на традициите в столетницата всъщност обединява различните интереси и лобита срещу лидера. Критиките срещу нея всъщност са за метода, не за политиката, каквото и да обясняват опонентите й. С други думи казано - действията на Нинова изглеждат като шамар с опакото, вместо като подпляскване с кадифена ръкавица при извършването на промяната в партията. Явната вътрешна опозиция на Нинова са Красимир Янков и Георги Гергов, който бе принуден да напусне Изпълнителното бюро след Цумгейт, както и онези социалисти, отпаднали  от парламента заради повече от 12 години в него - Димитър Дъбов, Атанас Мерджанов, Георги Божинов, Михаил Миков. Има и група от критици, които са нещо като жълт светофар - например Румен Овчаров, който не оттегля подкрепата си от Нинова, но й размаха пръст, че \"върви през просото\". Всички те повтарят като мантра \"едноличен стил на управление\". Нинова обаче смята да им покаже днес в НДК, че има подкрепата на редовите социалисти, чийто представители са в конгреса. Според вътрешнопартийно проучване около 91% от редовите социалисти подкрепят Нинова. Тоест и да има буря днес на форума на БСП, тя ще е в чаша с вода. Но вероятно ще стигне, за да угаси поне временно страстите и амбициите в партията. Ако не друго, поне ще стане ясно дали зам.-председателят Кирил Добрев държи структурите в БСП, както се говори, или местните водачи имат по-силно влияние в регионите си. Особено в София. ", "date": "2017.10.28", "title": "Извънреден конгрес на БСП. По Шекспир"}
{"url": "https://offnews.bg/sport/sportat-v-efir-na-28-oktomvri-668050.html", "text": "Изобилие от футбол ни очаква в днешния съботен ден. Безспорният гвоздей в програмата е дербито в Италия между Милан и Ювентус, но у нас също предстои важен мач между ЦСКА и Славия.14,00 Алавес - Валенсия Ф+ 14,30 Ман Юнайтед - Тотнъм Диема спорт 2 14,45 Локо София - Царско село Диема спорт 16,30 Хановер - Борусия Д Евроспорт 2 17,00 Уест Бромич - Манчестър Сити Диема спорт 2 17,00 Кардиф - Милуол Нова спорт 17,30  ЦСКА - Славия Диема спорт 17,30 Англия - Испания, СП до 17г Евроспорт 1 19,00 Ростов - Спартак М Мтел спорт 19,30 Байерн - РБ Лайпциг Евроспорт 2 19,30 Борнемут - Челси Диема спорт 2 19,30 Хъл - Нотингам Диема спорт 2 19,30 Атлетико Мадрид - Виляреал Ф+ 19,30 Рода - Фейенорд Ф+ 21,45 Рома - Болоня Ринг 21,45 Атлетик - Барселона Спорт + 21,45 Вилем - Аякс Мтел спорт", "date": "2017.10.28", "title": "Спортът в ефир на 28 октомври"}
{"url": "https://offnews.bg/sviat/praznenstva-i-protesti-v-barselona-trima-sa-raneni-pri-sblasatci-prez-668202.html", "text": "Хиляди празнуваха през нощта обявяването на независимостта на Каталуния. В същото време несъгласните с отделянето на областта излязоха на протест. При опит да се сблъскат с празнуващите независимостта на площад \"Сан Хауме\" се стигна до сблъсъци и трима души бяха ранени. Каталунският парламент обяви вчера независимостта на областта от Испания. Малко след това испанският Сенат отне автономията на Каталуния със задействането на чл. 155 от конституцията.След извънредно заседание на правителството испанският премиер Мариано Рахой обяви, че разпуска правителството и парламента на Каталуния и уволнява шефа на местната полиция и представителите на Каталуния в чужбина. Той насрочи и нови избори на 21 декември.Празненствата и протестите против обявяването на независимост продължиха цяла нощ. Над 400 души се опитаха да стигнат до централното управление на полицията, но властите пресякоха пътя на шествието.Тогава протестиращите се насочили към сградата на радио \"Каталуния\", където изпотрошили стъклата и блокирали входа.Снимка: Twitter/Ernest Alós", "date": "2017.10.28", "title": "Празненства и протести в Барселона, трима са ранени при сблъсъци през нощта"}
{"url": "https://offnews.bg/futbol/v-sasht-pishat-losho-za-nov-v-tcska-668205.html", "text": "Новото холандско попълнение на ЦСКА Роланд Алберг, който в момента доиграва сезона във Филаделфия, среща доста критики от медиите в САЩ заради представянето си и особено заради липсата на отдаденост в защита.Холандският офанзивен футболист има договор с ЦСКА и е чакан на \"Армията\" от зимата, за което призна и мениджъра Стойчо Стоилов.Медиите обаче са доволни от напускането му, а специализираното издание за футбол и хокей Pattison Ave пише следното.\"Напускането на Алберг бе очаквано и феновете го искаха. Той вкарва чудесни голове, но работоспособността му е ниска и почти не помага в защита. Правеше впечатление също, че липсва добро разбирателство със съотборниците му както в съблекалнята, така и на терена\", пиш изданието.\"Алберг е непредвидим по характер и го мързи да пресира\", пък добавя sportstalkphilly.", "date": "2017.10.28", "title": "В САЩ пишат лошо за нов в ЦСКА"}
{"url": "https://offnews.bg/obshtestvo/vrashtame-chasovnika-s-edin-chas-nazad-tazi-nosht-668188.html", "text": "Тази нощ преминаваме към зимното часово време и ще върнем часовниците с един час назад.Смяната става в 04.00 часа през нощта. Тогава ще сменим часовниците на 03.00 часа.Преминаването към лятно и зимно часово време в България се въвежда с решение на правителството от 1 април 1979 г. и е мотивирано от по-пълноценното използване на светлата част от деня.В петък Европейската комисия потвърди, че разглежда предложения за отмяна на лятното часово време. ", "date": "2017.10.28", "title": "Връщаме часовника с един час назад тази нощ"}
{"url": "https://offnews.bg/protesti/nov-protest-sreshtu-dobiva-na-gaz-100-zemedelski-mashini-blokiraha-tc-668208.html", "text": "Жителите на Генерал Тошево излязоха на протест срещу добива на шистов газ в региона. Този път организатор на протеста са земеделците от региона. Малко след 9 часа над 100 земеделски машини блокираха главната улица на града. В 10 часа в сградата на общината започна обществено обсъждане по въпроса. Това е последното обсъждане, след което РИОСВ-Варна ще излезе със становище за инвестиционното намерение.Част от участниците в протеста са облечени в народни носии, тракторите са украсени с български знамена. Протестиращите се страхуват, че добивът на газ ще замърси водата и въздуха, а основният поминък в региона - земеделието, ще бъде унищожен.Инвеститорите предвиждат изграждането на 5 площадки и 41 сондажа. Хората са категорични, че няма да го допуснат и искат държавата да се намеси", "date": "2017.10.28", "title": "Нов протест срещу добива на газ, 100 земеделски машини блокираха центъра на Генерал Тошево"}
{"url": "https://offnews.bg/futbol/kapitanat-na-valensia-svalil-5-kg-sled-idvaneto-na-novia-trenior-668209.html", "text": "Идването на новия треньор на Валенсия Марселино промени физиономията не само на \"прилепите\", но и външния вид на футболистите на тима.Марселино наложи нов режим на \"Местайя\" и в резултат Валенсия се изстреля на второ място в класирането, като сериозно притеснява водещите отбори като Барселона и Реал Мадрид. Капитанът на Валенсия Дани Парехо пък сподели, че е свалил цели 5 кг от идването на Марселино.\"Чувствам се отлично с новото си тяло. Станах по-бърз на терена, за което съм благодарен на новия режим. Марселино направи чудеса за толкова кратко време. Тренировките му са много внимателно подготвени и играчите отлично разбират каква е целта на всичко, което изисква от тях\", казва Парехо.Радостната новина за България е, че треньор на втория отбор на Валенсия е легендата на ЦСКА Любослав Пенев. Бившият национален селекционер има отлична възможност да попива знания от Марселино, които след това да приложи и на родна почва.", "date": "2017.10.28", "title": "Капитанът на Валенсия свалил 5 кг след идването на новия треньор"}
{"url": "https://offnews.bg/sviat/osadiha-na-24-godini-zatvor-italianetc-zarazil-sas-spin-30-zheni-668204.html", "text": "Италиански серопозитивен мъж бе осъден на 24 години затвор, защото заразил със СПИН 30 жени за по-малко от 10 години.Прокурорът по делото искаше доживотна присъда срещу Валентино Талуто.Съдът обяви присъдата си след 12 часа дебати. При прочитането й някои от жертвите, присъстващи в съдебната зала, се разплакаха, съобщи Франс прес, цитирана от БТА.Талуто е счетоводител по професия. Той съблазнил десетки жени в социалните мрежи и сайтове за срещи. От момента, в който той научил, че е серопозитивен през 2006 г., до ареста му през 2015 г., той имал връзка с 53 жени. От тях 30 се оказали заразени с вируса на СПИН, а 23 - не. Заразени били и партньори на три от жените, както и бебето на четвърта от тях.По време на съдебните заседания свидетелките разказаха как са били съблазнени с ресторанти, цветя и любовни изявления от Талуто. Когато се стигнело до секс, той казвал, че е алергичен към презервативите и че си е правил тест за СПИН и не е серопозитивен. Когато жените откривали, че са серопозитивни, той им казвал, че няма нищо общо с това.С някои от завоеванията си той живеел месеци наред. Понякога поддържал връзка с шест жени по едно и също време. Най-младата жена била на 14 години, а най-възрастната - на близо 40 години.Защитата му го обрисува като човек, който е имал тежко детство, не е познавал баща си, а майка му, която била наркоманка и серопозитивна, починала, когато той бил на 4 години. Всичко това белязало Талуто, каза адвокатът му и пледира, че той не е заразил жените нарочно.", "date": "2017.10.28", "title": "Осъдиха на 24 години затвор италианец, заразил със СПИН 30 жени"}
{"url": "https://offnews.bg/kultura/premierata-na-balgarsko-voenno-chudo-sabra-desetki-prepodavateli-668210.html", "text": "Историческите постижения на армията ни в периода на Следосвобожденска България събраха десетки учители и директори от столични училища и професори от висши учебни заведения във Военния клуб на премиерата на документалната поредица „Българско военно чудо“.Поредицата е част от съвместния образователен проект на сдружение „Българска история“ и застрахователно акционерно дружество „Армеец“, който представя историята по модерен и интересен начин за учениците. На премиерата бяха представени два от късометражните филми – „Превземането на Одрин“ и „Защитата на Българското небе“, а създателите разказаха повече за проекта. „Цялостната дейност на сдружение „Българска история“ винаги е била свързана с популяризирането на родната ни история. Това е и фокусът на настоящия проект, който представя 10 битки с ключово значение за страната ни“, обясни Марио Мишев от сдружение „Българска история“. „Интересът към историята се заражда първо в училище. Аз, например, никога няма да забравя учителя си по история, който запали мен и Марио по предмета. Затова амбицията ни е „Българско военно чудо“ да продължи развитието си не само в интернет или по телевизията, но и в класните стаи“, допълни още Иван Кънев от сдружението.Проектът срещна подкрепата и на Столичната община и Синдиката на българските учители (СБУ). Кметът на София Йорданка Фандъкова и председателя на СБУ Янка Такева изпратиха поздравителни адреси и приветстваха инициативата. На събитието присъстваха още представители на образователното министерство и на Регионалното управление на образованието в София. „Българско военно чудо“, представя Сливнишката епопея, Лозенградската операция, Родопската Шипка, Превземането на Одрин, битката за Кресненския пролом, боевете при Добрич и Тутракан, Дойранската епопея, защитата на българското небе, Дравската операция. Всяка седмица „Българска история“ ще публикува по два филма на уебсайта и в социалните си мрежи. Поредицата може да бъде проследена и по телевизия Bulgaria ON AIR – всеки петък от 8:45 ч. предаването „България сутрин“ ще излъчва по един филм от „Българско военно чудо“.", "date": "2017.10.28", "title": "Премиерата на „Българско военно чудо“ събра десетки преподаватели във Военния клуб"}
{"url": "https://offnews.bg/sviat/ispanskiat-vitcepremier-ofitcialno-poe-kontrola-nad-katalunia-668214.html", "text": "Вицепремиерът на Испания Сорая Саенс де Сантамария пое официално управлението на Каталуния. След извънредно заседание на правителството снощи испанският премиер Мариано Рахой уволни каталунското правителство и разпусна парламента. Уволнен беше шефът на каталунската полиция и представителите на Каталуния в чужбина.Рахой обяви и нови избори в Каталуния на 21 декември. Всичко това се случи, след като вчера каталунският парламент обяви независимостта на Каталуния, а минути по-късно испанският Сенат задейства чл. 155 от конституцията, с който отнема автономията на областта. Решението за независимост беше посрещнато с възторг от хиляди хора. В същото време други излязоха на протест срещу обявената независимост с искане Каталуния да остане част от Испания. При кратък сблъсък между противниците на площад \"Сан Хауме\" пострадаха трима души. ", "date": "2017.10.28", "title": "Испанският вицепремиер официално пое контрола над Каталуния"}
{"url": "https://offnews.bg/nashite-avtori/dvete-hlapeta-i-ulitcata-razkaz-ot-zdravka-evtimova-668179.html", "text": "Асфалтът по улицата светеше, сигурно мислеше, че е седефена черупка на мида, но момичето, около пет, а може би шестгодишно, не знаеше какво е седеф, стискаше здраво един черпак. Беше тънко дете, проходила бутилка кока-кола, като че улицата се беше покатерила по тесния гръб на детето – косата му беше с цвят на асфалт, очите също, дрешката рокличка с цвят на асфалт, а може би улицата се беше превърнала на дете.Имаше къщи само на едната страна – едната къща голяма и бяла, която усещаше, че не й е тук мястото и размахваше прозорци да отлети по-близо до Струма. Това рано или късно щеше да се случи. Другата къща напротив - съвсем си беше на мястото на тази улица без трева, с гарвани върху асфалта, свили гнезда в старата череша, която всяка година се превиваше от диви горчиви плодове. Асфалтовото дете вярваше, че от тях се излюпват малките гарванчета. Момичето вярваше, че в началото двете къщи са били приятелки, но едната, в която живееше то с двете си сестри, бе започнала полека да остарява. Мазилката от стените се ронеше и момичето вярваше, че къщата боледува, но лекар в нея не бе идвал от две години. Момичето не знаеше какво означава две години.Стига бе, знаеше, защото точно преди две години - така каза баща й - онези навлеци дошли и купили съседната къща. Там сигурно много често идвал лекар, защото излекувал стените й, сложил нови прозорци, през които студът не можел да се промъкне. Детето мислеше, че студът е човек - много тънък и хитър, по-тънък и хитър дори от самото дете, за да се промъква през прозорците. От две години в къщата, която се излекува от старостта, се настани едно момче, Теодор - много трудно име, затова момичето го викаше тихо още втория ден: - Тоше, Тош!Момчето отначало не се сещаше, че викат него, но момичето имаше котка Мъркана - върза й един конец с празен лист и я пусна в съседния двор. Момчето върза – това се случи след два дни конец на врата на Мъркана - на конеца кестенче, но кестенче не от дърво, а от някакъв метал. Бащата на момичето, което се казваше Тоша, продаде кестенчето – не каза на кого, той имаше възможност да продава всичко на всеки – купи кашкавал, сирене и ракия. Дори котката Мъркана получи две колелца салам и това сигурно бе най-щастливият ден в котешкия й живот.- Вържи на Мъркана два конеца и той ще ти прати още две кестенчета – бащата посъветва малката си дъщеря, но тя не го послуша.- Аз си играя с Тоше Тош – каза тя и не върза никакъв конец на врата на четириногата опашата разбойница. По едно време Теодор, на когото момичето изпращаше котката, се озова в двора на трите момичета, бидона с ракия, стария форд и окапалата мазилка.- Тош - каза момичето. - Аз съм Тоша - но той започна да й вика „Тоше“, и по едно време, много скоро след като старата къща се излекува от старостта си, двете хлапета, големия Тош и малката Тоша се мотаеха на асфалтираната улица. Тоша, облечена все в нейната рокля с цвят на асфалт- това беше роклята първо на голямата й сестра Анка, после на малката сестра Данка - Тоша рисуваше с розов тебешир. Тебеширът го купи, разбира се, майката на Теодор – половина къща грейна с розов тебешир, а Теодор нарисува другата половина със син тебешир. После тя нарисува половин детско лице, той другата половина – затова едното око беше розово, другото синьо, половината коса беше розова, другата половина - синя, една обувка също розова, и е ясно другата в какъв цвят беше – син като капачка на шише от минерална вода. Сутрин майката на Тоша отиваше на работа, баща й също отиваше – той седеше отзад на камиона, който събираше отпадъци от контейнерите за смет и беше много щастлив човек.- Аз искам да стана като баща ти – каза Теодор на Тоша. – По цял ден се вози и диша чист въздух - Тоша не знаеше какво означава „въздух“ и си помисли, че въздух е ракия.- Въздух не се диша, да го знаеш, Тоше – каза момичето, което беше изтъняло още повече. – Въздухът се пие, момче. Много слаб ми се виждаш - добави тя. Сутрин изяждаше половината си филия, намазана от майка й тънко-тънко с маргарин, а другата половина носеше на Теодор. Теодор не ядеше нищо напук на жената, която майка му беше наела да се грижи за него, но точно половината филия с маргарин на Тоша му се услаждаше, най-страхотното ядене, което бе вкусвал. Той изяждаше половината от сандвича си и другата носеше на Тоша. Това беше най-вкусното нещо, което момичето бе слагало в устата си.Двете хлапета не само се държаха за ръце, те ходеха прегърнати през вратовете – тънки като опашата на Мъркана вратове, две щастливи прегърнати котешки опашки с крака. Теодор накара майка си да му купи костюмче с цвят на асфалт- къси панталони, сива фланелка с къс ръкав и когато хлапетата се разхождаха по улицата, не се познаваше дали те се разхождат по улицата, или улицата се разхожда по тях. Две диви сиви петна, а след тях рижа като облак, зад който наднича слънцето, крачеше Мъркана с два конеца, вързани около врата й и две парчета бяла хартия, върху които трябваше да е написано „Ела, Тоше“ – но не беше написано съвсем нищо.Въпреки това Теодор знаеше, че там е написано „Ела“ и идваше. Тоша също знаеше какво не е написано на празните бели парчета хартия и веднага се появяваше.- Знаеш ли какво? – каза един ден тя на Теодор. – Мама може да прави магии. Казва на хората каква вест ги чака. Дадат ли й два лева, тя им казва, че ги чака нещо лошо. Ако й дадат десет, им казва, че още утре ги чака нещо добро като мед. Но мама вярно знае разни работи. „Направи една топка от кал, една малка топчица от кал, която изкопай от нашия двор. И я дай на Тошко – каза ми мама. - Той да я държи и така никога няма да го пращат на градина и по цял ден ще си играе с тебе. Ще ти дава да ядеш неговото ядене.“ Мама казва, че съм надебеляла, откакто ям твоето ядене, Тоше. Но вече няма да го ям. Страх ме е да не отслабнеш.Още преди бащата на Тоша да си допие въздуха – Тоша вече беше научила, че хората пият въздух – се появи Теодор. Беше направил една малка топчица.– Това е единствената кал, която намерих у нас - призна той. - Дръж я, за да не ходиш на детска градина и да си играеш с мене.- Но аз не ходя никъде - обясни Тоша, но взе топчицата, после двамата заедно направиха топка от калта в двора, където под сянката на храста, останал от предишните стопани, дремеше бидонът с ракия.Вечерта майката на Теодор изхвърли топчицата и на сутринта момчето вдигна температура. Температурата го мъчи, докато върху перваза на прозореца не се покачи Мъркана с цели три конеца и три парчета хартия, вързани около врата й. Въпреки температурата Теодор се измъкна от леглото, едва се довлече до улицата и що да види! Цял ред кафяви топчици го чакаше по средата на улицата и до тях, тънка като крило на врабче, стоеше Тоша. Хлапето, толкоз ситно, че можеше да се побере в пръстен, държеше нещо в чаша.- Мама го направи. Веднага ще ти мине.Нещото беше горчиво и гадно, но очевидно температурата мразеше горчиви, гадни неща в чаша и момчето веднага оздравя. Майка му не можа да повярва на очите си, като видя двете хлапета, котешките опашки, стиснали калени топки в ръце. Изглежда нещо си приказваха, но не се чуваше какво, дори Мъркана не чуваше.След това издигнаха между двете къщи стена – едната подмладена, боядисана, с гримирани прозорци, които можеха да летят, с райграс и рози около стените, а другата с изприщена мазилка, разместени керемиди, дървени прозорци, в които живееха червейчета и лампа, мъждукаща като фар на стар форд, едва-едва сякаш не светеше на кола, а блещукаше над люлката на бебе. Тази стена раздели двете деца.Може би това се случи две години след пристигането на Теодор, неговата майка и неговия висок баща. От едната страна на стената, грабнала черпак, бе клекнала Тоша. Черпакът бе съвсем нов, с него майката на Тоша готвеше картофената чорба, боба, лещата. Често, ако човек минеше по асфалтираната улица, която много приличаше на сърдития ноември, и надникнеше към окапалата мазилка, виждаше едно хлапе с този черпак – по-голям от него самото. То ровеше във фугите между камъните.От другата страна на оградата едно момче, упорито като дръжката на черпака, също ровеше във фугите между камъните. Момичето казваше тихо от своята страна на зида: „Тоше“. Момчето откъм къщата, която искаше да отлети, също казваше „Тоше“, а една котка, рижа като листо на кестен през ноември, свистеше над зида, а на врата й бяха вързани – сигурно хиляда конци с бели парчета хартия, върху които само Теодор и Тоша знаеха какво не беше написано.Понякога майката на Теодор измъкваше от ръцете му лъжицата, с която хлапето искаше да пробие зида, но това не помагаше, защото хлапето измъкваше всичките нови лъжици от бюфета, между които имаше две сребърни. Когато случайно бащата на Теодор забравеше да заключи входната порта – вече къщата се сдоби и с такова предпазно средство от стомана - Теодор светкавично се измъкваше от красивия двор с рози, лалета и всякакви цветя, които само една много дебела енциклопедия знаеше как се казват; и още по-светкавично, като същински електрически ток, се вмъкваше в двора с големия бидон, пълен с ракия.Тогава момичето, дребно като малък снежен човек, който се топи през март, изскачаше, следвано по петите от котката. Двете деца нищо не си казваха, прегръщаха се през вратовете и никак не се показваха на улицата, която беше тяхната майка, а се скриваха зад бидона с ракия, зад ноември и есента. Момчето измъкваше от джоба на новата си светлосиня риза едно криво топче от глина и го даваше на момичето. Момичето също му даваше една топчица, още по-малка, направо нищожна, и съвсем скоро след това майката на Теодор казваше на бащата на Тоша:- Нали вече взе парите и се разбрахме? Ако още един път пуснеш сина ми да влезе в окаяния ви двор, ще си прибера парите, ще си взема и пералнята, която ви дадох. Разбираш ли ме?- Разбирам те, но не знам какво е „окаян“ – отвръщаше тихо, като арестуван, бащата на Тоша, потупваше момчето по рамото и му поръчаше: - Отивай си, Тоше.- Той е Теодор – подчертаваше прецизно като нож майката, хващаше сина си за ръка, вземаше каленото топче от ръката му и измъкваше хлапето от къщата – каюта, която всеки ден губеше от своята мазилка и потъваше още по-дълбоко в собственото си мазе.- Двете ми по-големи щерки се ожениха – обяви бащата на Тоша, сякаш това имаше някакво значение. – Ще изуча Тоша…Той изсипа ракията от чашата си на земята, за да придаде най-голямо значение на думите си. В ракията винаги има значение – знаеше човекът. В краката му, червена като опечена чушка, се мотаеше котката с пет бели парчета хартия, вързани около врата й. – Ще я изуча за нещо важно.По някое време от къщата, която беше преборила старостта, хората наистина отлетяха. Теодор, майка му и баща му ги нямаше, напразно котката и белите парчета хартия се катереха по стената. Напразно момичето дълбаеше с черпака фугите на каменната ограда. Напразно запазваше половината филия, намазана с маргарин, и я оставяше пред стоманената порта, зад която беше потънала гримираната, боядисана и вече млада съседска къща.Тънкото момиче стана още по-тънко. Вдигна температура. Горчилката в чашата, която свари майка му, не помогна. Не помогна дори докторът, който за пръв път прекрачи прага на стаята със старата, уморена мазилка. Двете по-големи сестри, вече омъжени, никога не бяха имали нужда от лекар. Горчилката, която измътваше майка им, беше по-силна от доктора. Сега момичето лежеше на най-топлото място в къщата, близо до чорбата с боба върху печката, до него, вярна като зимата, лежеше Мъркана с празен бал лист хартия на врата.По едно време бащата, който се беше уплашил толкова, че не поглеждаше към дълбокия бидон с ракия, каза:- Ела, Тоше. Ела, татко. - Прегърна момичето.- Виж какво съм ти донесъл. - Ръката му, кафява и корава, та чак черна, измъкна от джоба две парчета розов тебешир. – Я нарисувай на улицата едно човече.- Не мога – каза момичето и на истина не можеше.- Човек дори когато не може, пак може – отвърна неясно бащата. – Нарисувай тогава половин човече.Беше много необяснимо и глупаво да видиш как един висок тъмен човек с риза, която приличаше на площад върху гърба му, подкрепя мълчаливо момиче, не дете, а фунийка сладолед, съвсем малка и излишна в хладната есен. Есента е заета да застила с окапалите листа пътеките, за да си отиде по-бързо от нашия град. Тук сме много лоши - бе казал веднъж бащата на Тоша.- Не. Той не е лош – възрази момичето. Бащата знаеше как се казва този „той“.Момичето нарисува половин лице - половин чело, едно око, едно ухо, половин брадичка, половин нос.- Защо така, Тоше? – попита бащата. – Да си виждала човек с половин глава?Но момичето нищо повече не нарисува и заспа в ръцете на баща си. Половината лице остана така в събота, в неделя и ако се зададеше дъжд, облакът правеше завой и носеше дъжда на някоя друга улица. Недорисуваното лице чакаше - черупка на розова мида, крива и огъната на асфалта.Но в понеделник се случи нещо – понеделник винаги се случва нещо, което кара къщата, тръгнала да излети от основите си, да се върне отново у дома, на асфалтовата улица.- Ела да видиш! – каза бащата на Тоша. – Бързо. -Тоша имаше още температура, затова бащата, така угрижен, че заедно с ръцете и лицето му бе станало кафяво, вдигна детето от най-топлото място до тенджерата – този път с леща. Изнесе го от къщата, в която електрическата крушка мъждукаше по навик като фар на стар форд, мина покрай храста, сборен пункт на малките гарванчета, и го занесе навън на асфалта.Там, да се чуди човек как бе станало това, някой бе нарисувал със син тебешир едно око, едно ухо, половин брадичка, половин нос и половин чело. Беше станало страхотно обло лице на дете, което се усмихва – така се усмихва, че и гарваните от гнездата си в старата череша се усмихваха, асфалтът започваше да танцува, и небето, която беше повече асфалт, отколкото небе, изведнъж се проясни.-Тошко! – викна момичето в своята сива рокличка и температурата с цвят на асфалт избяга като най-големия страхливец от града. – Тошко!Тази вечер момичето си изяде пълна паница с леща, изяде кашкавала, който баща й беше купил специално за нея, шунката също изяде. Но нещо беше изчезнало от двора без трева – бидонът с ракия беше изчезнал.- Защо лъжеш детето?- каза жената, която можеше да прави горчилка по-мощна от температурата. – Не трябваше да ги рисуваш тия уши и очи с тоя син тебешир. Що не го хвърлих в реката… Утре ще вдигне още по-висока температура.Мъжът нищо не каза. Но той можеше нищо да не казва само една минута.- Да имаше малко ракия – все пак въздъхна той.- Къде се пропъди котката? – измърмори жената, която можеше да ти каже всички хубави неща, които ще ти се случат след два месеца, ако й дадеш десет лева. – Откакто котката се пропъди, детето крее.Но котка, рижа като огъня, който може да прави чорба от боб, от леща, от картофи на тая стара и печена печка, такава котка, която може да чете какво е въобще не е написано върху празните бели парчета хартия, не може да се изгуби.Наистина не може.На другия ден, а може да е било на другата седмица – никой не знае, защото онова лице наполовина розово, наполовина синьо стоеше на улицата като улична лампа, каквато никой не беше сложил на тази улица…. Това лице даже и на лице не приличаше, но момичето всеки ден ходеше до него. Нищо не казваше. Може би наум изричаше „Тоше, Тоше“, но само лице, нарисувано с розов и син тебешир, може да чува всичко, което едно дете казва наум.Сигурно една седмица, но по- вероятно и много по-сигурно след два дни, на асфалтираната улица се появи една рижа, та пламнала в пламъци котка, с конец около врата, с бяло, чисто ново парче хартия, а след котката – едно момче, с торба сини тебешири в едната ръка, и топче – криво и малко сплескано - от кал.- Тоше! – извика момчето. Котката сигурно извика нещо заедно с него, но момчето не разбираше котешкия език.- Тоше! Тоше!Тогава тихо като Мъркана, като облак тихо, тихо като есента, едно момиче, слабо, защото температурата прави децата още  по-слаби, излезе от къщата с окапалата мазилка.Момичето първо разтри очи с пръсти, защото не вярваше кого вижда, после разтвори ръце и полетя. Тичаше, тичаше, тичаше. Много бавно тичаше.Момчето обаче тичаше много бързо.След три секунди две деца, прегърнати и тънки, направо котешки опашки, рисуваха детско лице – обло и малко кривичко.Едното ухо розово, другото – синьо.", "date": "2017.10.28", "title": "Двете хлапета и улицата: разказ от Здравка Евтимова"}
{"url": "https://offnews.bg/horoskop/horoskop-za-28-oktomvri-3-noemvri-665737.html", "text": "Трудно 7-дневие за делови и лични партньорства, чакали сте едно, идва друго. Повечето Овни са разумни и поне в службата ще поддържат тихо и безупречно рутинните задължения, шефът цени лоялността им. Даже да не ви е интересна работата, с която сте натоварени, отложете амбициите и избягвайте спорове с колеги, клиенти, близки. До четвъртък все има нещо, което ви дърпа за езика, а идва време, когато ще стабилизирате връзки и ако искате, бързо ще създадете нови. И в любовта има различия, но вие можете да ги надмогнете елегантно.Тези 7 дни са по-напрегнати и ако не действате предпазливо, нищо чудно да се ощетите. Не са малко и моментите, в които Телците ще чувстват, че околните ги товарят със задълженията си, обаче не уважават подобаващо техните усилия и принос. Споко, ще се справите със ситуацията, ала избягвайте разправиите, сега трябва да вземате и решенията съвсем самостоятелно. Вярно, до вторник това намалява или бави постиженията ви, в сряда пък зависите от капризите на шефове. Не се отказвайте от започнатото, имате сили да преодолеете спънките.С края на октомври идва край и на ваши делови и лични проблеми, вероятно ще дадете предимство на първите. Близнаците постепенно разчистват редица неразбирателства с колеги и клиенти, ако околни са ги оплитали в служебни интриги, ще трябва да признаят уменията и правотата им. Мнозина с радост поемат задачи, надяват се на по-високи доходи, още във вторник ще усетят, че всичко пак зависи от благосклонни шефове. Ако се върнете към стари идеи, добавете нови знания. Любовна раздяла за някои, но бързо се преориентират...До края на октомври делата ви се объркват, следва да действате предпазливо и да не бързате. Раците получават и любезни предложения за помощ, ще звучат изкусително, но е по-добре да анализират офертата, за да не се окаже, че са приели да зависят от неподходящи хора. Същевременно бъдете сигурни, че усилията ви в службата, а и за добруване на близките, и сега няма да останат напразни. Първите 3 дни на ноември работата ви тръгва трудно, но възходящо. Избягвайте претоварване, преместване и разбира се, любовните авантюри.И вашите дела май тъпчат на място, но периодът е такъв, изисква повече да проучвате условията за изява и печалби. При група Лъвове най-ефективно ще бъде да търсят посредници, даже с отдавнашни партньори са имали спорове, а в новите сфери на дейност ще им е нужно по-дълго време, докато клиенти и шефове уверят, че са професионалисти от висока класа. Ще се намери кой да помогне, във вторник приятели предлагат сътрудничество, в четвъртък ще се убедите, че направените стъпки са твърде плодотворни. В любовта хармония.На вас 7-дневието ви дава възможност за отдих и развлечения. Не че Девите си нямат грижи, още не е време да се захванат с мащабни делови проекти. Задават се доста запознанства по служебна линия, търсете сериозни личности, които да ви подкрепят, вместо да се надявате на парвенюта. От понеделник мнозина се стремят към големи печалби, сътрудничество със случайни хора може и да не е уместно, във вторник ставате свръхкритични. Ноември ще ви насочи към нови планове, обмислете ги добре, а може и любов да ви запали за трудов героизъм.През тези дни си чертаете големи планове, да действате по идеите е още рано. Хубавото е, че сладкодумните Везни привличат симпатии и потенциални съюзници, скоро ще сложат сътрудничеството на здрава основа. Използвайте времето до вторник-сряда за проучване на условията, ако има как – вписвайте се в планове на шефа, но без пътуване, преместване, смяна на дейност. Ще изградите равностойни партнъорства, като се налага - поемате много чужди задачи и не настоявайте на мнението си. Флиртувате с удоволствие, но до там.Ще останете доволни от свършеното през периода, макар че задачите ви не са леки. Пък и доста Скорпиони искат така да подредят нещата в служба и вкъщи, че да бъдат сигурни в успешния финал. Е, има и скрити рискове, до вторник не прибързвайте с решения, ако се наложи – търсете дискретен начин да парирате чиновническите номера. Виждате грешки и на близки хора, но с търпение и принципност ще помогнете да ги преодолеят. В четвъртък ще останете доволни от печалби, а по-важно, и от подходящата компания, в която попадате.Кипите от енергия да покажете какво можете в деловата сфера, а е по-вероятно да се наложи да дадете заден за някои идеи. За Стрелците пречките започват да се трупат от понеделник, дано да са обмислили точно своя план, пък и да не се преуморяват. Във вторник и сряда останете по-назад в екипи, съобразявайте се с чуждите задачи, изяснявайте своите. Предстои трудна и съсредоточена работа, внимавайте да не се изнервите и да се изпокарате с близки в петък. В любовта не се налагайте, и да постигнете своето, няма да сте много доволни.Трудно 7-дневие, ще наложи да промените свои планове. Пред група Козирози пречките никнат като гъби, обаче те не бива да се отклоняват от пътя си, задълженията им са ясни и твърди. В понеделник уреждайте административни, правни и финансови въпроси, във вторник и сряда обърнете повече внимание за привличане на съмишленици. Заради тях може да направите и стъпка назад, да ги убеждавате за общополезни начинания, да поемете от техния товар. В петък не спорете с обичаните хора, извинете се за грешки, поучете се от тях...Периодът е по-динамичен, дано удържате желанието за бърза изява и печалби. Лесно е да се каже, но Водолеите имат хиляди идеи за дела и обществена дейност, ще търсят съмишленици за по-големи промени от понеделник. Във вторник и четвъртък ще преглъщате доста тревоги, просто трябва да уреждате и финансови, и административни въпроси. Бъдете внимателни, постепенно до петък назряват конфликти, и то с по-близките, не споделяйте тези проблеми с други. И не бързайте да разкривате чувства пред избраника си, щом той мълчи.През тези 7 дни ви чака доста работа, привлечете сътрудници, помощ. Рибите са чаровни и в много случаи уговорките за общи начинания стават бързо, а и околните имат какво да предложат. От понеделник обаче може да уловите тяхна неискреност, егоизъм, което хич няма да ви хареса. Краят на октомври ви зарежда с решимост да се справите с набелязаните задачи, пречките няма да ви притесняват, нито човешките слабости – с такт и упоритост изпълнявате поети задължения. С половинката ще преодолеете всеки проблем, ала заедно.", "date": "2017.10.28", "title": "Хороскоп за 28 октомври – 3 ноември"}
