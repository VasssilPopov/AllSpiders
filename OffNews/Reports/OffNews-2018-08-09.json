{"url": "https://offnews.bg/112/noshtna-aktcia-po-iuzhnoto-chernomorie-za-nachalo-hvanaha-sutenior-s-685994.html", "text": "Тази вечер по Южното Черноморие се провежда полицейска операция срещу шофьори, седнали зад волана след употреба на алкохол или упойващи вещества.Полицията също така проверява за крадени коли и лица, обявени за общодържавно издирване.За покриване на района са командировани служители от \"Охранителна полиция\" от вътрешността на страната, съобщава БНТ.В началото на акцията служителите на реда са арестували сутеньор в Приморско - в колата му е пътувало момиче на 18 години. В автомобила на сутеньора полицаите са открили синтетична дрога, съобщава bTV.В Китен пък е арестуван шофьор, седнал зад волана след употреба на амфетамини.", "date": "2018.08.09", "title": "Нощна акция по Южното Черноморие, за начало хванаха сутеньор с наркотици в Приморско"}
{"url": "https://offnews.bg/kultura/jeremy-pred-offnews-za-liatoto-muzikata-i-golemite-kontcerti-s-ostav-685979.html", "text": "Няма как да го скрием - Jeremy? са една от най-любимите столични банди, а 2018 година определено им е успешна.Нов албум, голям концерт, а сега и общо турне с Остава и Gravity Co. Феновете на българския рок и алтернативна музика пък със сигурност няма от какво да се оплачат - концерти и на морето, и в града, в допълнение към новия репертоар.Първият от съвместните концерти на трите банди ще се проведе на 12 август в Бургас, а след това музикантите ще разтърсят Пловдив на 31 август. Двата концерта ще се проведат в летните театри на двата града, а събитията са първи по рода си - комбинация от рок, инди рок и електронна музика на една сцена.Gravity Co. се завърнаха официално на сцената тази година, след близо 4 годишно отсъствие. Първите им два концерта се проведоха през февруари в столичния клуб \"Терминал 1\" и бяха напълно разпродадени.Наскоро Jeremy? промотираха ново видео, а група Остава откриха сцената на най-новото място за жива музика в София – Кино Кабана, с акустичен концерт на 18 юли.За колаборацията между трите групи, мини-турнето, лятото и музиката си говорим с Ерсин и Таш от Jеremy?, които, както винаги, имат какво да споделят:На Лично аз съм страшен фен и на Остава и на Gravity Cо. \"Пинг Понг\" е албума, който ме накара да повярвам, че има смисъл да се прави алтернативна рок музика в България. Стилово се различаваме, но мисля че и трите групи се възприемат като представители на рокендрола. За нас тези събития са изключително важни и се вълнуваме да споделим сцената точно с тези хора. Остава и Gravity Co. са две от любимите ми български банди, точно те са музикантите, от които сме вдъхновени и респектирани.Когато излезе първият албум на Gravity Co., беше наистина голям успех за българската сцена, защото момчетата правят музика на ниво, а това е нещото, към което винаги сме се стремели и ние. С група Остава преди всичко сме приятели и споделяме безброй забавни случки и съм сигурен, че в тази колаборация концертът ни на 12-ти август в летния театър в Бургас ще бъде поредният запомнящ се момент. Очакваме ви! Този град е дал на българската музикална сцена много добри музиканти и миксинг инженери, сред които е и Янко Генов, който работи и по двата ни албума. Концертите ни в Бургас са едни от най успешните, а феновете са истински! Емоцията, която ни връща публиката, е страхотна и зареждаща, а точно от това имаме нужда. Група Jеremy? винаги се чувства добре на морето, а Бургас е една от любимите ни дестинации. Нямаме търпение, защото за първи път Летния театър в града ще бъде наш домакин.Всъщност, това е чудесна идея! Може и да се възползваме от това и да направим обща група. Елате и ще разберете! Аз лично много се радвам, че тези концерти се възприеха толкова добре. Целта на тези събития е да покажем, че между групите има приемственост. Изключително е важно артистите във България да са обединени. Независимо какъв е стила музика, който изпълняват. Мисля, че публиката усеща това в общите ни концерти и това ги зарежда позитивно. Да наистина се получава добре. Тези събития са изключително приятни за нас, защото няма нищо по-хубаво от това да се видиш с феновете си отблизо и обмисляме, да се правят и за в бъдеще не само в София, но и в други градове в България. Интересното е, че покрай летните ни концерти, намерихме време да се съберем за втора поредна година в Каварна. Мястото не е случайно, защото точно там се родиха идеите за песните от втория ни албум. И тази година решихме да следваме изпитаната рецепта: на морето сме, като добавим плажа и лятното настроение, получаваме вдъхновение. Надяваме се това да се превърне в традиция. Страшно съм щастлив от новите неща, които направихме в Каварна. Нямам търпение да ги споделим с нашата публика! Изненади. Турнетата са ни любима част, защото обикаляме голям брой локации, срещаме се с фенове и това ни зарежда. Очаквайте и нова продукция от Jеremy?. Следете страницата ни, където скоро ще обявим всичко ново, което предстои. За нас е голямо удоволствие да се събираме точно в тази комбинация и се надявам да се видим на юбилейното издание. Групата, която според мен липсва в списъка, е P.I.F.", "date": "2018.08.09", "title": "Jeremy? пред OFFNews за лятото, музиката и големите концерти с Остава и Gravity Co."}
{"url": "https://offnews.bg/futbol/dinamo-zagreb-prodade-zashtitnik-na-lestar-za-13-mln-evro-685978.html", "text": "Преди няколко часа Динамо (Загреб) финализира третия най-голям трансфер в историята си, продавайки 21-годишния централен защитник Филип Бенкович на английския Лестър за 13 млн. евро. Популярният като Биг Бен (висок е 194 см) бранител подписа петгодишен договор с „лисиците”.На първите две места в престижната класация на клуба, който за малко повече от 10 години е продал играчи за 150 млн. евро са трансферите на Марко Пяца в Ювентус (23 млн. евро) и на Лука Модрич в Тотнъм (21 млн. евро).Бенкович е юноша на клуба от „Максимир”, а за първия отбор в последните три сезона има 54 мача и 2 гола. През миналия сезон в Първа хърватска лига той бе един от най-добрите играчи за отбора си, а и в цялото първенство. Филип е юношески и младежки национал на Хърватия. Към трансфера му в Лестър под формата на бонуси могат да се добавят още 2 млн. евро.Той може да дебютира още в първия кръг на новия сезон във Висшата лига срещу Манчестър Юнайтед.„Ще дам цялото си сърце за Лестър и неговите фенове! Надявам се, че ще постигнем добри резултати и класиране през новата футболна година. Амбициите на клуба са големи. Тук всичко много ми харесва, а и това е голяма крачка в кариерата ми, при това много важна. Безкрайно съм щастлив, че съм тук”, заяви Бенкович пред официалния сайт на новия си клуб.", "date": "2018.08.09", "title": "Динамо (Загреб) продаде защитник на Лестър за 13 млн. евро"}
{"url": "https://offnews.bg/politika/bsp-krasna-poliana-se-vdigna-v-zashtita-na-maduro-685971.html", "text": "Районният съвет на БСП - Красна поляна категорично осъжда терористичния акт във Венецуела и опита за убийство на демократично избрания президент Николас Мадуро, съобщиха от столичната организация на Столетницата.Според социалистите атентатът в Каракас е акт на насилие срещу легитимно избрания от венецуелския народ държавен глава, срещу държавността, срещу свободата и демокрацията.Те обаче уточняват, че са убедени, че Венецуела ще победи тероризма и венецуелската демокрация ще надмогне опитите за търсене на политически решения с насилие.Според тях Венецуела ще продължи да бъде пример за демократично социалистическо развитие, за което мечтаят и другите народи в Латинска Америка.Декларацията на БСП-Красна поляна е подкрепена от народните представители от „БСП за България“, които са членове на Групата за приятелство България – Венецуела в 44-тото НС и от Комунистическата партия на България с първи секретар Александър Паунов.", "date": "2018.08.09", "title": "БСП-Красна поляна се вдигна в защита на Мадуро"}
{"url": "https://offnews.bg/razsledvane/kompiutarna-firma-shte-dostavia-testove-za-chuma-po-zhivotnite-za-336-685950.html", "text": "Фирма с основна дейност продажба на компютри, хардуер и периферни устройства ще доставя тестове за потвърждаване на чума по животните за 336,184 лв.\"Глобул вижън 2018\" е единственото дружество, което отговаря на условията на обществената поръчка, обявена от Българската агенция по безопасност на храните на 7 август. Тя е за доставка на \"диагностични ветеринарномедицински средства за чума по дребните преживни животни\".От описанието на поръчката става ясно, че предметът е диагностичен кит \"Елайза\" за откриване на антитела и антиген срещу вируса на чума по дребните преживни животни - 41,280 дози на обща стойност 276,364 лв. без ДДС.\"Елайза\" е метод в имунологията за детекция на патогени. Китът цели откриване на антитела, които вирусът е образувал в тялото на вече инфектираното и болно животно.Под \"кит\" се разбира абсолютно всичко необходимо за извършване на конкретния анализ - субстрати, ензими, буфери, в някои случаи дори епруветки, пипети и накрайници, но без самия апарат.БАБХ търси още да закупи \"набор от китове за диагностика на чума по дребните преживни животни чрез метода на полимеразно-верижна реакция (PCR) в реално време\" - 2 000 дози с прогнозна стойност 59 820 лв. без ДДС.RT-PCR e молекулярно-биологичен метод, който показва дали в животното е наличен вирусен генетичен материал. Това е генетичен тест, който се използва и от френската лаборатория, доказала .Видът на обществената поръчка е договаряне без предварително обявление. Тя не е разделена на обособени позиции, а прогнозната стойност за нейното изпълнение е 336,184 лв.Защо процедурата е договаряне без предварително обявление? Мотивът на БАБХ е, че е необходимо неотложно възлагане на обществената поръчка, тъй като има \"наличие на изключителни обстоятелства и не е възможно да бъдат спазени сроковете, вкл. съкратените, за открита, ограничена процедура или състезателна процедура с договаряне\".От агенцията са изпратили покана за участие на една единствена фирма - \"Глобул вижън 2018\" ЕООД. Френската клиника \"ID VET\" е производител на диагностикумите, предмет на обществена поръчка. Тя от своя страна е оторизирала \"Глобул Вижън 2018\" да предлага техните продукти. Поканеното дружество също така е получило сертификат за регистрация на тестовете по т.3 () от предмета на поръчката, което значи, че \"Глобул вижън 2018\" единствено отговаря на така поставените условия. Справка в търговския регистър показва, че дейността на дружеството е \"продажба на компютри, хардуер, периферни устройства, електронно офис оборудване и софтуерни продукти, ремонт, поддръжка и рециклиране на компютри, изграждане и поддръжка на компютърни информационни системи, програмиране, консултации в областта на информационните технологии\" - нищо общо с предмета на обществената поръчка.Впечатление прави, че \"Глобул вижън 2018\" е регистрирана на 6 юли 2018 г., едва месец преди БАБХ да обяви поръчката. Внесеният капитал в дружеството е 500 лв.Отварянето на офертите и договарянето ще се проведе от комисия на 15 август в сградата на ведомството.OFFNews потърси за коментар по обществената поръчка БАБХ, оттам отказаха да отговорят устно на въпросите ни и поискаха да ги получат писмено. Изпратихме ги и очакваме отговорите им.", "date": "2018.08.09", "title": "Компютърна фирма ще доставя тестове за чума по животните за 336 хил. лв."}
{"url": "https://offnews.bg/volejbol/plamen-konstantinov-palnite-zali-sa-naj-silnata-motivatcia-na-natcion-685983.html", "text": "Селекционерът Пламен Константинов говори за участието на българския национален отбор по волейбол на световното първенство, което ще стартира след месец. \"Лъвовете\" се готвят вече три седмици на високопланинската база \"Белмекен\".\"\", каза Константинов.Страната ни отново има честта да е домакин на световно първенство за първи път от 48 години насам. България е в Група D от първата групова фаза от шампионата заедно с Куба, Финландия, Иран, Полша и Пуерто Рико. Положителни резултати отвеждат \"лъвовете\" до втората фаза в \"Арена Армеец\" в София от 21 до 23 септември.", "date": "2018.08.09", "title": "Пламен Константинов: Пълните зали са най-силната мотивация на националния отбор"}
{"url": "https://offnews.bg/politika/zadalzhavat-pensionnite-druzhestva-da-garantirat-minimalen-razmer-na-v-685980.html", "text": "Пенсионните дружества ще бъдат задължени да гарантират минимален размер на пожизнената допълнителна пенсия.Това стана ясно на среща на социалния министър Бисер Петков със синдикатите и пенсионноосигурителните дружества, съобщи Дарикнюз.Размерът на втората пенсия ще се изчислява на базата на реално събраните осигуровки по партидата. Ако доходността е положителна, размерът ще е по-голям, посочи министър Петков.Промените в Кодекса за социалното осигуряване предвиждат българите, родени след 1959 г., да получават пожизнена допълнителна пенсия, ако натрупаната в партидата им сума позволява месечен размер от поне 20% от минималната пенсия за стаж и възраст.Ако партидата не стига за пожизнена пенсия, човек ще може да избере разсрочено плащане за 5, 10 или 15 г. В случай че сумата е твърде ниска, тя ще може да се получава и наведнъж.За първи път през 2021 г. право на втора пенсия ще имат жените, родени през 1960 г. Мъжете ще получат допълнителната през 2024 г. Във втория стълб на пенсионната система се осигуряват всички работещи в трета категория труд, родени след 1959 г.", "date": "2018.08.09", "title": "Задължават пенсионните дружества да гарантират минимален размер на втората пенсия"}
{"url": "https://offnews.bg/sviat/mazh-otvori-kashta-za-gosti-slozhi-kameri-v-butilki-ot-shampoan-kraj-685972.html", "text": "Мъж призна пред съда в Нова Зеландия, че е заснел 34 жени със скрити камери, докато се къпели в къщата му за гости, съобщи Би Би Си.Камерите криел в бутилки от шампоани, разположени така, че да се показват телата им между раменете и коленете. След като гостенките влизали да си вземат душ, мъжът ги активирал чрез дистанционно управление.Той е направил 219 тайни записа за 3 месеца, които публикувал в порнографски сайт.Когато бил арестуван през февруари, той казал на полицията, че го е направил заради тръпката и риска да бъде уловен.Адвокатът на мъжа помоли съдът да запази в тайна самоличността му, тъй като съпругата му страдала от здравословни проблеми, които можели да се влошат при подобен стрес. В отговор съдът отбеляза, че той е нахлул в личното пространство на 34 жени и няма как да моли за дискретност.", "date": "2018.08.09", "title": "Мъж отвори къща за гости, сложи камери в бутилки от шампоан край душа и снима голи 34 жени"}
{"url": "https://offnews.bg/obshtestvo/prof-gencho-nachev-s-vlogove-za-6-mln-leva-69-direktori-na-bolnitci-685985.html", "text": "Директорът на столичната болница „Св. Екатерина“ проф. Генчо Начев и съпругата му притежават къща с двор в София и къща в Казанлък и четири апартамента в София. Двамата имат още три автомобила, както и влогове на стойност общо 6 126 715 лева. Това става ясно от  в Комисията за противодействие на корупцията и за отнемане на незаконно придобитото имущество. Начев е декларирал, че двамата имат налични 70 000 лева, както и влогове във фондове и инвестиции в размер на общо 1 803 615 лева.От декларацията става ясно още, че Генчо Начев е член на управителните съвети на Българска Федерация по Тенис, \"Фондация Българска роза - 97\" Казанлък, \"Българско дружество по кардиохирургия\", \"Тенис клуб при НСА\"-София, \"Алфа клуб \"Да оцелееш\"-София, Фондация \"Св. Георги Победоносец - войн\" Пловдив, като и има акции и в три поликлиники в Унгария, Полша и Хърватска. Шефът на Правителствена болница Любомир Спасов е заявил, че притежава апартамент в София, купен през 2001 г., на стойност 73 500 лева. Той притежава още и половината от къща с двор в София, придобити през 1999 г.Спасов е обявил още, че има лека кола „Мицубиши“, купен през 1998 г. за 9000 лева. Шефът на болница „Лозенец“ е декларирал два депозита в размер на съответно 6349 лева и 66 267 евро. Спасов има и заем на стойност 650 000 лева.Директорът на ВМА Венцислав Мутафчийски е декларирал, че притежава по половин от два апартамента в София. Първият е придобит през 1997 г. за 2 100 000 лева, а вторият – през 2007 г. за 69 000 лева.Мутафчийски е собственик още на половината от мотор и два леки автомобила – БМВ, купено за 14 500 лева през 2015 г. и \"Тойота\", купена през 2016 г. за 20 000 лева.Шефът на столичната болница „Пирогов“ Асен Балтов е декларирал, че притежава апартамент в София, купен за 65 012 лева през 2006 г., както и половината от апартамент в Арапя. Балтов е посочил още, че притежава налични средства 40 000 евро и 4 депозита за 16 000 лева, 1000 лева, 4000 лева и 78 450 евро. В същото време той има и 5 кредитни карти, ипотечен кредит в размер на 21 195 евро, задължение по договор за лизинг – 28 120 лева, и два потребителски кредите – за 16 758 евро и 49 000 лева. Той има и вложения в инвестиционни фондове и инвестиции в размер на 33 000 лева.Новият шеф на Здравната каса Дечо Дечев е подал декларация в качеството си на директор на Университетска болница „Св. Иван Рилски“ в София. Двамата със съпругата му притежават къща с двор в София за 170 000 лева, мезонет в Гърция за 160 000 лева, къща в Чехларе, къща в Рибарица, парцел в Шипка и два апартамента, къща с двор и магазин, получени по наследство.Дечев има четири депозита – в размер на 208 000 лева, 1100 евро, 29 000 лева и 8000 евро, а съпругата му има влог от 250 000 евро. Тя има и автомобил, купен през 2015 г. за 34 000 лева.Шефът на „Шейново“ Румен Велев и съпругата му са декларирали налични средства в левове, долари и евро на обща стойност 1 024 869 лева. Велев има и влог в размер на 20 000 лева.Шефката на Първа АГ болница „Св. София“ Гергана Коларова и мъжът ѝ притежават три апартамента в София и апартаменти в Благоевград и Боровец. Двамата имат още и три автомобила. Коларова е декларирала още четири депозита – два нейни и два на съпруга ѝ, на стойност 24 734 лева, 108 500 лева, 53 000 евро и 6500 евро.Директорът на „Майчин дом“ Иван Костов има апартамент в София и вила във Владая. Той е декларирал и налични средства в размер на 90 507 лева и 12 286 лева. Костов има и четири влога в размер на общо над 905 000 лева.Директорката на МБАЛ „Св. София“ Валентина Мазнейкова е декларирала, че заедно със съпруга ѝ притежават три апартамента в София, къщи в Драгалевци, Емона и Петрич, магазин в Петрич и два автомобила. Мазнейкова е обявила още, че има влогове на стойност близо 400 000 лева, а двамата имат заеми за общо 2 593 160 лева.Шефът на Александровска болница Костадин Ангелов е декларирал апартамент, гараж и склад в София, както и два автомобила. Ангелов е обявил налични средства в размер на 28 200 лева и депозит в размер на 7654 лева.Шефът на ВМА Венцислав Мутафчийски има три депозита на стойност 77 000 лева, 23 000 евро и 31 000 евро. Той е теглил и потребителски кредит в размер на 30 000 лева.Директорът на Университетската болница „Св. Георги“ в Пловдив Карен Джамбазов притежава по половината от къща и парцел в Пловдив. Той е декларирал още налични 20 000 лева и влог в размер на 31 733 лева, както и два заема – в размер на 160 000 лева и 7628 лева. Освен това Джамбазов има и две вложения в инвестиционни и пенсионни фондове и инвестиции в размер на 46 870 евро и 35 712 лева.От регистъра на Комисията за противодействие на корупцията и за отнемане на незаконно придобитото имущество става ясно, че 69 директори на болници със сключен договор със Здравната каса не са подали декларации за имуществото си. Сред тях е и шефът на \"Софиямед\" Йордан Пелев. ", "date": "2018.08.09", "title": "Проф. Генчо Начев с влогове за 6 млн. лева, 69 директори на болници забравили да пуснат декларации"}
{"url": "https://offnews.bg/112/mazh-zagina-zatisnat-ot-traktor-v-selo-buchino-685988.html", "text": "В село Бучино трактор се е обърнал и затиснал 79-годишния си водач.Мъжът е починал на място, съобщават от полицията в Благоевград.Трагедията е станала около 16 ч. днес.Загиналият мъж е местен жител на благоевградското село Бучино.", "date": "2018.08.09", "title": "Мъж загина, затиснат от трактор в село Бучино"}
{"url": "https://offnews.bg/temida/petimata-ot-grupata-na-ochite-ostavat-za-postoianno-v-aresta-685982.html", "text": "Специализираният апелативен съд  и остави за постоянно в ареста петима предполагаеми членове на престъпната група, на която Димитър Желязков - Очите е сочен за ръководител.В ареста остават Иван Пишиев, Радослав Николов, Иван Найденов, Венцислав Христов и Йордан Въчев, който не се яви днес в съдебната зала заради влошено здравословно състояние.На съдебното заседание днес стана ясно, че срещу групата има множество анонимни свидетелски показания и СРС-та.Според свидетелите групата се е занимавала с палежи и разпространение на наркотици, опитвала се е и да наложи монопол над погребалния бизнес в региона.Защитниците на задържаните отбелязаха, че данни за групата е имало още през 2002 г. и 2003 г., но по-активни действия от разследващите са предприети последните седмици, а досъдебното производство е образувано 2016 г. Адвокат Димитър Марковски, който защитава Въчев, каза пред БТА, че според него в този случай стари дела са обединени в едно. По думите му Въчев е задържан, за да се попълни необходимата цифра за обвинение срещу организирана престъпна група.Марковски каза още, че Въчев не е познавал Митьо Очите и няма данни за срещи с него или други факти, които да ги свързват. ", "date": "2018.08.09", "title": "Петимата от групата на Очите остават за постоянно в ареста"}
{"url": "https://offnews.bg/politika/dbg-pita-agentciata-po-privatizatcia-za-vsichki-neredovni-sdelki-ot-po-685984.html", "text": "„Движение България на гражданите“ отправи питане по Закона за достъп до обществена информация към Агенцията за приватизационен и следприватизационен контрол за приватизационите сделки от началото на управлението на ГЕРБ през 2009 година досега.От ДБГ питат колко от сделките са проверени за нередности, има ли наложени санкции на нарушителите, както и има ли основания за прекратяване на конкретни концесии, сред които на Български морски флот и Булгартабак, поради неизпълнение на договорите.От партията изразяват недоволство от липсата на прозрачност относно сделките и контролът от 2011 година до днес, които не са публикувани в регистъра на Агенцията.Според председателя на ДБГ Димитър Делчев опитът за амнистия на дължими на държавата суми в размер на 58 млн. лв. заради неспазване на приватизационните договори се прави не само, за да бъде спасен Домусчиев, а и за други. Сумата, която ГЕРБ искаха да опростят за сметка на нас данъкоплатците, може да се окаже стотици милиони, коментира той. Поради тази причина Делчев е поискал списък с всички приватизационни сделки и от 2009 до 2018 година.", "date": "2018.08.09", "title": "ДБГ пита Агенцията по приватизация за всички нередовни сделки от последните 10 години"}
{"url": "https://offnews.bg/politika/sled-ivancheva-promeniat-pravilata-za-okovi-na-krakata-685977.html", "text": "Правилата за конвоиране на арестанти ще бъдат променени. Това стана ясно думите на главен комисар Васил Миладинов,  директор на Главна дирекция „Изпълнение на наказанията\". Той даде брифинг пред журналисти пред сградата на Централния софийски затвор.Цитиран от \"Фокус\", той посочи още, че с негова заповед са променени правилата за конвоиране на лишени от свобода лица. „Пак по моя заповед е създадена комисия, която изготвя новите правила, която ще бъде утвърдена от министъра на правосъдието - Цецка Цачева, след като бъде готова\", уточни той.По думите му до края на седмицата новите правила ще бъдат изготвени, но не се знае точно кога ще бъдат прегледани от Министерството на правосъдието.Васил Миладинов коментира още, че старите правила за конвоиране, са свързани с предотвратяването на бягство на затворници. На въпрос защо Иванчева е била с пранги в съда, а организираната престъпна група на Димитър Желязков–Очите, днес не са били с такива окови, той отговори, че не може да даде информация за този случай.\"В повечето затвори има правила, които се определят на база оценка на риска за всеки отделен случай“, уточни той.Миладинов обясни, че тази сутрин, съблюдавайки всякакви човешки права, бившият кмет на район „Младост“-София Иванчева е излязла без белезници от болницата. По думите му разпространената днес снимка в социалните мрежи е стара и е от деня, в който Иванчева влезе в болница. В същото време адвокатът на бившата кметица на \"Младост\" Марин Марковски е абсурдно \"жена, която е 40 кг с мокри дрехи, да бъде оковавана с пранги на краката\". По обясненията му Иванчева в момента е в сградата на Специализираната прокуратура без пранги на краката.\"Тя досега беше настанена в болничния стационар на болницата към Софийския затвор. Днес са позволили да се извърши ядреномагнитен резонанс, което прави чест на прокуратурата. С това изследване ще видим дали туморът на хипофизната жлеза е нараснал. И затова днес, след като Иванчева приключи със запознаването с обвинението в съда, ще положи грижа за здравето си“, обясни той.Адвокатът посочи, че предстои до 15 август да се запознаят с обвиненията по делото и след това ще има право на искания за доказателства и възражения. „После прокуратурата ще прецени кое е основателно и кое – не“, уточни Марковски. Той коментира, че след като се вдигна шум в медиите прангите са били свалени от краката на Иванчева и тя е ходила на изследвания без тях, като и в момента също няма такива.„Надявам се Иванчева да е едно добро начало такова нещо да не се случва скоро. Докато лежеше в болницата също не ѝ даваха да пие енергийни напитки, но ѝ даваха да се боядисва“, каза Марковски.", "date": "2018.08.09", "title": "След Иванчева: Променят правилата за окови на краката"}
{"url": "https://offnews.bg/obshtestvo/shefat-na-firmata-s-testove-za-chuma-za-336-000-leva-az-sam-mlad-chov-685991.html", "text": "Фирма с основна дейност продажба на компютри, хардуер и периферни устройства ще доставя тестове за потвърждаване на чума по животните за 336,184 лева, разкри .\"Глобул вижън 2018\" е единственото дружество, което отговаря на условията на обществената поръчка, обявена от Българската агенция по безопасност на храните на 7 август. Тя е за доставка на \"диагностични ветеринарномедицински средства за чума по дребните преживни животни\".След публикуването на разследването ни от Българската агенция по безопасност на храните излязоха с, в което се казва: Късно тази вечер на редакционната поща получихме e-mail и от собственика на фирмата „Глобул вижън 2018\". В писмото си до нас собственикът не е посочил името си, но вероятно става дума за Никола Явахчов.\"Във връзка с интереса на медията ви относно дейността на фирмата „Глобул вижън 2018\" ЕООД и поканата да участва в доставката на китове и материали за откриване на чума по дребните преживни животни, бих искал в качеството си на собственик да ви информирам за следното:Фирмата ми се занимава не само със софтуерна дейност, както погрешно бе представено в някои медии. Важно е да уточня, че в предмета й са включени всички дейности и услуги, незабранени от закона. Това ми позволява да имам много по-широк хоризонт за развитие и възможности, наред с усъвършенстването на новите технологии. От близо половин година водя интензивни преговори да представям в България продуктите на френската фирма „IDvet Genetics\", водеща в производството на тестове за заболявания по животните . Така, че идеята ми да се занимавам с този бизнес датира много преди у нас да бъде засечена чума по дребните преживни животни. Окончателните преговори с френската страна приключиха на 1 август 2018 г. с договор, който ми позволи да предлагам множество диагностикуми, сред които и единствените китове за установяване на чума по дребните животни, регистрирани в страната. Той е подписан от главния изпълнителен директор на „IDvet Genetics\" Филип Поркюе.Най-важното за мен като млад човек, който иска да успее в страната си, е да правя всичко според правилата и закона. Убеден съм, че само така бих могъл да бъда не само конкурентен, но и да се изправя срещу монопола в бранша. Допускам, че настоящата медийна атака срещу работата ми идва именно оттам. Опитите за натиск, обаче ме мотивират да бъда още по-последователен и непреклонен в желанието си да развивам честен, прозрачен и законен бизнес. Вярвам, че като обективна медия ще отразите позицията ми корекно и ясно. Оставам отворен за всички ваши въпроси и вярвам, че вие също ще ми предложите реципрочна комуникация.\"", "date": "2018.08.09", "title": "Шефът на фирмата с тестове за чума за 336 000 лева: Аз съм млад човек, който иска да успее в страната си"}
{"url": "https://offnews.bg/obshtestvo/babh-za-kompiutarnata-firma-koiato-shte-dostavia-testove-za-chuma-po-685986.html", "text": "От Българската агенция по безопасност на храните излязоха с обяснение за  по дребните преживни животни, спечелена от компютърна фирма, създадена преди месец. „Глобул вижън 2018\" ЕООД е представила пълномощно от 01.08.2018 г. да регистрира и продава продуктите, предмет на поръчката, от IDvet Genetics, Франция. То е подписано от Филип Поркюе - главен изпълнителен директор. Към тази дата няма друга фирма, която да е представила пълномощно за трите кита от този производител, пише в обяснението на БАБХ.От агенцията посочват още, че предметът на дейност на фирмата включва не само продажба на компютри, хардуер и периферни устройства, но и „всички дейности и услуги, незабранени от закона\".БАБХ се аргументира, че при появата на болестта по дребните преживни животни агенцията не е разполагала с никакви диагностикуми за изследването ѝ - затова се е наложило спешно възлагане на обществена поръчка за доставка.\"По повод запитванията за обществената поръчка, възложена от БАБХ за доставка на препарати за диагностика на чумата по дребните преживни животни, ви информираме, че на 2.07.2018г. Националният диагностичен научноизследователски ветеринарномедицински институт НДНИВМИ е закупил неголямо количество китове за диагностика от „Лабор Диагностик\", дружество, регистрирано по Закона за задълженията и договорите, което е имало договор за доставка само на два мида от необходимите препарати за диагностика. Самото дружество не е било вписано в регистъра Националния диагностичен научноизследователски ветеринарномедицински институт www.ndnivmi.bg.При появата на болестта БАБХ не е разполагала с никакви диагностикуми за изследване на болестта, затова се е наложило спешно възлагане на обществена поръчка за доставка. В същото време лабораториите на БАБХ са работили отчасти и с диагностикуми, дарени от Европейската комисия, но в малки количества.На въпроса защо точно тези препарати е трябвало да се доставят, отговаряме, че това са единствените китове за диагностика на Чума по дребните преживни животни, които са регистрирани в Република България. Регистърът е публичен и е публично достъпен на интернет страницата на Националния диагностичен научноизследователски ветеринарномедицински институт www.ndnivmi.bg. Съгласно Закона за ветеринарномедицинската дейност в България може да се използват само регистрирани препарати.Преди обявяване на поръчката „Глобул вижън 2018\" ЕООД е представила пълномощно от 01.08.2018г. да регистрира и продава продуктите, предмет на поръчката от IDvet Genetics, Франция, подписано от Филип Поркюе - главен изпълнителен директор. Именно поради това и БАБХ ги покани за участие в процедурата. Към тази дата няма друга фирма, която да е представила пълномощно за трите кита от този производител.По отношение на въпросите кога е създадена фирмата, тези отговори трябва да бъдат отправени към нейните представители. При извършена проверка в Търговския регистър БАБХ е се установила, че фирмата включва в предмета си на дейност „всички дейности и услуги, незабранени от закона\".Основният мотив е, че „Глобул вижън 2018\" ЕООД фигурира в българския регистър и има пълномощно от производителя да продава тези продукти.\"", "date": "2018.08.09", "title": "БАБХ за компютърната фирма, която ще доставя тестове за чума: Постъпихме правилно и законно"}
{"url": "https://offnews.bg/futbol/tcska-pomechta-no-zagubi-ot-kopenhagen-sled-cherven-karton-i-duzpa-685993.html", "text": "Отборът на ЦСКА допусна обрат срещу датския хегемон Копенхаген в първия мач от третия квалификационен кръг на Лига Европа, който се изигра пред над 20 000 ентусиазирани фенове на националния стадион \"Васил Левски\".\"Армейците\" започнаха фантастично двубоя и откриха резултата в 15-ата минута след маркова комбинация между Кирил Десподов и бразилеца Мауридес, който успя да прокара топката под плонжа на стража на датчаните. ЦСКА играеше като равен с Копенхаген до 41-ата минута, когато настъпи повратният момент в мача.Защитникът Божидар Чорбаджийски получи пресилен директен червен картон за нарушение в средата на терена. С 10 души на терена през втората част \"червените\" удържаха аванса си до 64-ата минута, когато датският тим изравни чрез словашкия национал Денис Вавро, който порази вратата на ЦСКА със силен удар с десния крак от границата на наказателното поле.Десет минути по-късно обратът стана пълен след поредно пресилено решение на рефера, който отсъди дузпа за леко нарушение на Десподов срещу Бойлесен. Вратарят на ЦСКА Черниаускас хвана ъгъла на удара на Кенан Кодро, но топката влезе в мрежата.Резултатът се запази докрая, а реваншът е след седмица в датската столица. След мача червените фенове дълго аплодираха футболистите на ЦСКА. От своя страна играчите обещаха да дадат всичко в реванша.", "date": "2018.08.09", "title": "ЦСКА помечта, но загуби от Копенхаген след червен картон и дузпа"}
{"url": "https://offnews.bg/sviat/moskva-obiavi-novite-antiruski-sanktcii-za-nezakonni-i-nepriemlivi-685967.html", "text": "Кремъл обяви, че новите санкции, които САЩ въведе срещу Русия заради отравянето на Сергей Скрипал и дъщеря му Юлия, за неприемливи и незаконни.Това обяви говорителят на президента Владимир Путин Дмитрий Песков. \"Смятаме за категорично неприемливо обвързването на новите санкции, които смятаме за незаконни, със \"случая Солсбъри\". Още веднъж по най-решителен начин отхвърляме всякакви обвинения в контекста на възможна съпричастност на руската държава към това, което стана в Солсбъри\", обяви Песков.Той подчерта, че не може да става и дума Русия да има връзка с използване на химическо оръжие. \"Още повече ние не можем дори еднозначно да говорим за това, че е използвано такова във Великобритания, тъй като не разполагаме с никаква информация и нямаме отговор на нашето предложение към британската страна за съвместно разследване на този инцидент, който предизвиква нашето сериозно безпокойство\", каза още Песков. По думите му решението на САЩ да наложат нови санкции срещу Москва се разминават с конструктивната атмосфера, в която е преминала срещата между лидерите на двете страни в Хелзинки. \"Подобни решения, взети от американската страна, са абсолютно неприятелски и надали могат да се асоциират с тази нелека, но конструктивна атмосфера от последната среща на двамата президенти\", допълни той. Говорителят на Путин каза, че според Кремъл все още е рано да се говори за ответни мерки от страна на Москва, като допълни, че Русия запазва надеждата за възстановяване на конструктивните отношения с Вашингтон, което е в интереса на двете страни, но и на целия свят. ", "date": "2018.08.09", "title": "Москва обяви новите антируски санкции за незаконни и неприемливи"}
{"url": "https://offnews.bg/obshtestvo/babh-otmeni-zabranata-za-prodazhba-na-ptitci-po-pazarite-685953.html", "text": "Българската агенция за безопасност на храните отмени забраната за продажба на птици по пазарите.Забраната се вдига със заповед на изпълнителния директор на БАБХ д-р Дамян Илиев. Заповедта е влязла в сила на 8 август. Забраната беше наложена на 17 април поради влошената обстановка с разпространението на инфлуенца (птичи грип) в Североизточна България.", "date": "2018.08.09", "title": "БАБХ отмени забраната за продажба на птици по пазарите"}
{"url": "https://offnews.bg/tenis/grigor-dimitrov-se-klasira-za-1-4-finalite-v-toronto-video-685990.html", "text": "Най-добрият ни тенисист Григор Димитров се класира за 1/4-финалите на турнира от сериите \"Мастърс 1000\" в Торонто след нова трисетова драма.Българинът победи американеца Франсис Тиафо със 7:6(1), 3:6, 7:6. Така в следващата фаза хасковлията ще се изправи срещу южноафриканеца Кевин Андерсън, който отстрани тенисиста от Украйна Иля Ивашка със 7:5, 6:3.Най-доброто постижение на родния талант в надпреварата датира от 2014 година, когато достигна полуфиналите и бе спрян от Жо-Вилфред Цонга.В първия сет Тиафо проби за 3:2, но веднага се стигна до рибрейк - 3:3. Стигна се до тайбрек, в който Димитров бе категоричен - 7:1 точки. След почивката Тиафо спечели три поредни гейма за 5:2 и реши всичко в своя полза.Той имаше отличен шанс и в третия сет, когато бързо взе аванс от 2:0. Димитров обаче реагира чудесно и стигна до пълен обрат 3:2, връщайки пробива. Следващият критичен момент за Григор бе при 5:5, когато отрази възможност да загуби подаването си и си осигури тайбрек.В него Тиафо поведе 4:2, но Димитров бързо изравни- 4:4. След това българинът бе по-добър в решителните разигравания. По-късно тази вечер Димитров и Давид Гофен ще играят при двойките срещу Оливие Марах и Мате Павич.", "date": "2018.08.09", "title": "Григор Димитров се класира за 1/4-финалите в Торонто (видео)"}
{"url": "https://offnews.bg/leka-atletika/milena-mitkova-ne-uspia-da-stigne-finala-pri-skoka-na-dalzhina-v-berli-685954.html", "text": "Единствената ни представителка в четвъртия ден на европейското първенство по лека атлетика в Берлин Милена Миткова не успя да мине квалификацията за финала при скока на дължина.Българката приключи участието си в надпреварата с резултат 6.29 метра в най-добрия си опит и се нареди на 20-ата позиция в крайното подреждане.Тя има личен рекорд от 6.42 метра през сезона, което е само на 3 см от най-доброто постижение изобщо в кариерата й. Миткова трябваше да направи сериозна поправка във върховия си резултат, за да се доближи до квалификационната норма от 6.67 метра.С директната кота за финал се справиха шест атлетки, сред които и актуалната европейска шампионка Ивана Шпанович (Срб). Сръбкинята обаче трябваше да остане и за трите опита в сектора, за да скочи 6.84 м. Нейният резултат е и най-силен след пресявката в скока на дължина.Евелис Вейга (Порт) е финалистката с най-слабото постижение – 6.61 м.", "date": "2018.08.09", "title": "Милена Миткова не успя да стигне финала при скока на дължина в Берлин"}
{"url": "https://offnews.bg/turizam/wizz-air-puska-poleti-ot-balgaria-do-izrael-685941.html", "text": "Директни полети от София до град Ейлат, Израел пуска нискотарифната авиокомпания Wizz Air.Първият полет е планиран за 10 ноември, новият маршрут ще се обслужва два пъти седмично - във вторник и събота.Билетите вече са пуснати в продажба.Ейлат е най-южният град в страната. Като оазисното градче на брега на Червено море, Ейлат съчетава от планински пустинен пейзаж и слънчево време през цялата година.От тази година Wizz Air лети от София до Ница, Малага, Атина и Лисабон, предстои пускането на маршрута Варна-Виена. Така общо компанията осъществява 45 нискотарифни маршрута от България от летищата в София, Варна и Бургас.Wizz Air има осем самолета в България (7 в София и 1 във Варна) и екипаж от 350 служители.", "date": "2018.08.09", "title": "Wizz Air пуска полети от България до Израел"}
{"url": "https://offnews.bg/liubov-i-seks/brad-pit-oproverga-andzhelina-dzholi-dal-%d1%9d-nad-9-mln-dolara-sled-ra-685944.html", "text": "Брад Пит опроверга твърденията на бившата си съпруга Анджелина Джоли, че не изплаща договорената издръжка на децата им.Във вторник Джоли се оплака пред съда в Лос Анджелис, че след развода им през 2016 година актьорът не ѝ е изплатил почти нищо.Адвокатите на Пит подадоха документи, в които пише, че той е платил повече от 1,3 милиона долара издръжка. Като добавка към опровержението пише, че актьорът е дал на Джоли още 8 милиона долара, за да ѝ помогне да купи къща. Според екипа на звездата от „Гепи“ Джоли е подала оплакването срещу Пит с цел манипулация на медиите.Джоли и Пит станаха двойка през 2005 година и сключиха брак през 2014 година. Двамата имат шест деца. Само две години след сватбата Джоли подаде документи за развод, който беше финализиран през април. ", "date": "2018.08.09", "title": "Брад Пит опроверга Анджелина Джоли, дал ѝ над 9 млн. долара след развода"}
{"url": "https://offnews.bg/knigi/taka-go-praviat-datchanite-kniga-za-skandinavskata-strana-ot-parvo-685955.html", "text": "Една нова книга привлича вниманието в последните дни - \"Така го правят датчаните\" на Хелън Ръсел.Ръсел изучава Дания, тъй като и се удава възможност да живее една година там. По професия тя е журналист и желанието за знания я кара да се впусне в щателно и задълбочено изследване, което обхваща всички сфери на живота в страната.С чувство за хумор Ръсел въвлича читателя в датската култура, но и в личната си, изпълнена с емоционални моменти история, която завършва с най-неочакван, но силно желан резултат.От грижата за децата, образованието, храната и интериорния дизайн, данъците, сексизма и странното влечение към изгаряне на вещици, \"Така го правят датчаните\" е забавно пътешествие, което ни припомня, че тайната на щастието обикновено се крие в простите неща.", "date": "2018.08.09", "title": "'Така го правят датчаните': книга за скандинавската страна от първо лице"}
{"url": "https://offnews.bg/sviat/spriana-za-visoka-skorost-amerikanka-poiska-da-ia-pusnat-zashtoto-e-685956.html", "text": "Американка, карала пияна, поиска полицай да я пусне, защото е \"чистокръвно бяло момиче\". 33-годишната Лорън Кътшоу била спряна от полицай, след като не спряла на знак \"Стоп\" и карала с по-висока от разрешената скорост. Проверяващият полицай установил, че Кътшоу е употребила алкохол, а в колата ѝ е открита марихуана, като по думите ѝ тя \"може и да е пушила\" по-рано същата вечер. Жената поискала от полицая да я пусне, като изтъкнала расата си като причина, а когато полицаят я попитал защо, тя отговорила: \"Ти си полицай, трябва да знаеш какво значи това\". Лорън Кътшоу е арестувана и е обвинена за това, че е шофирала пияна и с превишена скорост, както и за притежание на наркотици.В полицейското управление Кътшоу казала още, че през целия си живот имала хубави оценки, била мажоретка, завършила хубав университет и партньорът ѝ е полицай. ", "date": "2018.08.09", "title": "Спряна за висока скорост американка поиска да я пуснат, защото е 'чистокръвно бяло момиче'"}
{"url": "https://offnews.bg/zdrave-i-krasota/kakvo-e-melanomat-i-kakvi-sa-rannite-priznatci-na-raka-na-kozhata-685951.html", "text": "Меланомът е вид на рак на кожата, който започва в пигментните клетки на кожата, наречени меланоцити. Те произвеждат меланин - веществото, което предпазва организма от UV лъчения.Той обикновено се смята за рак на кожата, но той може да се появи и на други места по тялото.Мукозният меланом се развива по лигавиците на тялото, като назалния проход или гърлото, а очният меланом е рядка форма на заболяването, която се проявява в окото.Какви са причините?По-голямата част от случаите на рак на кожата са причинени от прекомерно излагане на ултравиолетови лъчи. Тези лъчи може да увеличат риска от меланом.Използването на солариуми също е свързано с развитието на рак на кожата, тъй като те могат да отделят по-силни UV лъчи и от слънцето.Какви са признаците?Един от най-широко разпространените признаци на меланом са появата на бенки по тялото или промяна в цвета, формата или размера на вече съществуващите.Те могат да са навсякъде по тялото. При мъжете най-често излизат на гърба, а при жените – по краката.Колко е опасно излагането на слънце?Ежедневното излагане на слънце е и полезно, но и вредно. От една страна така тялото се стимулира да произвежда витамин D, който е полезен за цялостното ни здраве. Прекомерното излагане на слънце обаче може да причини изгаряне, увреждане на ДНК и слънчеви алергии. ", "date": "2018.08.09", "title": "Какво е меланомът и какви са ранните признаци на рака на кожата?"}
{"url": "https://offnews.bg/politika/ot-tazi-vecher-fondat-za-lechenie-na-detca-ostana-bez-direktor-685989.html", "text": "Здравният министър Кирил Ананиев тази вечер е освободил д-р Мариета Райкова от поста директор на Фонда за лечение на деца.Това се е случило по молба на Райкова, тя е посочила лични причини за напускането на поста.Мариета Райкова стана шеф на Фонда за лечение на деца през септември 2017 г.Утре министерството на здравеопазването ще даде повече информация за управлението на фонда, съобщава БНР.", "date": "2018.08.09", "title": "От тази вечер Фондът за лечение на деца остана без директор"}
{"url": "https://offnews.bg/ikonomika/kzk-obvini-toplofikatcia-sofia-v-zloupotreba-s-gospodstvashto-polozhen-685987.html", "text": "Комисията за защита на конкуренцията предяви на „Топлофикация София“ ЕАД твърдения за злоупотреба с господстващо положение на пазара на пренос на топлинна енергия.Твърденията на КЗК са заради дейността на „Топлофикация София“ ЕАД по присъединяване на клиенти на топлинна енергия за битови нужди към топлопреносната мрежа в София, което може да предотврати, ограничи или наруши конкуренцията и да засегне интересите на потребителите посредством налагане на нелоялни търговски условия.Комисията е установила, че от юли 2015 г. „Топлофикация София“ сключва договори за присъединяване с утвърдени образци, в които в противоречие на разпоредбите на Закона за защита на конкуренцията едностранно налага на клиентите/инвеститорите следните три нелоялни търговски условия:По своята същност първото условие представлява налагане на необосновани разходи, които съгласно нормативната уредба „Топлофикация София“ ЕАД трябва да поеме във връзка с изграждането на енергийните обекти, нужни за присъединяване на клиенти на топлинна енергия за битови нужди към топлопреносната мрежа.Другото условие представлява налагане на необосновано задължение на клиентите, в техен ущърб, да предоставят за безвъзмездно ползване енергийни обекти, които са изградили със собствени средства, за които съгласно ЗЕ и Общите условия на „Топлофикация-София“ ЕАД, топлопреносното дружество следва да заплаща цена за ползване.Третото условие необосновано лишава строителите инвеститори от законоустановеното им право да възвърнат инвестицията, която са направили, за да изградят енергийните обекти вместо Топлофикация София, тъй като те не се явяват крайни потребители на топлинна енергия и поради тази причина е невъзможно да се възмездят чрез този наложен им способ.КЗК счита, че тези условия представляват нелоялни търговски условия, налагани от страна на предприятие с господстващо положение, които не са обосновани от обективни обстоятелства, а насочени към извличане на финансови ползи чрез експлоатиране на търговските партньори въз основа на притежаваната пазарна мощ.\"В срок от 30 дни адресатите на определението и молителите имат право да представят писмени възражения по предявените твърдения. Срокът започва да тече от деня на получаване на определението\" - съобщават още от Комисията за защита на конкуренцията.", "date": "2018.08.09", "title": "КЗК обвини Топлофикация София в злоупотреба с господстващо положение"}
{"url": "https://offnews.bg/politika/borisov-se-iadosa-na-zaev-za-ilindenskoto-vastanie-kogato-se-proiznas-685962.html", "text": "„Оставям всеки да си мери приказките, то си е за негова сметка. Ако го е казал с умисъл или непремислено, пак е за негова сметка. Защото когато дойде до ЕС и ние също трябва да дадем нашето съгласие, ще си спомним за тези неща. Съветът ми към всички е да бъдат по-обрани“, така премиерът Бойко Борисов коментира думите на македонския си колега Зоран Заев, който в телевизионно интервю заявил, че Илинденско-Преображенското въстание е македонско.Борисов припомни, че че двамата със Заев съвместно са отбелязали 115-годишнината от въстанието в Благоевград.Премиерът присъства на закриването на многонационалната съвместна подготовка „PLATINUM LION 2018” на Учебен полигон „Ново село“.Военнослужещите ни са едни от най-добрите, трябва да имат още по-добро въоръжение и това е нещо, по което работим, е казал Борисов, цитиран от правителствената пресслужба.„С тази съвместна база ние даваме възможност не само на Балканите, а и на Черноморския регион, да води занятия, да се подготвя за възпиране, за отбрана, както и за различни други операции. Начинът на мислене – да се бием помежду си, се променя в общ начин на мислене – да знаем колко всеки един от нас е подготвен и заедно да изграждаме отбранителната система на Балканите и региона“, е заявил още Борисов.На въпрос на медиите премиерът Борисов обърна внимание колко много средства се отпускат за развитие на българските общини. Вчера в Министерския съвет беше кметът на Сопот, който лично благодари на министър-председателя за помощта от държавата към общината. Премиерът изтъкна, че скоро ще стане готово Антимовото крило на Троянския манастир, който е символ на Троян, а отделно са отпуснати пари и за инфраструктурата в града. В Гоце Делчев няма нещо ненаправено, каза Борисов и добави, че се отпускат средства и за метрото в столицата, както и за културна и градска инфраструктура в Пловдив. Според Борисов е естествено за там, където живеят най-много хора, да се отделят най-много средства. ", "date": "2018.08.09", "title": "Борисов се ядоса на Заев за Илинденското въстание: Когато се произнасяме за Македония в ЕС, ще си спомним тези думи"}
{"url": "https://offnews.bg/futbol/ludogoretc-s-minimalna-pobeda-sreshtu-zrinski-685992.html", "text": "Лудогорец победи Зрински Мостар с 1:0 в двубой от третия квалификационен кръг на Лига Европа, игран на стадион \"Лудогорец Арена\".Футболистите на треньора Пауло Аутуори демонстрираха съвсем различно лице от от това, което показваха до момента от началото на сезона. Ценното попадение за разградчани бе дело на Козмин Моци, който се разписа с глава след центриране от корнер още в 16-ата минута.С най-много пропуски се отличи нападателят Клаудиу Кешерю, който нямаше ден и пропиля няколко отличи възможности. Вратарят на босненците Солдо няколко пъти спря румънеца, но пък сгреши при попадението на неговия сънародник, което накрая реши крайния резултат в мача.Успехът е първи за \"орлите\" от 21 юли, като \"зелените\" прекъснаха серията си от четири поредни мача без успех във всички турнири - 2 в Първа лига и 2 в Европа. Така Лудогорец има минимална преднина преди реванша в Босна и Херцеговина, който ще бъде след седмица (16 август).", "date": "2018.08.09", "title": "Лудогорец с минимална победа срещу Зрински"}
{"url": "https://offnews.bg/kultura/sofijskata-filharmonia-s-90-ti-sezon-svetovni-zvezdi-na-klasikata-s-k-685958.html", "text": "Софийската филхармония ще отбележи своя 90-годишен юбилей с множество концерти на световноизвестни диригенити, а солисти ще музицират с националния ни оркестър от септември до юни 2019 г. Сред тях са големият грузински бас Паата Бурчуладзе, изумителните цигулари и виолисти Табеа Цимерман, Джошуа Бел, Вадим Репин, виртуозите на пианото, ветеранът Паул Бадура Скода, Елена Башкирова, оперната прима Анджела Георгиу много други.На 21 септември ще чуем един от най-големите баси на нашето време - Паата Бурчуладзе - със сцени из „Борис Годунов“, а големият концерт, с който ще бъде открит юбилейния сезон Седмица по-късно - на 27 септември, ще се състои официалното откриване на юбилейния сезон. Солист на концерта ще бъде Вадим Репин, а диригент - маестро Найден Тодоров. Репин е признат за една от най-големите звезди на класическата музика. Той свири на най-престижните сцени, с най добрите музиканти и диригенти –Йехуди Менухин, Ростропович, Зубин Мета, Рикардо Мути, Валерий Гергиев, Еса-Пека Салонен, Юрий Башмет, Марта Аргерич, Евгений Кисин и др. Графикът му е запълнен с години напред и се променя само при изключителни случаи.На 14 октомври ще имаме възможност да се насладим на изумителния Паул Бадура-Скода, който продължава да радва публиката и в своето девето десетилетие.На 4 ноември на сцената на зала \"България\" ще излязат виртуозите Светлин Русев и Георги Черкин, а на 11 ноември най-големият полски диригент Антони Вит ще представи своята програма.", "date": "2018.08.09", "title": "Софийската филхармония с 90-ти сезон: Световни звезди на класиката с концерти у нас (програма)"}
{"url": "https://offnews.bg/obshtestvo/varnaha-ivancheva-v-aresta-izvedoha-ia-ot-bolnitcata-skrishom-s-belez-685957.html", "text": "Обвинената във взимане на подкуп бивш кмет на \"Младост\" Десислава Иванчева е изписана от ендокринологията на \"Майчин дом\" в Александровска тази сутрин. Тя бе отведена с белезници на ръцете и краката, както и постъпи в клиниката на 1 август. Снимката е от постъпването в болницата.Очакваше се Иванчева да бъде изписана около 17 часа, защитниците ѝ дори призоваха столичани да се съберат на столичната ул. \"Здраве\" пред болницата, за да я подкрепят. Иванчева обаче е била изведена скришом още към 8 ч.\"Най-лошото е, че тя няма да бъде в лечебницата на Централния затвор, а директно в ареста, където условията разрушават здравето ѝ\", пишат поддръжниците на Иванчева във Фейсбук. Ще изпратим протестна нота до посолствата на демократичните държави и до европейските институции, информират те, като допълват, че текстът ще бъде обявен по-късно днес. Те свикват протест на 13 август пред сградата на Министерски съвет.", "date": "2018.08.09", "title": "Върнаха Иванчева в ареста, изведоха я от болницата скришом с белезници"}
{"url": "https://offnews.bg/sviat/napadnaha-avtobus-v-jemen-i-ubiha-29-detca-685964.html", "text": "Деца загинаха при нападение над автобус в Северен Йемен, съобщи международният комитет на Червения кръст в страната.Автобусът е превозвал деца. Десетки са загинали и ранени. Според информацията на Червения кръст убитите деца са 29.Нападението е извършено на пазар в Дахиян, северно от град Саада.Не се съобщава как е станало то, нито има потвърдена информация за точния брой на загиналите и ранените.Телевизия \"Ал Масира\" на бунтовниците хуси, които контролират зоната на инцидента, заяви, че са убити 39 души, а 51 - ранени, \"повечето деца\". Според нея става дума за въздушен удар на коалицията под саудитско командване, която подкрепя в Йемен силите на международно признатото правителство.Говорителят на тази коалиция още не е реагирал на обвинението.", "date": "2018.08.09", "title": "Нападнаха автобус в Йемен и убиха 29 деца"}
{"url": "https://offnews.bg/bojni/kubrat-pulev-shte-se-bie-s-hiui-fiuri-na-27-oktomvri-685965.html", "text": "Кубрат Пулев и Хюи Фюри ще се изправят един срещу друг на 27 октомври в София, за да определят кой ще е следващият съперник на Антъни Джошуа.\"Направихме всичко възможно с моята нова партньорска промоутърска компания този мач да се случи. Смятам, че ще бъде голямо шоу и зрелище от гледна точка на това, че противникът ми е доста сериозен. До този момент двама отказаха - Уайт и Милър, но Фюри каза че няма проблем и играе\", каза Кубрат пред \"Bulgaria ON AIR\".Тепърва предстои да бъдат разкрити множество интересни неща около галавечерта, която ще се проведе в зала \"Арена Армеец\". В нея участие ще вземе и Тервел Пулев.\"Мотивацията е голяма, тъй като този мач ще е определящ за това кой ще играе за световната титла. Въпреки, че се контузих, мач с Антъни Джошуа ще се състои, няма как да избягам от него, аз ще го търся\", коментира Кобрата.Той допълни още, че вече е възстановен на 100% и се чувства здрав, мотивиран и изпълнен с много енергия.", "date": "2018.08.09", "title": "Кубрат Пулев ще се бие с Хюи Фюри на 27 октомври"}
{"url": "https://offnews.bg/sviat/tereza-mej-privetstva-novite-sanktcii-na-sasht-sreshtu-rusia-685961.html", "text": "Министър-председателят на Великобритания Тереза Мей приветства обявените вчера нови санкции от САЩ срещу Русия с мотива, че Москва е участвала в опита за отравяне с невропаралитичен агент двоен агент Сергей Скрипал и дъщеря му Юлия. Покушението бе извършено в английския град Солсбъри през март.Решението изпраща \"недвусмислено послание на Русия, че нейното провокативно и безразсъдно поведение няма да остане без отговор\", се казва в изявление на Мей, цитирано от БТА.Руската реакция на обявените санкции бе, че обвиненията са \"изсмукани от пръстите\". Съобщението на Тръмп обаче доведе до моментален срив на рублата спрямо еврото и долара.Председателят на комисията за външни работи в горната камара на руския парламент Константин Косачев определи новите санкции като \"налагане на наказание при липса на престъпление в традициите на закона Линч\". Подобна постъпка е като тази на \"полицейска държава, която заплашва и изтезава заподозрян, за да получи доказателства\", добави той.Депутатът от горната камара на руския парламент Сергей Рябухин заяви, че ако Вашингтон наложи нови санкции, Москва може да ограничи износа на ракетни двигатели РД-180 за САЩ, предаде Ройтерс, цитирайки руската информационна агенция \"Новости\".Санкциите трябва да влязат в сила 15 дни след уведомяването на Конгреса в САЩ.", "date": "2018.08.09", "title": "Тереза Мей приветства новите санкции на САЩ срещу Русия"}
{"url": "https://offnews.bg/turizam/absurd-edna-i-sashta-globa-za-havlia-i-za-dzhipka-varhu-diuni-685960.html", "text": "Проектопромени в Закона за устройството на Черноморското крайбрежие (ЗУЧК) предвиждат една и съща глоба за хора, които си прострат хавлията и чадъра си върху дюни и за \"талибаните\", които газят дюните с джипки и АТВ-та.При повторно нарушение глобата скача от 3000 лв. – до 7000 лв., а имуществената санкция става от 5000 лв. до 25 000 лв.Друга промяна в закона пък предвижда забрана за поставяне на чадъри, хавлии и палатки върху всички видове дюни.Нарушаването на тази разпоредба се наказва със същата глоба като за унищожаването на пясъчните наноси с кола или джип -  от 1000 до 3000 лв. или с имуществена санкция от 2000 до 5000 лв.При повторно нарушение глобата става от 2000 лв. до 6000 лв., а имуществената санкция от 4000 лв. до 20 000 лв.Според новия чл. 26. от ЗУЧК който постави преместваем обект или съоръжение на територията на неохраняем морски плаж или прилежащата му акватория, без да има право на това, се наказва глоба от 5000 лв. до 10000 лв. или с имуществена санкция от 10 000 лв. до 50 000 лв.При повторно нарушение глобата е от 6000 лв. до 12 000 лв. или с имуществена санкция от 12 000 лв. до 60 000 лв.С проектопромените се въвежда и сериозна санкция за тарикати, които разполагат плажни принадлежности и ги отдават под наем на плажове, за които нямат концесионен договор.Всеки който, без да има право на това, разполага плажни принадлежности, които предоставя възмездно на посетителите на морския плаж и/или обвързва предоставянето им на посетителите на морския плаж като добавка към продавана стока или услуга, безвъзмездно или срещу привидна цена на друга стока или услуга, се наказва се наказва с глоба от 2 000 лв. до 6 000 лв. или с имуществена санкция от 4 000 лв. – до 20 000 лв., гласи един от текстовете, предложени за обществено обсъждане.", "date": "2018.08.09", "title": "Абсурд: Една и съща глоба за хавлия и за джипка върху дюни"}
{"url": "https://offnews.bg/kultura/stoianka-mutafova-praznuva-70-godini-na-stcena-s-goliam-spektakal-v-nd-685968.html", "text": "Голямата българска актриса Стоянка Мутафова ще отбележи своите 70 години на сцена със специален спектакъл в НДК на връх рождения си ден.Мутафова ще представи \"70 години на сцена\" на 2 февруари 2019 г. на сцената на зала 1.Очаква се празникът да споделят едни от най-големите звезди на родната театрална и музикална сцена, а имената им ще станат известни съвсем скоро. В седемте десетилетия на сцената \"Кралицата на българската комедия\", както я описва Ройтерс, има в актива си изключително богата палитра от роли, стартирали още от 1945 г., когато играе прислужница в пиеса на Молиер, а от тогава насам не излиза от сърцата на поколения българи.", "date": "2018.08.09", "title": "Стоянка Мутафова празнува 70 години на сцена с голям спектакъл в НДК"}
{"url": "https://offnews.bg/112/udalzhiha-aresta-na-blasnalia-6-momicheta-shofior-685959.html", "text": "Мъжът, блъснал пиян и дрогиран с автомобила си шест момичета в Китен ще остане в ареста за 72 часа.Мярката бе удължена днес, след като във вторник софиянецът рани с BMW-то си момичетата от Лом.Четири от тях остават за наблюдение в болницата \"Бургасмед\". Две от тях са в реанимация, другите две - в хирургичното отделение. Състоянието им се подобрява и няма да се наложат операции, каза управителят на лечебното заведение д-р Христо Добрев.Катастрофата стана към 21 ч. Шофьорът опитал да направи десен завой, но се качил на тротоара, блъснал пешеходките и се обърнал по таван.Тестовете за алкохол и наркотици дадоха бяха положителни.", "date": "2018.08.09", "title": "Удължиха ареста на блъсналия 6 момичета шофьор"}
{"url": "https://offnews.bg/futbol/zoran-iankovich-i-miodrag-pantelich-poemat-belgradskia-zemun-685970.html", "text": "Двама отлично познати у нас бивши сръбски футболисти се събират на пейката на лошо стартиралия в Суперлигата на съседите Земун (Белград), пише авторитетният „Спортски журнал”.Зоран Янкович (44), бивш футболист на Литекс (64 мача и 29 гола) и национал на България (30 мача и 2 гола), ще е старши треньор на отбора, а негов асистент ще е Миодраг Пантелич (44), оставил следа в Левски (с 56 мача и 2 гола) в началото на новия век.Двамата се познават отлично и на няколко пъти кариерата им се пресича: в България, където играят по едно и също време, а след това и в Китай, където са съотборници. След това за кратко Пантелич е спортен директор на родната му Войоводина (Нови Сад) по времето, в което там Янкович започва треньорската си кариера в школата на клуба.До лятото Янкович бе треньор на младежкия национален отбор на Тайланд, а Пантелич беше треньор на скромния Звезда 09 (Биелина), с който спечели първенството на Република Сръбска, а с това и промоция за Премиер лигата на Босна и Херцеговина.Досегашният треньор на Земун Милан Миланович започна първенството с две равенства и една загуба, заемайки предпоследното място в класирането. В предстоящия мач с Партизан отборът ще се води от неговия асистент Драгослав Миленкович. Очаква се Янкович и Пантелич да дебютират срещу Младост (Лучани)", "date": "2018.08.09", "title": "Зоран Янкович и Миодраг Пантелич поемат белградския Земун"}
{"url": "https://offnews.bg/temida/bivsh-pravosaden-ministar-za-konvoiraneto-na-ivancheva-prangite-sa-za-685969.html", "text": "Поставянето на белезници на краката е предвидено като задължително единствено и само за особено опасни лица. Това коментира бившият министър на правосъдието, сега зам.-омбудсман, Диана Ковачева по повод оковаването на отстранения кмет на Младост Десислава Иванчева при постъпването и изписването й от клиниката по ендокринология в Майчин дом на Александровска болница.  Според Ковачева твърдението на „Да, България“, че тя като правосъден министър е подписвала инструкция за конвойната дейност не е истина.Изобщо не става въпрос за Инструкция, а за Правила за конвойната дейност, утвърдени от министъра на правосъдието на 5 ноември 2012 г. на основание чл. 8 ал. 2 т. 11 от Правилника за устройството и дейността на Главна дирекция „Охрана“.  Причината за тяхното приемане през 2012 г. е да се включат за първи път разпоредби за защита правата на човека и забрана на изтезанията на лишените от свобода лица, пише Ковачева. В текста й се казва още: Актът, който се опитват да атакуват, не се отнася до конвоирането на задържани лица до медицински заведения, какъвто е случаят на г-жа Иванчева, който получи широк отзвук. Конвоят до медицински заведения не се осъществява от ГД „Охрана“, а от Главна дирекция „Изпълнение на наказанията“ и се определя на базата на Инструкция на началника на Софийския затвор от 2013 г., която няма нищо общо с утвърдените през 2012 Правила. Евентуално тя е актът, който са искали да атакуват въпросните юристи.Преди да бъдат утвърдени Правилата от 2012 г. са съгласувани с неправителствена организация (Фондация „Български адвокати за правата на човека“), Националното бюро за правна помощ и Комисията за защита от дискриминация. Всички становища са положителни и бележките са взети предвид.Атакуваната пред ВАС Инструкция (а всъщност Правила от 2012 г.) е отменена през 2017 г. като в частта за използването на помощните средства няма промяна при издаването на новите Правила.Излиза, че обект на обжалване е отменен акт, който изобщо не се отнася до конкретния случай. При обжалването има грешка в акта, в органа на издаване и във факта. Следователно има поне три грешки, допуснати от групата юристи, които правят обжалването недопустимо и позицията неиздържана. Извън правния абсурд, при който се обжалва отменен акт, все пак бих искала да обърна внимание, че макар той да не се прилага за конвой до медицински заведения, при конвоя по отменените, но и по сега действащите Правила, поставянето на белезници на краката е предвидено като задължително единствено и само за особено опасни лица.Във всички случаи при т. нар. усилен конвой става въпрос за определяне на мерките за охрана в зависимост от степента на обществена опасност и личността на конвоираното лице, включително дали е склонно към агресия или физическо насилие. Това предполага индивидуална оценка във всеки конкретен случай на тези, които прилагат инструкцията. Поставянето на белезници на краката и други засилени помощни средства не е рутинна мярка и във всички случаи следва да е съпътствана от индивидуална оценка на риска за конкретното лице. Така е по приетите от мен правила. Така е и по правилата, които ги заменят през 2017 г.В този смисъл, Правилата не предвиждат отклонение от стандартите за защита правата на човека. Очевидно е, че прилагането на инструкцията, която касае конвоя до болници, не е съпътствано от оценка на риска на всяко конвоирано лице, а се поставят помощни средства, без да е изяснен елементът на опасност от бягство или агресия. Причината за това обаче не се съдържа в Правилата от 2012 г., които съм утвърдила в качеството ми на министър на правосъдието.  И като заместник-омбудсман продължавам да отстоявам правата на човека и изцяло заставам зад констатациите в доклада на омбудсмана и препоръките, които сме направили от 2016 г. до сега. Извън правния абсурд, при който се обжалва отменен акт, все пак бих искала да обърна внимание, че макар той да не се прилага за конвой до медицински заведения, при конвоя по отменените, но и по сега действащите Правила, поставянето на белезници на краката е предвидено като задължително единствено и само за особено опасни лица, завършва Диана Ковачева. ", "date": "2018.08.09", "title": "Бивш правосъден министър за конвоирането на Иванчева: Прангите са за особено опасни лица"}
{"url": "https://offnews.bg/zvezdi/linzi-loan-zhenite-koito-uchastvat-v-metoo-izglezhdat-slabi-685963.html", "text": "Актрисата Линдзи Лоън заяви, че жените, които споделят публично историите си за сексуален тормоз изглеждат по-слаби.Думите й са по повод движението срещу сексуалния тормоз #MeToo, което през 2017 година стана личност на годината на списание \"Тайм\". „Ще се мразя за това което ще кажа, но мисля, че жените, които споделят публично историите си, сами избират да изглеждат по-слаби, отколкото са“, добави Лоън.Според нея много жени разказват подобни истории, само за да станат известни и така отнемат вниманието от сериозните случаи.„Подкрепям жените, които са жертви на сексуален тормоз, но те трябва да реагират в момента, в който им се случи“, обясни актрисата. Лоън каза още, че адекватната реакция при тормоз е да се потърси полиция. Актрисата коментира и скандалната си раздяла с бившия си годеник – руския милионер Игор Тарабасов. Двамата приключиха връзката си, след като 2016 година се сбиха на плаж на гръцкия остров Миконос. „Ние се бихме на плажа, на който сега имам комплекс с бунгала. И когато това се случи, какво направих аз? Наех мястото и създадох свой бизнес. Успехът е най-доброто отмъщение, нали така?“, заяви Лоън.", "date": "2018.08.09", "title": "Линзи Лоън: Жените, които участват в #MeToo изглеждат слаби"}
{"url": "https://offnews.bg/obshtestvo/petima-ot-grupata-na-mitio-ochite-iskat-da-izliazat-ot-aresta-685937.html", "text": "Апелативният специализиран наказателен съд ще гледа днес искането за промяна в мярката за неотклонение на петимата членове от групата на Димитър Желязков - Митьо Очите, която се занимавала с рекет, побои и изнудване.Йордан Въчев, Радослав Николов, Венцислав Христов, Иван Пишиев и Иван Найденов бяха задържани при акцията в Бургас и Южното Черноморие преди седмица. Първоначално задържаните бяха 19 души, но в ареста останаха само петима. От всички с обвинения в неизвестност е само общинският съветник от Несебър , който се издирва с червена бюлетина. Издадена е европейска заповед за арест на още един предполагаем участник в групата - Калоян Колев.Самият Желязков е под стража в Турция, като се чака екстрадирането му.", "date": "2018.08.09", "title": "Петима от групата на Митьо Очите искат да излязат от ареста"}
{"url": "https://offnews.bg/sviat/vazdushni-udari-mezhdu-hamas-i-izrael-ima-raneni-i-zaginali-685935.html", "text": "Бойци от палестинското ислямистко движение Хамас изстреляха вчера към 70 ракети от ивицата Газа срещу Израел, която отвърна с въздушни удари, предаде AFP, като се позова на израелски и палестински източници.От Ивицата Газа обявиха, че са загинали 23-годишна бременна жена и дъщеричката ѝ на година и половина, а бащата е ранен, предаде ДПА. Съобщава се и за още един убит - член на въоръженото крило на Хамас.При ракетния обстрел от Газа е бил ранен един израелец.Повечето ракети паднали в необитаеми райони, а 11 са били прехванати от израелската система за противоракетна отбрана. Две обаче са паднали в град Сдерот, посочиха полицията и армията.Израелските военновъздушни сили съобщиха, че са поразили поне 12 мишени в Газа, включително фабрика за производство на бетон и на елементи за изграждане на тунели, както и военни обекти, отбелязва ДПА.Това става въпреки преговорите за постигане на напредък към евентуално примирие, за да се избегне четвърта за последните 10 години война, подчертава Ройтерс.Висш член на Хамас каза, че преговорите с посредничеството на ООН и Египет са \"в напреднала фаза\", а израелски висш парламентарист намекна за възможен пробив след четири месеца на конфронтация и сблъсъци, довели до взаимни заплахи с война.Специалният пратеник на ООН за Близкия изток Николай Младенов изрази дълбока тревога от ескалацията на насилието между Газа и Израел. ООН и Египет са предприели безпрецедентни усилия да се избегне сериозен конфликт, на ситуацията може бързо да се влоши, а това ще има ужасни последици за хората, предупреди той.", "date": "2018.08.09", "title": "Въздушни удари между Хамас и Израел, има ранени и загинали"}
{"url": "https://offnews.bg/na-tozi-den/73-g-sled-atomnata-bombardirovka-nad-nagasaki-iaponia-pochete-zhertvi-685930.html", "text": "73 години след атомната бомбардировка в японския град Нагасаки жертвите бяха почетени в Парка на мира в центъра на града.В 11:02 ч. на 9 август 1945 г. американският бомбардировач Б-29 пуска над града бомбата \"Дебелака\". Точно в 11:02 ч. започна и церемонията в памет на жертвите. Хората запазиха минута мълчание, след което кметът Томихиса Тауе прочете мирна декларация с призив за пълно ядрено разоръжаване, предава БТА.След него обръщение направи премиерът Шиндзо Абе.Във възпоменателните прояви участват представители на 79 държави, включително дипломати от Русия, Великобритания, Франция и САЩ.Тази година на церемониите присъства за първи път генералният секретар на ООН Антониу Гутериш. Вчера той се срещна с оцелели от бомбардировката.През изминалата година са починали още 3500 души от оцелелите от бомбардировката, а имената им са вписани в книгата на паметта, съобщи градската управа. Така броят на жертвите от Нагасаки е достигнал 179 000.В Хирошима - първият японски град, подложен на атомна бомбардировка през август 1945 г., в резултат на бомбата и последиците от нея досега са починали 314 000 души.В Япония днес все още има около 154 000 оцелели от трагедията. Средната им възраст е 82 години. ", "date": "2018.08.09", "title": "73 г. след атомната бомбардировка над Нагасаки Япония почете жертвите с минута мълчание"}
{"url": "https://offnews.bg/obshtestvo/parite-na-sinoptitcite-v-ban-shte-stignat-do-parvata-sedmitca-na-septe-685940.html", "text": "Имаме средства да работим до края на август, може би и първата седмица на септември - зависи какви икономии от консумативи успеем да направим, призна директорът на Националния институт по метеорология и хидрология при БАН проф. Христо Брънзов пред БНР.Преди два дни НИМХ поиска отделянето си от БАН и преминаването на института директно под структурата на Министерството на образованието заради неразбирателството си с Общото събрание на Академията на науките, което разпределя бюджета от държавата така, че НИМХ е на ръба на оцеляването. Този принцип на разпределение бе приложен и спрямо допълнителните 15 млн. лева, отпуснати от държавата тази година - до синоптиците достигнали \"трохи\" от пая.Искането бе отправено към премиера Борисов в отворено писмо и вчера той обеща да се срещне с метеоролозите, но изрази и учудването си, че и при допълнителните 15 милиона лева парите не са стигнали.Проф. Брънзов увери, че спорът с БАН е много по-дълбок от просто разговор за пари. Става въпрос за тежестта на различните видове научни изследвания - фундаментални или научно-приложни. При първите резултатът е след десетилетия, а \"както се вижда, дори и да минат десетилетия, този резултат го няма\", коментира професорът и защити тезата, че трябва да се наблегне върху научно-приложните изследвания, като тези в НИМХ. Те имат пряко въздействие върху обществото и икономиката на страната, посочи той.Тази година категорично спорът бе решен в полза на фундаменталните научни изследвания, резултат от които са статии и цитати. Те получиха 80%. Въпросът дори не бил включен в протокола от общото събрание. Вместо това там фигурирало дълго разискване как да се нормират точките на статия - дали да бъде според броя автори или \"на корен квадратен от този брой\", посочи проф. Брънзов.Въпреки мизерното положение, в което държат НИМХ, от БАН не искат институтът да излезе от структурата им. Искането - отправено към премиера Борисов в отворено писмо от НИМХ -  В интервю за OFFNews вчера той обеща и допълнителна подкрепа за института според възможностите на бюджета. Наред с НИМХ най-малко средства от БАН са отпуснати на Ядрения институт, Института по археология и Геофизичния институт – тези, които обществото разпознава, обясни Брънзов и допълни, че \"принципът на разпределение на средства в БАН е такъв, че парите първо отиват за издръжката на институтите, а накрая – за оперативната дейност\".Това е, което ръководството на НИМХ успя да направи въпреки съпротивата на БАН, който не одобри такова преразпределение на нашите средства, на института…\".", "date": "2018.08.09", "title": "Парите на синоптиците в БАН ще стигнат до първата седмица на септември"}
{"url": "https://offnews.bg/sviat/novo-silno-zemetresenie-v-lombok-razrusheni-sa-sgradi-685938.html", "text": "Ново силно земетресение разлюля индонезийския остров Ломбок, който в неделя бе ударен от 7 по Рихтер.Съобщава се за рухнали сгради. Хората, обзети от паника, са избягали от къщите, пише Би Би Си. Трусът от 5.9, според данните на Европейския средиземноморски сеизмологичен център, е станал в 13:25 ч. местно време (според часовата зона в Матарам), а епицентърът е на 21 км източно от града.Огнището на новия трус е било на 12 км дълбочина.Няма опасност от цунами.Предишното земетресение по официални данни взе най-малкото 131 жертви. Десетки хиляди останаха без покрив. При труса с магнитуд 6,4 на 29 юли загинаха 16 души. ", "date": "2018.08.09", "title": "Ново силно земетресение в Ломбок, разрушени са сгради"}
{"url": "https://offnews.bg/112/politciata-razsledva-ubijstvoto-na-63-godishen-mazh-ot-liaskovetc-685942.html", "text": "Полицията разследва убийството на 63-годишен мъж от Лясковец, съобщиха от ОДМВР-Велико Търново.Сигнал за случая е получен в сряда около 16,15 часа. На адреса незабавно са били изпратени екипи на Спешна помощ и полицията.След пристигането на екипите на мястото е установен 63-годишен мъж от Лясковец в тежко състояние, с множество травми по тялото. Той незабавно е бил откаран в Спешна помощ – Г. Оряховица, където малко по-късно е починал.Като съпричастен към извършеното деяние е задържан 76-годишен мъж от същия град.Образувано е досъдебно производство. Процесуално следствените действия по случая продължават под ръководството на Окръжна прокуратура.", "date": "2018.08.09", "title": "Полицията разследва убийството на 63-годишен мъж от Лясковец"}
{"url": "https://offnews.bg/obshtestvo/svarzanata-s-ochite-arkus-vsashtnost-ne-ohraniava-mitnitcite-i-pristan-685939.html", "text": "Свързваната с Димитър Желязков охранителна фирма \"Аркус сигурност Бургас\" ООД всъщност не охранява пристанището и митниците в Бургас. Справка в регистъра на обществените поръчки показва, че охраната на митниците се осъществява от Агенция за сигурност \"Скорпио\" ООД. Фирмата се свързва с бившия зам.-министър на вътрешните работи в правителството на тройната коалиция Камен Пенков - неин собственик е съпругата на Пенков Васка.От Агенция \"Митници\" съобщиха за OFFNews, че имат договор с фирмата, в която Очите е бил консултант за скромните 1560 лв. за две години. Става въпрос за охрана СОТ за три обекта, които към настоящия момент се използват от митниците като почивни бази. Това потвърди и в интервю за Нова тв единият от собствениците на \"Аркус\" - , който е бивш директор на \"Криминална полиция\" в Областната дирекция на МВР в Бургас.„Толкова неверни неща се казаха, че ми е трудно да ги изброя – нито пристанището пазим, нито митниците. Имаме едни почивни станции. Офертите са толкова ниски, че са на ръба на възможното”, заяви Владимиров.От изнесената в публичното пространство информация става ясно, че е вярно само това, че фирмата е охранявала  териториалното поделение на НОИ в Бургас. ", "date": "2018.08.09", "title": "Свързаната с Очите Аркус всъщност не охранява митниците и пристанището в Бургас"}
{"url": "https://offnews.bg/temida/bivshiat-mvr-shef-vzel-na-rabota-ochite-zaradi-vrazkite-mu-i-umenieto-685933.html", "text": "Бившият директор на \"Криминална полиция\" в областната дирекция на МВР в Бургас и настоящ работодател на Димитър Желязков - Митьо Очите го взел на работа заради \"личните си връзки\" и умението му да намира обекти за охрана. В момента Очите е в процедура по освобождаване от \"Аркус Секюрити\", свързана и с инвалидността му, заяви Иван Владимиров пред bTV, който отказа да уточни какви клиенти му е довел Очите.Бившият полицейски шеф заяви, че задържаният в Турция по искане на Интерпол Желязков бил в съседната ни държава заради известни усложнения в здравословното състояние, ходил там няколко пъти, а сега бил за консултация.Не знаех, че Бенчо Бенчев го е придружавал, разбрах го от медиите, заяви той и го представи като човек, \"който е помагал на много хора\", но не знае дали е давал пари на политици.Зам.-председателят на Общинския съвет на Бургас Бенчо Бенчев, който ще бъде обвинен за лично укривателство на Димитър Желязков - Митьо Очите в Истанбул, е съдружник във фирмата, спечелила близо четвърт милион лева от обществени поръчки.Очите станал консултант на фирмата към края на 2015 г., предложил го \"негов познат\", чието име Владимиров отказа да каже. Той не знаел какви са контактите и връзките, заяви обаче Владимиров, който познавал Очите повече от 20 години, но като полицай не го бил разследвал.\"Не сме имали контакти 15 г., след като го познавах, не го бях виждал до 2015 година... Не съм разследвал престъпления, свързани с него, по-скоро профилактични мероприятия. Престъпление, извършено от него не съм разследвал\", каза той.Владимиров заяви още, че не вижда пречка да вземе на работа бивш затворник, изтърпял наказанието си.\"Преди време имаше цяла служба, която търсеше работа на излезлите от затвора, не виждам каква е пречката след като си изтърпял наказанието си, да бъдеш взет на работа\", коментира той.Бенчев и Владимиров придобиват акции в \"Аркус Секюрити\" след показния разстрел на гард на Желязков пред дискотека преди две години. Фирмата работи с държавни институции и общини. От община Несебър спечелила близо 100 000 лв., а от община Айтос - 70 000 лв. за охрана на различни обекти. Синът на Владимиров е зам.-директор на Бургаския затвор, дъщеря му работи в полицията в Бургас, но няма разследващи функции, увери Владимиров.Очаква се днес съдът да реши дали да пусне задържаните на 2 август, при специализираната акция в Бургас, обвинени за участие в престъпна група, за чийто лидер се сочи Димитър Желязков - Митьо Очите. В събота специализираният наказателен съд постанови за тях „задържане под стража”. Венцислав Христов, Йордан Въчев, Иван Найденов, Радослав Николов и Иван Пишиев са обвинени също за палежи, рекет, побои, изнудване и разпространение на наркотици.", "date": "2018.08.09", "title": "Бившият МВР шеф взел на работа Очите заради връзките му и умението да намира обекти за охрана"}
{"url": "https://offnews.bg/futbol/paro-tcska-nikoga-ne-se-e-plashil-ot-golemite-kopenhagen-ne-e-bajern-685931.html", "text": "Легендарният бивш футболист и треньор на ЦСКА Аспарух Никодимов сподели експертното си мнение преди двубоя на “червените” срещу датския Копенхаген от третия предварителен кръг в Лига Европа тази вечер от 20,45 часа в София.“В такива срещи трябва да се играе умно и да си свръхмобилизиран. Нужно е да не се рискува излишно, за не ти вкарат един-два гола и всичко да приключи набързо.Смятам, че 1:0 в първия двубой е добър резултат, но най-важното е да не се допусне. Лошо е, че първата среща е тук, защото в реванша на домакините и стените помагат. Затова трябва да се опече работата още в София. С тази атака съм убеден, че отборът ще вкара поне веднъж. Събрани са доста остри, бързи и нестандартни футболисти, а централният нападател Мауридес се вписва много добре. В средата на терена също са събрани добри изпълнители и отборът изглежда солидно.Защитниците трябва да са много концентрирани, защото срещу Адмира в Австрия показаха колебания. Копенхаген е класа, но е Барселона или Байерн Мюнхен. Дори и отпадане няма да е срамно. Имам добро усещане и прогнозирам минимален успех за ЦСКА или нулево равенство”, казва Паро пред “Тема Спорт”.Той припомня, че в исторически план ЦСКА има европейска аура и играе успешно в такива битки.“Не сме се плашили от големите, иначе нямаше как да стигнем до два полуфинала за КЕШ и един за КНК. След година-две ЦСКА отново ще е способен да гони сериозен пробив в Европа. Сега на първо е по-важно обаче да си върнем титлата”, завършва Никодимов.", "date": "2018.08.09", "title": "Паро: ЦСКА никога не се е плашил от големите, Копенхаген не е Байерн"}
{"url": "https://offnews.bg/sviat/kolumbia-prizna-palestina-za-suverenna-darzhava-685932.html", "text": "Колумбия призна Палестина като суверенна държава дни преди новият президент Иван Дуки Маркес да встъпи в длъжност, става ясно от писмо на Министерството на външните работи на страната, публикувано в четвъртък и цитирано от AFP.Настоящият президент Хуан Мануел Сантос реши да признае Палестина като свободна, независима и суверенна държава, се казва в писмото от 3 август, подписано от външния министър на Сантос Мария Ангела Холгуин.Определеният за нов външен министър Карлос Холмс заяви, че ще преразгледа последиците от решението, в контекста на международното право и добрата дипломатическа практика.Приоритет за правителството е да поддържа отношения на сътрудничество със съюзниците и приятелите си и да допринася за международните мир и сигурност, заяви Холмс.Преди обявлението Колумбия беше една от само двете страни в региона, заедно с Панама, която не е признала Палестина.Богота - съюзник на САЩ - има исторически близки връзки с Израел.Израелският министър-председател Бенямин Нетаняху трябваше да пристигне в Колумбия в понеделник, но отмени визитата си в последния момент с аргумента, че е необходимо да се фокусира върху случващото се по границата на страната с Ивицата Газа.От палестинската мисия в Богота коментираха пред AFP, че научили за решението миналия петък. Те го приветстваха като доказателство за \"задълбочените усилия за постигане на сближаване\".", "date": "2018.08.09", "title": "Колумбия призна Палестина за суверенна държава"}
{"url": "https://offnews.bg/obshtestvo/zatvariat-novoto-kragovo-v-dragalevtci-dnes-tri-avtobusa-s-promenen-m-685934.html", "text": "Новото кръгово в Драгалевци променя движението на три автобуса, през кръстовището днес и на 13 и 14 август няма да се преминава, съобщи Столична община. Забранява се влизането на пътни превозни средства от 8 до 20 часа днес през кръстовището при ул. „Папрат“ – ул. „Захари Зограф“ – ул. „Лагадина“ – ул. „Карнобатски проход“; както и от 8 часа на 13 август до 20.00 часа на 14 август през кръстовището при ул. „Папрат“ – ул. „Захари Зограф“ – ул. „Лагадина“ – ул. „Карнобатски проход“.Въвеждат се промени в трасетата на автобусите, преминаващи през кръстовището.От 04.30 часа до 24.00 часа на 09.08.2018 г. и от 04.30 часа на 13.08.2018 г. до 24.00 часа на 14.08.2018 г. Автобусна линия № 64 –се разделя на два маршрута:От Център по хигиена по маршрута до спирка с код 0835 “Кв. Драгалевци” и надясно по маршрута на автобусна линия № 93 до площад “Цар Иван Александър” двупосочно с крайна спирка 0834 “Кв. Драгалевци” и начална спирка с код 0837 “Кв. Драгалевци” за автобусна линия № 93; Част от курсовете на автобусна линия № 64 ще бъдат удължени по маршрута на автобусна линия № 93 до спирка “Лифт Драгалевци”.Автобусна линия № 64-А ще се движи от Зоопарка до спирка “Гробищен парк Драгалевци” двупосочно. Автобусна линия № 93 се закрива. Автобусна линия № 98 се разделя на два маршрута:№ 98: от Кметство Железница по маршрута до кръстовище бул. “Симеоновско шосе”/ул. “Симеоновска”, надясно по бул. “Симеоновско шосе” по маршрута на автобусна линия № 67 до Околовръстен път, наляво по Околовръстен път до бул. “Черни връх” и надясно по бул. “Черни връх” по маршрута до Зоопарка двупосочно;Разкрива се временна спирка на Околовръстен път в посока Зоопарка преди пешеходната пътека на кръговото кръстовище с бул. “Черни връх”.Автобусна линия № 98-А с маршрут: от крайната станция на автобусна линия № 67 (спирка с код 0899 “Кв. Симеоново”) по бул. “Симеоновско шосе”, надясно по ул. “Симеоновска” и ул. “Захари Зограф” по маршрута на автобусна линия № 98 до кръстовището с ул. “Панайот Пипков”, където автобусите ще извършват обратен завой. Разкрива се временна крайна и начална спирка на ул. “Панайот Пипков” веднага след десния завой от ул. “Захари Зограф”.Въвежда се забрана за престой и паркиране на площадчето с оглед осигуряване на безопасно извършване на маневрата обратен завой.", "date": "2018.08.09", "title": "Затварят новото кръгово в Драгалевци днес, три автобуса с променен маршрут"}
{"url": "https://offnews.bg/sviat/ekvador-obiavi-izvanredno-polozhenie-v-tri-provintcii-zaradi-napliv-ot-685945.html", "text": "Еквадор обяви извънредно положение в три свои провинции заради наплива на венецуелски мигранти, влизащи в страната през северната ѝ граница с Колумбия, предаде Ройтерс, цитирана от БТА.Трите провинции, в които е обявено извънредно положение, са Карчи, Пичинча и Ел Оро, става ясно от съобщение на еквадорското външно министерство.Министерството посочва, че всеки ден в Еквадор влизат до 4200 венецуелски мигранти.Извънредното положение ще трае до края на август. Целта е да бъдат разположени на място лекари и социални работници, които да се погрижат за мигрантите.Хиперинфлацията и недостигът на стоки от първа необходимост доведе до масова миграция на венецуелци, които обикновено преминават през Колумбия на път за Еквадор, Перу и Чили, отбелязва Ройтерс.", "date": "2018.08.09", "title": "Еквадор обяви извънредно положение в три провинции заради наплив от венецуелски мигранти"}
{"url": "https://offnews.bg/turizam/angelkova-turisticheskiat-ni-produkt-stava-vse-po-kachestven-685943.html", "text": "Независимо от дъждовното време, данните сочат, че страната ни се движи в рамките на 5% очакван ръст на туристите. Само за първите 6 месеца те са над 3,6 милиона”. Това заяви министърът на туризма Николина Ангелкова пред Нова телевизия.По думите й качеството на туристическия продукт всяка година се повишава.Според Ангелкова по отношение на ниските заплати в туристическия сектор министерството ѝ няма какво да направи.", "date": "2018.08.09", "title": "Ангелкова: Туристическият ни продукт става все по-качествен"}
{"url": "https://offnews.bg/knigi/preporachvame-vi-reportazhite-na-dzhejms-baucher-za-balgaria-685925.html", "text": "Репортажите на Джеймс Баучер – кореспондента на вестник „Таймс“ у нас, излизат за първи път от 35 години насам.Сдружение \"Българска история\" преведе книгата на Баучер „Репортажи от България“, която той пише в едни от най-динамичните времена на българската история (от 1895 г. до 1921 г.).Баучер изгражда мрежа от информатори и кореспонденти, поддържа връзка с всички големи фигури, ангажирани с балканската политика. Превръща се дори в доверен съветник на цар Фердинанд, но преди всичко остава човек със силно чувство за справедливост, а неговите впечатления могат да бъдат почетени на български в съвсем ново издание. ", "date": "2018.08.09", "title": "Препоръчваме ви: Репортажите на Джеймс Баучер за България"}
{"url": "https://offnews.bg/sviat/mazh-podgotvial-nepalnoletni-za-masovi-ubijtci-v-uchilishta-v-sasht-685947.html", "text": "В американския щат Ню Мексико арестуваха мъж, подготвял непълнолетни за бъдещи извършители на масови убийства в училища из САЩ, съобщи телевизия Ен Би Си, цитирана от ТАСС и БТА.По данни на телевизията заподозреният е Сирадж Уахадж. Той отвлякъл 4-годишния си син, който живеел в щата Джорджия с майка си и втория си баща. Според прокуратурата 39-годишният Уахадж е откарал детето в построен от него лагер в Ню Мексико, където го е обучавал да стреля с пушка с оглед да използва тези умения, участвайки в масови убийства из учебните заведения в страната.Полицията извършила след получен сигнал обиск в лагера и открила тялото на сина му. Там живеели още един мъж, три жени и 11 деца. Според служителите на реда непълнолетните, физически изтощени, били държани в антисанитарни условия.Според Си Ен Ен документи на следствието сочат, че петимата заподозрени, включително Уахадж, са учили децата да стрелят.Всички заподозрени са арестувани и обвинени в малтретиране на деца. Смъртта на четиригодишния син на Уахадж все още се разследва, затова засега няма обвинения по случая.Преди три дни Франс прес информира, че при операцията в селцето Амалия, Ню Мексико, на 3 август Уахадж и друг мъж на име Лукас Мортен били открити заедно с жените и децата в \"тясна каравана, вкопана в земята, покрита с найлон, без вода, канализация и ток\".Всички приличали на \"бежанци от третия свят\", нямали храна, нито прясна вода, били боси, немити и облечени само с мръсни парцали.Мъжете били въоръжени с щурмова пушка АР-15 и четири пистолета.", "date": "2018.08.09", "title": "Мъж подготвял непълнолетни за масови убийци в училища в САЩ"}
{"url": "https://offnews.bg/obshtestvo/v-poligona-ovcha-kupel-i-sveta-troitca-bez-voda-dnes-zaradi-remonti-685911.html", "text": "\"Софийска вода\" предупреди за спиране на водата на някои места в столицата днес заради планирани ремонти.Вода няма да има в:- кв. Полигона: бул. \"Цариградско шосе\" от ул. \"Акад. Петър Мутафчиев\", ул.\" Петър Протич\", ул.\" Михаил Тенев\", ул.\"Боян Дамянов\", зала Арена Армеец, плувен басейн ЦСКА, хотел на ЦСКА, зеленчукова борса \"Къро\", \"Тех Парк\", бензиностанция \"Газпром\" и \"Ромпетрол\" на бул. „Проф. Цветан Лазаров“ до борса \"Къро\" - от 9 до 21 ч.;- ж.к. \"Света троица\": ул. „Качаник“ от ул. „Цар Симеон“ до ул. „Цар Иван Александър“ - от 9 до 18 ч.;- кв. \"Овча купел\": ул. „Народно хоро“ от ул. „Рождество“ до ул. „Буземска“ - от 9:30 до 18:30 ч.;- кв. \"Васил Левски\": ул. „Проф. Антон Митов“ от ул. „Григорий Цамблак“ до ул. „Д-р Иван Селимински“ - от 9 до 19 ч.;- кв. \"Факултета\": ул. „Иван Гарванов“ от ул. „Ришки проход“ до ул. „Дръстър“ - от 10 до 17 ч.;- кв. \"Горубляне\": ул. „5-ти ноември“, ул. „Пионерска“, ул. „Царичина поляна“ - от 9 до 19:30 ч.", "date": "2018.08.09", "title": "В Полигона, Овча купел и Света Троица без вода днес заради ремонти"}
{"url": "https://offnews.bg/medii/kadiev-gneven-na-btv-za-otmeneno-uchastie-s-tcvetan-tcvetanov-niamash-685946.html", "text": "Лидерът на извънпарламентарната партия \"Нормална държава\" Георги Кадиев се възмути от бТВ, заради това че телевизията го поканила в сутрешния си блок, а се оказало, че за участието му по темата за Митьо Очите няма достатъчно време.Той даде гласност на случая в личния си фейсбук профил където написа:Преди Кадиев в сутрешния блок на телевизията имашеОт телевизията подчертаха пред OFFNews, че подобни размествания на теми и гости се случват в „Тази сутрин“ непрекъснато в зависимост от разговорите и интереса към тях и че това е част от динамиката на блока.", "date": "2018.08.09", "title": "Кадиев гневен на бТВ за отменено участие: С Цветан Цветанов нямаше да си го позволят"}
{"url": "https://offnews.bg/zvezdi/sreshta-s-liv-tajlar-london-18-ti-vek-video-684977.html", "text": "Тази седмица филмовият видео блог на Станислава Айви –  - ни среща с американската актриса Лив Тайлър – познатата ни от “Открадната красота” и “Властелинът на пръстените” дъщеря на рок легендата Стивън Тайлър, която на 1 юли навърши 41 години.Наскоро тя стана част от втория сезон на “Блудници” - продукция на ITV, която се излъчва от  – най-новият член на семейство на  и  - у нас и в цяла Централна и Източна Европа.Лив е в ролята на Лейди Фиц и си партнира с познатата ни от „Даунтън Аби“ Джесика Браун Финдли, която превъплъщава елитната компаньонка Шарлът Уелс.“Играя много високопоставена дама в обществото, която живее с брат си. Лидия Куигли изнудва моята героиня и част от сюжета е всъщност да разбереш каква е тайната ѝ”, разказва Лив пред Стаси. “Брат ѝ се опитва да помогне, а постепенно се разкрива и връзката между тях двамата, която е доста извратена и сложна, с много пластове. Лейди Фиц става много близка с Шарлот, първоначално заради общата им омраза към Лидия Куигли, но в последствие връзката им се превръща в красиво приятелство.““Блудници” е сниман предимно в имението Langleybury, близо до Уотфърд във Великобритания. Историята от първи сезон накратко: В лондонския публичен дом на Маргарет Уелс (), освен момичетата, които е прибрала, са и нейните собствени дъщери – Шарлот и Луси. Нейният основен конкурент и голям враг е зловещата мадам Лидия Куигли - номинираната за Оскар тази година за „Невидимата нишка“ с Даниел Дей-Луис Лесли Манвил. В новия сезон ще видим как Шарлот се внедрява в къщата на Лидия (Лесли Манвил).„Героинята ми е доста самотна, защото живее в един изолиран свят,“ казва Лив. Независимо че другите момичета са обикновени проститутки, бедни са, имат какви ли не други проблеми, които тя няма, тя е доста привлечена от техния свят и начина, по който живеят. Тя е като птица в клетка в много отношения – статусът ѝ в живота и в обществото не ѝ позволява да бъде себе си. Чрез Шарлот тя донякъде получава тази възможност, до която иначе не би достигнала.”Красавицата с харизматичната усмивка и дълги разпуснати коси като запазена марка е позната на публиката от поредица от хитове. Звездата на Лив изгря в “Открадната красота” до Джеръми Айрънс, след това участва в “Армагедон” заедно с Брус Уилис и Бен Афлек, а една от емблематичните ѝ роли е в епоса “Властелинът на пръстените” като принцесата на елфите Арвен.Първи сезон на „Блудници“ е в ефир по тв канала  всеки делничен ден от 22:00 часа от 13 август. Можете да гледате епизод 1 на „Блудници“ свободно по всяко време онлайн на .От 13 август, понеделник, в 22:00 можете да гледате „Лятна съблазън“ по . Каналът предоставя възможност да наваксате с епизодите на най-популярните ни поредици. Гледайте ги от самото им начало всеки делничен ден през август и септември. Насладете се на пропуснатите епизоди от “Блудници”, “Полдарк”, “Борджия”, “Чумата” и “Клондайк”.", "date": "2018.08.09", "title": "Среща с Лив Тайлър. Лондон. 18-ти век (видео)"}
{"url": "https://offnews.bg/analizi-i-komentari/vazhod-i-padenie-na-mvr-v-mandata-na-mitio-ochite-685901.html", "text": "Митьо Очите е непреходен. Или поне така излиза, ако се направи съпоставка на \"мандата\" му по черноморския регион с този на полицейските шефове, оглавили и напуснали МВР с бясна скорост. Неотдавна  на Световната банка  на едно от последните места в страната по разкриваемост на престъпленията. И съответно - областта с голяма концентрация на престъпността. Следите на Димитър Желязков като част от подземния свят могат да се проследят още от края на 90-те години, когато той започва \"кариерата\" си като част от империята ВИС на братята Васил и Георги Илиеви. Групировката стартира с \"бизнес\" именно по Черноморието, като в полезрението им попада туристическият бизнес, търговията със зърно, транспортните услуги, като инструменти за овладяването им са познатите и днес изнудване, рекет, побой. Желязков се набива \"на очи\" в медиите, когато МВР успява да разбие групата му за търговия и разпространение на наркотици. В този период през Областната дирекция на МВР - Бургас минават няколко началници. Министрите в МВР също са няколко.През 2007 година шефът на групата за противодействие на разпространението на дрога в Бургас Милен Димитров придобива популярност с шумната акция срещу Очите, след която Желязков влиза в затвора за 4 години. Тогава той сключва споразумение с прокуратурата по обвинение за ръководене на организирана престъпна група за разпространение на наркотици.В този период вътрешен министър в правителството на тройната коалиция е Румен Петков, който беше замесен в поредица от скандали, свързани с наркоразпространението - от обвиненията за разпъване на политически чадър над , до срещата с братя Галеви чрез посредничеството на тогавашния съветник в ДАНС Алексей Петров, за която среща се твърди, че тримата обсъдили преразпределението на наркопазара у нас. Всичко това доведе до оставката на Петков и заместниците му през 2008 година.Заради приноса му към операцията срещу бандата на Очите през февруари 2008 г. с пистолет \"Аркус\" ( ) е награден тогавашният ръководител на Окръжната прокуратура в Бургас Светлозар Костов, който по-късно стана печално известен по проваленото дело \"Октопод\". Две години след разбиването на групата на Очите и година след оставката на Румен Петков на власт идва правителството на ГЕРБ. Новият вътрешен министър Цветан Цветанов повишава полицая Милен Димитров, \"озаптил\" Очите, в директор на Областната дирекция на МВР-Бургас. След падането на правителството през 2014 г. обаче Димитров е сменен от новия вътрешен министър в правителството на Пламен Орешарски Цветлин Йовчев. По това време главен секретар на МВР става Светлозар Лазаров - съученик на Милен Димитров, зет на зам. вътрешния министър при Станишев Камен Пенков и . Както стана , не \"Аркус сигурност Бургас\" ООД на Бенчо Бенчев, а свързаната именно с Камен Пенков Агенция за сигурност \"Скорпио\" ООД охранява митниците в Бургас. След отстраняването на Милен Димитров от ОДМВР-Бургас - по обясненията му заради конфликт с министър Цветлин Йовчев около , през 2016 г. той също влиза в охранителния бизнес, оглавявайки „АБ Солюшън Секюрити” ООД. В нея той е съдружник на латвийския бизнесмен Андрейс Члаидзе, който пък чрез друга фирма \"Аватари\" е съдружник на бившия общински съветник от Бургас Георги Янев - преди това на ръководен пост в „Аркус сигурност” на Бенчо Бенчев.По време на второто правителство на ГЕРБ Очите вече е излежал присъдата си и от 2012 година отново \"шета\" по Черноморието. Оттогава до  на 2 август 2018 г., в МВР като че ли са заети повече с кариерното развитие на определени служители, отколкото с бизнеса на бившия висаджия.Новият ръководител на полицията в Бургас е Георги Костов, който през ноември 2014 г. се издига до зам. главен секретар на МВР в правителството на Орешарски, от март 2015 г. е главен секретар на МВР, а през май 2017 г. оглавява Агенция \"Митници\". По време на стрелбата между групата на Очите и Божо Кравата в Слънчев бряг, Костов първи . Според него враждата е възникнала след \"спор за паркомясто\". По това време ОДМВР-Бургас вече се оглавява от Калоян Калоянов, който преди това (от 23 април 2009 г. до 12 ноември 2014 г.) е заместник на Милен Димитров. Тезата се повтаря последователно и от премиера Бойко Борисов, и от тогавашния нов вътрешен министър Румяна Бъчварова. Борисов определя случая като \"една махленска свада на кандидат зет с бивш затворник, пореден инцидент за паркомясто”, а Бъчварова заявява, че не знае да има политически чадър над Очите и казва, че бизнесът му е чист.Една седмица по-късно обаче главният прокурор Сотир Цацаров (на 17 юни 2016 г.) опроверга тези твърдения: \"Чуха се различни думи за станалото на 8 юни в Слънчев бряг. Според мен причините би трябвало да се търсят в това, че не можем да говорим за спор за паркомясто - пресата въведе сполучливото определение за наркомясто. За нас това е спор за място, под което разбирам спор за територия, източник на доходи от престъпна дейност.\" От новите разкрития след случая с Очите става ясно, че бившият директор на \"Криминална полиция\" в областната дирекция на МВР в Бургас Иван Владимиров  е настоящ работодател на Димитър Желязков - Митьо Очите във фирмата \"Аркус\". По време на престоя си в МВР той е имал \"вземане - даване\" с Очите, както и след като излиза от системата на МВР. По \"случайно\" стечение на обстоятелствата синът на Владимиров е зам.-директор на Бургаския затвор, където Очите излежа присъдата си. Очевидно, няколко години по-късно, новото ръководство на МВР при новото правителство на ГЕРБ, вече е на друго мнение за \"бизнеса\" на Митьо Очите. Вътрешният министър Валентин Радев говори за \"групата на Митьо Очите\" и опровергава тезата за теч на информация по време на акцията: \"Ако беше изтекла информация щеше ли той (Желязков, бел. ред.) да отиде в Гърция, в Турция и да го хванем там?\".Според Младен Маринов, който се издига в МВР в мандата на Светлозар Лазаров, първо като зам.-директор на СДВР, после като директор и накрая с указ на президента Румен Радев става главен секретар на МВР, полицията продължава да работи активно по групата на Очите на територията на Бургас. Въпреки че от самото начало прокуратурата е константна в отношението си към \"бизнеса\" на Очите, тезата за \"наркомясто\" не влиза в полезрението ѝ след новата акция срещу групата на Очите. От държавното обвинение засега се концентрират върху рекет и тормоз над частни фирми с успешен бизнес по Южното Черноморие.", "date": "2018.08.09", "title": "Възход и падение на МВР в 'мандата' на Митьо Очите"}
{"url": "https://offnews.bg/obshtestvo/otvariat-remontirania-pat-ii-29-varna-dobrich-685912.html", "text": "Днес се открива ремонтираният път II-29 Варна - Добрич. 15,5-километровият участък бе обновен с финансиране по оперативна програма \"Региони в растеж\" 2014-2020 г. чрез Европейския фонд за регионално развитие. Официалното му откриване ще направи председателят на агенция \"Пътна инфраструктура\" инж. Светослав Глосов.По оперативната програма основно се ремонтират още 14 км от второкласния път между Добрич и Кардам, включени в лот 5. Очаква се той да бъде завършен през ноември.Строително-монтажните работи на лот 4 са изпълнени от ДЗЗД „ПХ – ДОБРИЧ“, в което участват: „ПЪТСТРОЙ БУРГАС“ ЕООД и „ХИДРОСТРОЙ“ АД. Стойността на договора е 8 533 720,38 лв. с ДДС. Строителният надзор осъществи „ПЪТИНВЕСТ-ИНЖЕНЕРИНГ“ АД. Техният договор е за 193 935,6 лв. с ДДС. Авторският надзор e на „ТРАНСКОНСУЛТ-22“ ООД. Договорът им е за 6 218,94 лв. с ДДС.Общата стойност на проекта „Път ІІ-29 Варна – Добрич от км 20+394.73 до км 23+199.86 и от км 25+342 до км 38+100.31, с обща дължина 15,563 км, области Варна и Добрич“ е 8 888 782,71 лв. с ДДС. Финансирането от Европейския съюз е 85% - 7 555 465,30 лв. с ДДС. Националното съфинансиране е 15% - 1 333 317,41 лв. с ДДС.Днес ще бъдат открити и рехабилитираните отсечки с обща дължина 12 км от път III-904 Гроздьово - Провадия. Проектът е лот 9 и също се финансира от „Региони в растеж“ 2014-2020 г. чрез Европейския фонд за регионално развитие. Строително-монтажните работи на лот 9 са изпълнени от „Инжстройинженеринг“ ЕООД. Строителният надзор е осъществен от Обединение „ТССК“, състоящо се от „Три Ес“ ЕООД, „Строл-1000“ АД, „СНИК“ ЕООД. Авторският надзор е на „Трансконсулт - 22“ ООД.", "date": "2018.08.09", "title": "Отварят ремонтирания път II-29 Варна - Добрич"}
{"url": "https://offnews.bg/obshtestvo/sv-ap-matia-smenil-predatelia-iuda-sred-apostolite-685926.html", "text": "Църквата почита днес св. апостол Матия. Той бил родом от Витлеем и произлизал от Юдовото племе. След възнесението на Иисус Христос всички апостоли били в Йерусалим, очаквайки слизането на Св. Дух. Тогава ап. Петър представил на 120 участници в молитвеното събрание двама от Седемдесетте Христови ученици - Йосиф и Варсава, наричан Юст, и Матия, за да допълнят чрез жребий 12-то число на апостолите Христови след отпадането на Юда Искариотски.Жребият определил Матия и той бил причислен към единадесетте апостоли.След слизането на Св. Дух апостол Матия първоначално благовествувал евангелието в Йерусалим и в Юдея заедно с другите апостоли. След това заедно с апостолите Петър и Андрей ходил в Сирийска Антиохия, в кападокийския град Тиан и в Синоп. Тук бил затворен в тъмница, из която чудесно го освободил св. ап. Андрей Първозвани. Подир това пътешествал в Амасия, Едеса, Севастия и дори ходил в Етиопия.След дълго проповедничество по разни градове и след много и различни страдания св. ап. Матия бил убит с камъни в Йерусалим.  ", "date": "2018.08.09", "title": "Св. ап. Матия сменил предателя Юда сред апостолите"}
{"url": "https://offnews.bg/obshtestvo/vdigat-obshtezhitie-na-24-etazha-na-miastoto-na-razrushenoto-futbolno-685928.html", "text": "Общежитие за студенти на 24 етажа ще строи в Студентски град Барокко ООД. Сградата ще е на мястото на частните футболните игрища до УНСС, но още около година терените за мачове ще работят. Разрушено е само едно от игрищата ни, на останалите пет ще се рита засега, обясни за OFFNews Цветомир Владимиров, съсобственик на М.Д. Строй, част от Барокко, чието искане  за изработване работен устройствен план със спазване заложените в ПУП параметри е одобрено от НАГ. Сградата на бул. \"8 декември\" ще се появи след около две години, тъй като бъдещият проект на Барокко, ще чака одобрение от главния архитект Здравко Здравков и СОС, преди да се стигне до разрешение за строеж.  Общежитието с жилища от около 50 - 60 квадрата ще има и помещение от около 400 квадрата за детска занималня, закрити спортни зали, магазин за хранителни стоки и заведение за бързо хранене, уточни Владимиров.Барокко има още три сгради в района, допълни той. Жилищата в тях се продават или отдават под наем. ", "date": "2018.08.09", "title": "Вдигат общежитие на 24 етажа на мястото на разрушеното футболно игрище до УНСС"}
{"url": "https://offnews.bg/obshtestvo/suho-i-goreshto-do-34-gradusa-na-sianka-685898.html", "text": "Слънчево, а след обяд - горещо ще е времето днес, показва прогнозата на Националния институт по метеорология и хидрология при БАН.Ще духа слаб, в Дунавската равнина и източните райони - до умерен вятър от изток-североизток.Максималните температури на сянка ще са предимно между 29° и 34°, а в София - около 29°.Над планините ще бъде слънчево с временни увеличения на облачността, но без валеж. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 16°.Над Черноморието ще бъде слънчево с до умерен североизточен вятър. Максималните температури на въздуха ще са 28-31°. Температурата на морската вода е 27-28°. Вълнението на морето ще бъде 2-3 бала.До края на седмицата и в началото на следващата ще бъде слънчево. Временни увеличения на облачността ще има в петък след обяд над източната половина от страната, но няма да вали. Вятърът ще е слаб, в Дунавската равнина и източните райони - до умерен, с източна компонента: до понеделник - от изток-североизток, във вторник и сряда - от изток-югоизток.В петък и събота дневните температури ще са с градус-два по-ниски, а от неделя отново ще се повишават и максималните в сряда ще са между 31° и 36°. В самия край на периода над западните райони в следобедните часове ще се развие купеста облачност и на отделни места в планините е възможно краткотрайно да превали.", "date": "2018.08.09", "title": "Сухо и горещо, до 34 градуса на сянка"}
{"url": "https://offnews.bg/sviat/sasht-nalagat-novi-sanktcii-sreshtu-rusia-s-motiv-otravianeto-na-skrip-685936.html", "text": "САЩ налагат нови санкции на Русия заради въвличането на Москва в употребата на \"смъртоносния\" невропаралитичен агент при опита за убийство на бивш шпионин във Великобритания.Съобщението на САЩ от сряда срина рублата - снощи доларът се разменяше за 65,55 рубли, а еврото - за 76,12 рубли, пише \"Лента\".Държавният департамент обясни, че санкциите са в отговор на използването на Новичок при опита за убийството на британския гражданин и двоен агент Сергей Скрипал и дъщеря му Юлия, направен през месец март.Действието цели правителството на руския президент Владимир Путин да бъде наказано за \"използването на химически или биологически оръжия в нарушение на международното право\", заяви говорителката на Държавния департамент Хедър Науърт.Съгласно американския закон за химическите оръжия това действие води до налагане на икономически санкции.Предвидените санкции засягат износа на електроника и оборудване, свързани с националната сигурност, но ще се прави изключение за космическото сътрудничество и други области - всеки случай ще се преценява отделно. След въвеждането им Русия ще разполага с 90 дни, за да гарантира, че повече няма да използва химически оръжия и да разреши инспекции от страна на ООН и други международни организации. Ако това не стане, ще бъде наложена втора поредица, \"по-драконовски\" санкции, включително руски авиокомпании да не бъдат допускани до американските летища и дори да бъдат преустановени дипломатическите отношения между Москва и Вашингтон.Новите санкции трябва да влязат в сила 15 дена след уведомлението на Конгреса.Те се налагат, след като през март на 19 руски граждани и пет организации бяха наложени санкции за намеса в президентските избори в САЩ през 2016 година. Също през март бяха експулсирани 60 руски дипломати. В отговор Москва също изгони 60 американски дипломати.Руското посолство в САЩ заяви, че смята новите санкции за \"драконовски\" и обявени \"под измислен предлог\", пише \"Известия\", цитирани от БТА.Руските дипломати не са получили доказателства от американска страна. Предложили са да бъде публикувана кореспонденцията им с Държавния департамент по \"случая Скрипал\", но Вашингтон не е отговорил, допълва \"Ведомости\".Според пожелал анонимност висш представител на Държавния департамент новите санкции ще засегнат на практика всички руски държавни предприятия, а в тях са заети близо 40 на сто от работниците, посочва вестникът в друг материал.Санкциите ще оставят Русия без електронни устройства заради Солсбъри, тревожи се \"Московский комсомолец\".Ако до 3 месеца Русия не гарантира, че в бъдеще няма да използва химически и биологически оръжия, ако не допусне инспектори от ООН за проверка, властите на САЩ може практически да спрат износа и вноса на стоки от Русия, твърдят онлайн изданията \"Реалное время\" и Ар Ти Ви Ай.", "date": "2018.08.09", "title": "САЩ налагат нови санкции срещу Русия с мотив отравянето на Скрипал"}
{"url": "https://offnews.bg/sviat/arzhentina-kaza-ne-na-uzakoniavaneto-na-aborta-toj-bil-zverstvo-zhen-685952.html", "text": "Аржентинските сенатори отхвърлиха днес законопроекта за легализиране на абортите до 14-тата седмица от бременността, приет през юни от долната камара на парламента, предаде Франс прес, цитирана от БТА.Трийсет и осем сенатори гласуваха \"против\" текста, 31 - \"за\", а двама се въздържаха.Отхвърленият проект предвиждаше и забрана медицинските заведения да отказват аборт.Дебатите по текстовете продължиха над 12 часа. Пред сградата на аржентинския Конгрес се събраха хиляди хора. Площадът бе разделен между привърженици и противници на абортите.По време на заседанието католическата църква отслужи литургии и призова паството си да демонстрира срещу абортите. Преди това папа Франциск, чиято родина е Аржентина, определи съзнателното прекратяване на бременността като \"зверство\" и го сравни с нацизма.Сред гласувалите \"за\" отхвърления текст бе сенаторката и бивша президентка Кристина Фернандес де Киршнер, която, докато бе на власт, бе против легализиране на абортите. По думите й обаче тя е променила мнението си заради \"хилядите момичета, излезли на улицата\" с искане да се разреши прекъсване на бременността. \"Най-ужасното е, че отхвърляме законопроекта, без да предложим алтернатива\", коментира тя.Според аржентинския закон отхвърлената инициатива може да бъде внесена отново в парламента най-рано през следващата сесия, през март 2019 г. Още този месец обаче депутатите може да гласуват реформа в наказателния кодекс, която да разреши на съдиите да не произнасят присъди срещу абортирали жени.В Аржентина бременността е позволено да бъде прекратена само при изнасилване или риск за живота на майката. В противен случай абортът се смята за престъпление.Според организации на гражданското общество всяка година в Аржентина се извършват 500 000 незаконни аборта, макар че експерти оспорват тези данни.", "date": "2018.08.09", "title": "Аржентина каза НЕ на узаконяването на аборта: той бил зверство, жените - престъпнички"}
{"url": "https://offnews.bg/futbol/chelsi-osashtestvi-naj-skapia-transfer-na-vratar-v-istoriata-685949.html", "text": "Челси обяви привличането на най-скъпия вратар в историята Кепа Арисабалага, който се присъедини към лондончани от испанския Атлетик Билбао.Както е известно, вчера баските официално обявиха, че е активирана клаузата за откупуване на стража, която е на стойност 80 милиона евро.23-годишният испански национал подобри доскорошния \"пресен\" рекорд на Алисон, преминал от Рома в Ливърпул за 62.5 милиона евро без бонусите.Кепа подписа договор за 7 години с Челси, като той бе желан от Реал Мадрид още миналата година, но трансферът така и не се осъществи заради високата цена, която искаха от Билбао.Сега присъединяването му в редиците на лондончани е факт, като основната причина е преминаването на Тибо Куртоа в Реал Мадрид. Челси и \"белия балет\" постигнаха споразумение за стража, който трябва да премине медицински прегледи преди трансферът му да бъде финализиран.Договорът на белгиеца с европейския шампион е до 30 юни 2024 година. Официалното представяне на Куртоа ще се състои в четвъртък (9 август) от 14 часа на стадион \"Сантяго Бернабеу\".", "date": "2018.08.09", "title": "Челси осъществи най-скъпия трансфер на вратар в историята"}
{"url": "https://offnews.bg/obshtestvo/izpisvat-desislava-ivancheva-dnes-685929.html", "text": "Десислава Иванчева ще бъде изписана от ендокринологията на Александровска болница днес.По информация на пиара на обвинената във вземане на подкуп кметица на столичния район \"Младост\" Петър Кърджилов това ще стане в 17 ч.Иванчева, която бе принудена да стигне до болницата с белезници на ръцете и краката, трябваше да бъде изписана вчера, но това не стана. Обяснението бе, че за същия ден е насрочен ядрено-магнитен резонанс.Оковаването ѝ предизвика лавина от възмущение в социалните мрежи.", "date": "2018.08.09", "title": "Изписват Десислава Иванчева днес"}
{"url": "https://offnews.bg/futbol/nadal-nedovolstva-sled-ubeditelnata-pobeda-v-toronto-685948.html", "text": "Световният номер 1 в мъжкия тенис  Рафаел Надал стигна до 1/8-финалите на турнира от сериите \"Мастърс 1000\" в Торонто. Той се справи с Беноа Пер с 6:2, 6:3. Така в следващата фаза той очаква Мартон Фукчович или Стан Вавринка.\"Разбира се, не играх на 100 процента. Истина е, че до края на втория сет имах проблеми с подаването си. Също така не беше добър и ретурът ми, но основното притеснително бяха грешките от началната линия\", каза Матадора веднага след срещата.Следващият двубой на Рафа е предвиден като последен на централния корт и ще започне не по-рано от 03:00 часа българско време в петък. По този начин Надал постигна четвъртата си поредна победа над този съперник.За Матадора това е едва второ участие през 2018 на турнир на твърди кортове. При предишното той загуби в четвъртфиналите на Откритото първенство на Австралия от Марин Чилич. Победа в два сета постигна и друг от фаворитите - Александър Зверев надви Брадли Клан с 6:4, 6:4.", "date": "2018.08.09", "title": "Надал недоволства след убедителната победа в Торонто"}
