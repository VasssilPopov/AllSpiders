{"url": "https://offnews.bg/obshtestvo/proveriavat-otkade-mirishe-zle-v-razgrad-686706.html", "text": "Хора от Разград са подали сигнали за миризма на сероводород в ранните и късни часове на денонощието. Екоинспектори са направили проверка.Това съобщиха от Регионалната инспекция по околната среда и водите в Русе.Сигналите са постъпили от западните и централни части на града. При извънредните обходи не са констатирани миризми в района.Били са направени проверки на Градската пречиствателна станция за отпадъчни води и тази на \"Биовет\" АД-клон Разград, които се намират на съседни площадки, в Западна промишлена зона на града. Били са взети проби от отпадъчни води от изхода на пречиствателното съоръжение на \"Биовет\" АД. Пробите ще се изпитват по 10 физико-химични показателя в Регионална лаборатория - Русе към ИАОС, а резултатите се очакват до седмица. От \"Водоснабдяване Дунав\" ЕООД, е изискана информация за технологията на третиране на отпадъчните води и утайките, отделени от всеки етап на пречистването.Проверка е извършена и в \"Биовет\" АД-клон Разград. Заради съмнения за компроментирани ферментационни процеси, от дружеството е изискана информация относно водените микробиологични процеси в периода 13-20 август 2018 г. Не са установени несъответствия в документацията относно технологичните процеси.На дружеството са дадени предписания да уведомява инспекцията в срок до 24 часа за наличие на провалени ферментации, които не подлежат на допълнителна обработка. Екоинспекцията е в готовност да извърши допълнителни проверки, както и ще изиска информация, свързана с експлоатираната канализационна система и количество на формираните отпадъчни води от производствата.", "date": "2018.08.22", "title": "Проверяват откъде мирише зле в Разград"}
{"url": "https://offnews.bg/sviat/britanski-iztrebiteli-otnovo-sa-prehvanali-dva-ruski-bojni-samoleta-na-686711.html", "text": "Два изтребителя Тайфун на Кралските военновъздушни сили са били вдигнати от авиобаза в Румъния, за да проверят подозрителни руски бойни самолети, намиращи се близо до въздушното пространство на НАТО над Черно море, съобщава Ройтерс, цитирана от БТА.Двата самолета Тайфун са излетели от румънска база в района на град Констанца, за да ескортират два подозрителни руски самолета Су-30, се казва в съобщение на Кралските военновъздушни сили.Самолети Юрофайтър Тайфун на Кралските военновъздушни сили, разположени във военновъздушната база Михаил Когълничану в Югоизточна Румъния, участват в мисии за охрана на въздушното пространство на НАТО.Миналата седмица британски самолети Тайфун бяха вдигнати в отговор на присъствието на шест бомбардировача Су-24, които летели в близост до въздушното пространство на НАТО над Черно море, напомня агенцията.", "date": "2018.08.22", "title": "Британски изтребители отново са прехванали два руски бойни самолета над Черно море"}
{"url": "https://offnews.bg/112/malak-samolet-s-dvama-dushi-na-borda-padna-kraj-shumen-686715.html", "text": "Малък самолет падна край Шумен.На борда на самолета е имало двама души.По непотвърдена информация те са баща и син.По информация на Нова телевизия след падането на самолета по-тежко е пострадал бащата. И двамата са транспортирани до болница.По информация на Дарик летците опитали да приземят летателното средство на летището край областния град. След това обаче те се отказали и се издигнали отново.Според очевидци самолетът на два пъти е отскочил от земята, преди да спре. ", "date": "2018.08.22", "title": "Малък самолет с двама души на борда падна край Шумен"}
{"url": "https://offnews.bg/temida/deloto-sreshtu-ivancheva-petrova-i-diulgerov-vliza-v-sada-686714.html", "text": "Спецпрокуратурата даде на съд отстранената кметица на \"Младост\" Десислава Иванчева, заместничката ѝ Биляна Петрова и бившия районен кмет Петко Дюлгеров за подкуп.Делото е разпределено на съдия Иво Хинов.Тримата бяха задържани бяха арестувани на 17 април пред Спортната палата след разследване за подкуп от строителен предприемач, за когото по-късно стана ясно, че е Александър Ваклин. По информация на разследващите в колата на Иванчева са били открити 70 000 евро, които са част от по-голяма сума.Над 5 часа Иванчева и Петрова бяха държани с белезници до автомобила им, паркиран пред сградата на Министерството на спорта, докато разследващите извършваха обиск.В същия ден беше задържан и бившият кмет на община „Младост” Петко Дюлгеров, за който се твърди, че е бил посредник при подкупа.", "date": "2018.08.22", "title": "Делото срещу Иванчева, Петрова и Дюлгеров влиза в съда"}
{"url": "https://offnews.bg/futbol/ronaldo-100-sam-siguren-che-sinat-mi-shte-stane-kato-men-686718.html", "text": "Мегазвездата на Ювентус Кристиано Роналдо даде интервю на Gazzeta dello Sport, в което подробно разказва за сина си – Кристиано-младши.„Той ще стане такъв, какъвто съм и аз, сигурен съм в това на 100 %. Надявам се, че с моя опит и мотивация ще мога да го науча на някои неща, но вие трябва да знаете, че той ще следва своя път и ще тане този, който сам поиска”, обяснява Роналдо.„Той е много целеустремен и не обича да губи. Кристиано прилича на мен в детството ми и ще прилича на мен и в бъдещето. Той винаги ще има моята подкрепа. Аз бих искал той да стане футболист, защото това е и негова страст. Синът ми е силен, бърз и притежава добра техника. Нямам намерение да го притискам в избора, но, разбира се, мечтая си той да стане футболист”, добавя португалската звезда.Кристиано Роналдо има четири деца, три от които са от сурогатна майка. През 2017 година неговата половинка Джорджина Родригес му роди дъщеря. През седмицата Роналдо и семейството му направиха фотосесия с екипи на Ювентус на един от хълмовете над Торино.", "date": "2018.08.22", "title": "Роналдо: 100% съм сигурен, че синът ми ще стане като мен"}
{"url": "https://offnews.bg/kultura/simai-i-bloodrush-s-obsht-kontcert-na-28-avgust-686702.html", "text": "Група SIMAI ще има общо концерт на 28 август с и BLOODRUSH в столичния клуб Mixtape 5.SIMAI е 5-членна rap-core банда активна от 2013 година насам. Зад гърба си бандата има няколко сингъла, един албум и множество клубни участия, фестове и награди от музикални конкурси.През последните няколко години SIMAI активно печели фенове и представя част от предстоящия им втори албум на британската публика, но прави и чести концерти на родна сцена.Двете групи ще имат още една обща изява - на 30 август SIMAI и BLOODRUSH ще имат концерт в Бургас, бар \"Без име\".", "date": "2018.08.22", "title": "SIMAI и BLOODRUSH с общ концерт на 28 август"}
{"url": "https://offnews.bg/sviat/putin-nato-izmestva-voennata-si-infrastruktura-po-blizo-do-granitcata-686717.html", "text": "Русия е принудена да реагира на преместването на инфраструктурата на НАТО и появата на елементи от система за противоракетна отбрана на САЩ близо до своите граници. Това заяви руският президент Владимир Путин след среща с финландския си колега Саули Нинистьо, предаде ТАСС, цитирана от БТА.На въпрос на финландска журналистка руският лидер отговори, че военната инфраструктура на НАТО се придвижва към границите на Русия, както и че се увеличава количеството на техниката на алианса, личният състав и броят на ученията близо до руските граници.\"Разбира се, трябва да следим какво става там, да укрепваме инфраструктурата си. Трябва да реагираме на това, което става край границите ни, в непосредствена близост се появяват елементи на американска система за ПРО\", каза Путин.Той отбеляза, че тези системи за ПРО могат да се използват и за изстрелване на ракети със среден обсег.Путин заяви, че Русия е готова да обсъди с НАТО правила за полетите на военната авиация. По думите му Финландия е направила предложение в тази посока, а Русия го приветства. \"Готови сме да обсъждаме това с нашите партньори от НАТО, но те се отказват от това. Смятам, че това е неконструктивна позиция\", заяви Путин.Руският президент каза, че е обсъдил с финландския си колега и начини за уреждане на кризите в Сирия и Югоизточна Украйна.Той добави, че са обсъдили и темата за Арктика, най-вече поради това, че сега Финландия председателства Арктическия съвет. Нинистьо заяви, че Хелзинки се надява Русия да участва в евентуална среща на върха за Арктика. \"Доколкото разбирам, и двамата (с президента Путин) сме готови да участваме в арктически съвет на върха, ако такъв се състои\", каза финландският президент.Да се организира такава среща беше предложено миналата година от Нинистьо при негово участие във форум в Архангелск. Тогава Путин изрази готовност да участва в такова събитие.В изказването си на днешната пресконференция с финландския си колега руският президент заяви, че посещението му в Австрия е имало изключително частен характер. Въпреки това е успял да обсъди въпроси с канцлера на Австрия и с нейния министър на външните работи.Путин определи срещата си с американския президент Доналд Тръмп като полезна, но заяви, че санкциите на САЩ срещу Москва са контрапродуктивни и безсмислени, предаде Ройтерс.Той добави, че Европа се нуждае от проекта за газопровод \"Северен поток 2\", и посочи, че Русия е най-подходящият доставчик на енергоносители за Европа.Путин заяви, че нито той, нито Тръмп е очаквал на срещата им в Хелзинки да решат всички двустранни проблеми.", "date": "2018.08.22", "title": "Путин: НАТО измества военната си инфраструктура по-близо до границата ни, Русия ще отговори"}
{"url": "https://offnews.bg/sviat/mazh-namushka-s-nozh-niakolko-dushi-v-belgia-sled-semeen-konflikt-686723.html", "text": "Мъж намушка с нож няколко души в градчето Моресне Шапел, община Пломбиер, недалеч от Лиеж, Източна Белгия, предаде Асошиейтед прес.Според представител на местната власт нападението не е терористичен акт, а вероятно резултат от семеен конфликт.Местни медии съобщиха, че един от нападнатите е починал.Мъжът, въоръжен с нож, влязъл в ресторант в градчето и започнал да напада хората.Районът бе отцепен от полицията, не е ясно дали нападателят е бил заловен.", "date": "2018.08.22", "title": "Мъж намушка с нож няколко души в Белгия след семеен конфликт"}
{"url": "https://offnews.bg/psihologia/za-zhivata-voda-i-konkurentciata-686701.html", "text": "Като малка имах една фантазия – с раница на гърба обикалям планина след планина и търся вълшебния извор, от който тече жива вода.Много архетипова фантазия, пресъздадена в митовете и приказките.Но и днес понякога се питам къде в нас тече този вълшебен извор?От малки сме научени да се конкурираме. Самочувствието ни се вписва в координатната система на обкръжаващите ни други. По-долу или по-скоро горе или пък по средата?Или пък каква е ножицата между реалното ми Аз и идеалното ми Аз?Само-чувствието всъщност в началото се ражда от чувствата и мислите на другите спрямо нас. Когато сме мънички нямаме нито опита, нито височината да оспорваме мнението на възрастните спрямо нас. Особено зловещата като готически замък конструкция : ти си. Това е може би най- окастрящата възможна форма. Като спукан балон свива възможните ни измерения.И когато вече сме пораснали тези имплементирани гласове продължават да говорят в нас и да ни водят по пътя. Гледаме снимките на приятелите си във фейсбук, на другите чуваме думите за планирани пътешествия и забравяме, че те навън комуникират само една малка част от света си - най- справящата се. И в такива мигове се смазваме и се чувстваме сами в своя си път.Една от най-големите илюзии, които психиката създава е именно обобщения образ на справящите се други и нашия собствен образ спрямо тях.И се почва едно бясно догонване, което никога не води до психично благополучие.Преди месец бях в моето село, сгушено в розовата долина. Обичам да се разхождам в средногорскитете баири. Мирише на бор и безкрай. След дълга разходка го открих. Толкова много беше покрито от листа, че едвам го забелязах.Изворчето от детството ми. Старателно го разчистих от листата и онемях от красотата му. Тихичко бълбука, в абсолютна хармония със себе си. Блика си водата. Изведнъж мислите се загониха бясно в мен.Това изворче не се конкурира с други по-големи или по-скоро малки изворчета.То е. То е себе си и затова е толкова красиво и вълшебно.Живата вода блика, когато спрем да се конкурираме с другите. Аз съм там, където съм.Точка. Ще се местя през живота си в различни позиции, но сега съм тук. Живата вода се ражда наново и наново, когато спрем да се конкурираме. Можем да даваме на другите много по-лесно подкрепа и състрадание. Както и да се радваме от сърце на успехите им. Защото сме вън от постоянното съпоставяне.Това ражда една специфична свобода. Свободата от себе си в стълбица.Изворчето ми. Боровата горичка го пази. Толкова е мъничко, почти незабележимо. Но за мен е истински вълшебно. Отпивам шепа жива вода и потеглям по нов път в мислите си.--------------------", "date": "2018.08.22", "title": "За живата вода и конкуренцията"}
{"url": "https://offnews.bg/sviat/tramp-pohvali-bivshia-shef-na-predizbornata-si-kampania-i-obvini-bivsh-686716.html", "text": "Президентът на САЩ Доналд Тръмп обвини днес бившия си адвокат Майкъл Коен, че си е \"измислил\" разни неща, когато се е признал за виновен пред съдия в Манхатън. Тръмп обаче похвали бившия директор на предизборната си кампания Пол Манафорт, който вчера бе признат за виновен по няколко обвинения, предадоха световните агенции.Според Тръмп Майкъл Коен се е огънал под натиска на следователите. Той обвини юриста, че си е \"измислил истории, за да сключи споразумение\" за намаляване на присъдата. В същото време Тръмп каза, че \"изпитва голямо уважение към храбър човек\" като Пол Манафорт, който бе признат вчера за виновен за банкови и данъчни измами, предаде Франс прес, цитирана от БТА.\"Ако някои си търси добър адвокат, категорично ще ви препоръчам да се въздържате да ползвате услугите на Майкъл Коен\", написа още в Туитър Тръмп.Вчера Коен призна вината си пред съдия в Манхатън по няколко обвинения за измама и нарушения във финансирането на предизборната кампания. Коен също така каза, че Тръмп му е разпоредил да уреди плащане на порнозвездата Сторми Даниълс и на бивш модел на \"Плейбой\", за да не навредят с твърденията си за сексуални връзки с Тръмп на кандидатпрезидентската му кампания.Днес Тръмп каза, че нарушенията на финансирането на кампанията не са престъпление, дори и ако прокурорите и Коен са на мнение, че това е така, предадоха Франс прес и Ройтерс.\"Президентът Обама бе отговорен за сериозно нарушение на предизборното финансиране и това бе уредено лесно\", написа днес в Туитър Тръмп, опитвайки се да омаловажи съдебните проблеми на двамата си бивши предани служители.", "date": "2018.08.22", "title": "Тръмп похвали бившия шеф на предизборната си кампания и обвини бившия си адвокат, че говори измислици"}
{"url": "https://offnews.bg/112/vnuk-ubi-baba-si-v-rusensko-686704.html", "text": "Полицията в Русе разследва убийството на възрастна жена. По случая е арестуван внукът на жертвата, съобщиха от областната дирекция на МВР.В полицията е постъпил сигнал от Университетската болница \"Канев\" в Русе, че в лечебното заведение е починала 82-годишна жена от село Голямо Враново. При аутопсията било установено, че са ѝ нанесени удари по лицето и тялото, предаде БТА.Разследването установило, че травмите били причинени на 17-18 август тази година от 34-годишния внук на жената. Тогава мъжът сам подал сигнал на тел. 112 за влошеното здравословно състояние на баба си. С линейка тя била транспортирана до спешното отделение на русенската болница, но същия ден починала.Полицията извършила оглед в дома й в село Голямо Враново. На 34-годишния внук е повдигнато обвинение, а с постановление на прокуратурата той е задържан в следствения арест до 72 часа.Работата по случая продължава.По чл.115 от Наказателния кодекс, по който е обвинен мъжът, се предвижда затвор от 10 до 20 години.", "date": "2018.08.22", "title": "Внук уби баба си в Русенско"}
{"url": "https://offnews.bg/sviat/chehia-ofitcialno-prizna-za-okupatcia-navlizaneto-na-vojski-na-varshav-686722.html", "text": "Камарата на депутатите (долната камара) на чешкия парламент призна навлизането на войски на Варшавския договор в Чехословакия през август 1968 г. за акт на чуждестранно нахлуване и окупация на страната, предаде ТАСС, цитирана от БТА.\"Камарата на депутатите заявява, че нахлуването на войски на пет страни членки на Варшавския договор през август 1968 г. в Чехословакия е било акт на нападение и последвала окупация на републиката в нарушение на нормите на международното право\", се казва в документа.Решението представлява политическа декларация и беше прието във връзка с 50-ата годишнина от нахлуването на войските на Варшавския договор, каза пред журналисти депутатът християндемократ Ян Бартошек, предложил приемането на документа.\"За\" решението гласуваха 145 от общо 156 присъствали на заседанието депутати. Никой не гласува \"против\", но 11 гласуваха \"въздържал се\" - шестима депутати от управляващото движение АНО и петима представители на комунистическата партия.", "date": "2018.08.22", "title": "Чехия официално призна за окупация навлизането на войски на Варшавския договор през 1968 г."}
{"url": "https://offnews.bg/obshtestvo/kmetat-na-haskovo-predlaga-po-niski-taksi-za-detskite-gradini-686705.html", "text": "Кметът на Хасково Добри Беливанов отново предлага на общинския съвет да одобри по-ниски такси за детските градини. Предложението ще бъде подложено на обществено обсъждане, а в зала ще бъде разгледано през септември, съобщава БТА.Предложението на Беливанов е постоянната част от таксата за 2-4-годишните в града да стане 15 от 25 лв., а в селата - 10 от 15 лв. Диференцираната част пък ще е 1 лв. на присъствен ден и в града, и селата. Разходите за храна при 5-6-годишните в града и селата стават 1,75 лв.Изчисленията на администрацията показват, че общината ще поеме 60% от разходите.Преди лятната ваканция съветниците отхвърлиха искането на Добри Беливанов и приеха родителите да плащат само по 1 лв. на ден. По това решение на Общински съвет Хасково предстои произнасяне на съда.", "date": "2018.08.22", "title": "Кметът на Хасково предлага по-ниски такси за детските градини"}
{"url": "https://offnews.bg/112/obraha-bolnitcata-v-kubrat-686707.html", "text": "Централната стерилизационна на Многопрофилната болница за активно лечение в Кубрат е била обрана. Деянието е извършено между 18 до 21 август, съобщиха от ОД на МВР в Разград, цитирани от БТА.През недобре укрепен прозорец са задигнати 50 барабана за стерилизиране на инструменти, 5 капака за автоклави, 3 спирателни крана, 5 броя манометри и 5 стъклени тръбички за автоклав.За извършеното престъпление е уведомен районния прокурор в Кубрат. По случая се води досъдебно производство.", "date": "2018.08.22", "title": "Обраха болницата в Кубрат"}
{"url": "https://offnews.bg/obshtestvo/zapochva-iztochvaneto-na-mazuta-ot-potanalia-kraj-sozopol-korab-686709.html", "text": "От днес започва подготовката за източване на мазута от потъналия край Созопол кораб, обяви министърът на транспорта Ивайло Московски. Процесът може да продължи повече от 50 дни.Бюджетът, определен за извършване на тази дейност, е 2,4 млн. лева, каза министърът и уточни, че това е финансовата рамка, която предвижда максимален срок на дейности при хипотеза за пълни резервоари - около 600 - 650 тона мазут.Колегите в Созопол са в готовност, предполагам, че още днес ще бъде направена разстановката на плавателните съдове с необходимото техническо оборудване, допълни министърът и каза, че се очаква тези дни да проследи дейностите на място.Московски съобщи, че на оперативно заседание правителство е одобрило доклада на министъра, базиран на данни от заседанието на щаба към областния управител на Бургас във връзка с потъналия кораб, като е било решено да бъде оправомощена ИА \"Морска администрация\" с финансова рамка, която ще бъде възстановена от Фонда за бедствия и аварии.Министърът уточни, че има технически детайли, свързани с това, че според специалисти течната фракция на мазута ще може да бъде изпомпана, но има вариант да е налична и твърда фракция, за което специалистите ще предложат метод за изваждане.Московски подчерта, че на мястото, където е потънал корабът, няма мазутни петна, а върху водата се е образувал филм, чието разпространение се ограничава от съответните съоръжения. Министърът допълни, че разкъсаните от вълните от последни дни съоръжения още днес ще бъдат възстановени.", "date": "2018.08.22", "title": "Започва източването на мазута от потъналия край Созопол кораб"}
{"url": "https://offnews.bg/sviat/v-germania-arestuvaha-ruski-grazhdanin-podgotvial-atentat-686708.html", "text": "Германските власти съобщиха днес, че са задържали руски гражданин, заподозрян в заговор за екстремистки ислямистки атентат в Германия заедно с предполагаем френски съучастник, задържан миналата година във Франция, предаде Асошиейтед прес, цитирана от БТА.Федералната прокуратура заяви, че 31-годишният мъж, идентифициран съгласно германските закони само като Магомед Али С., е задържан вчера в Берлин от полицейски спецчасти и жилището му е претърсено. Задържането му е свързано с разследване на френските правоохранителни органи.Според прокурорите през октомври 2016 г. той е складирал в апартамента си \"значително количество\" експлозив ТАТР за атака в Германия. Мястото и времето за планирания атентат не е установено.ТАТР (триацетон трипероксид), нестабилен самоделен експлозив, е използван при няколко атентата в Западна Европа - в Манчестър през май миналата година, в Париж през ноември 2015 г. и в Брюксел през март 2016 г.Според прокуратурата плановете на задържания и предполагаемия му съучастник Клеман Бор, френски гражданин, били осуетени от \"превантивна полицейска мярка\" и двамата се разделили. Клеман Бор заминал за Франция и е арестуван в Марсилия през април 2017 г. за планиране на атака във Франция. Френското разследване дало доказателства срещу Магомед-Али.За Бор се знае, че е близък до чеченски джихадисти, след контакти с които през 2007 г., 14-годишен, приема исляма, допълва Франс прес.", "date": "2018.08.22", "title": "В Германия арестуваха руски гражданин, подготвял атентат"}
{"url": "https://offnews.bg/politika/bivsh-deputat-na-kuneva-registrira-nova-partia-686688.html", "text": "Партията на бившия депутат от ДБГ Настимир Ананиев беше вписана в регистър на политическите партии. Формацията се казва \"Европейска партия Волт\". Партията беше учредена през май и тогава за неин председател беше избран Ананиев. Тя е част от първата паневропейска платформа \"Волт Европа\", която има за цел да участва на изборите за европейски парламент през май догодина. Според Ананиев \"Волт\" е необходим на днешна Европа. \"Вижте в какви времена живеем, анти-европейски движения и риторика набират скорост под влиянието на глобалните играчи, които не искат силна и консолидирана Европа на световната сцена. Във Волт ще работим с всички сили за силна България в Европа, но и силна, обединена и федерална Европа като цяло\", каза той.Българската формация беше втората партия от мрежата. Първо беше създадена \"Волт Германия\". Към двете страни, в които има така формация, са се присъединили още 6 -  Белгия, Холандия, Италия, Испания, Швеция и Дания. През октомври ще бъдат учредени партии \"Волт\" в Австрия и Франция.\"Волт Европа\" е проевропейско движение, което ще работи за обединена и федерална Европа. Европа на една скорост, с единна армия и прокуратура. Европа, в която гражданите и микро и семейният бизнес са приоритет. Европа, в която личното достойнство, гражданската свобода, работещото правосъдие, равните възможности и устойчивата среда са основни ценности\", обясняват от новата партия.", "date": "2018.08.22", "title": "Бивш депутат на Кунева регистрира нова партия"}
{"url": "https://offnews.bg/kultura/ot-kremona-do-kremona-zakriva-blok-kino-2018-686703.html", "text": "Днес от 20:45 часа в Студентски парк документалният филм \"От Кремона до Кремона\" ще закрие тазгодишното издание на инициативата Блок Кино.\"Кремона\" е фабриката за струнни инструменти в Казанлък.Кремона е и градът на лютиерите в Италия. Най-известният е Антонио Страдивари, починал преди 280 години. Оттогава няма човек, за когото може да се каже: \"Ето, това е най-великият лютиер на света\". разказва историята на десетгодишния Христо Маринов от Асеновград. Неговата мечта е да стане най-великият лютиер на света.Той успява да влезе в Художествената гимназия в Казанлък, където има лютиерска паралелка. Пред него, обаче, са изправени всякакви препядствия, които ще подложат на изпитание желанието му да сбъдне мечтите си.Премиерата на \"От Кремона до Кремона\" бе през 2016 година и въпреки органичените прожекции, успя да постигне успех.Блок Кино 2018 година е четвъртото издание на инициативата, която преобразява междублоковите пространства на 10 столични квартала в киносалони под открито небе. ", "date": "2018.08.22", "title": "'От Кремона до Кремона' закрива Блок Кино 2018"}
{"url": "https://offnews.bg/sviat/bivsh-shef-na-kampaniata-na-tramp-priznat-za-vinoven-po-8-obvinenia-686682.html", "text": "Съдебните заседатели по делото срещу бившия ръководител на предизборната кампания на Доналд Тръмп Пол Манафорт са постигнали решение, предаде агенция Ройтерс, цитирана от БТА.Той е признат за виновен по осем от 18-те обвинения в делото за банкова и данъчна измама.След четиридневно забавяне заседателите, шестима мъже и шест жени, са уведомили съдията, че не са взели решение по 10 от 18-те криминални обвинения срещу Манафорт.Съдията обяви процедурни нарушения по 10-те обвинителни точки.Това е първото дело, произтичащо от разследването на специалния прокурор Робърт Мълър за намеса на Русия в изборите през 2016 г. и възможно съглашателство между Москва и кампанията на президента Доналд Тръмп.Президентът Тръмп коментира, че е \"силно натъжен\" от изхода на наказателното дело.\"Пол Манафорт е добър човек. Той беше с Роналд Рейгън. Беше с много различни хора през годините. Натъжен съм от това\", заяви Тръмп, след като съдебните заседатели обявиха Манафорт за виновен по осем обвинения за заобикаляне на данъчните закони и банкова измама.\"Това изобщо не е свързано с мен. Не е свързано с руския заговор. Това е лов на вещици и позор\", каза президентът пред медии в Чарлстън, Западна Вирджиния, цитиран от Ройтерс.Манафорт е обвиняем по две дела - във Вирджиния и във федерален окръг Колумбия. Във Вирджиния е обвинен в укриване на банкови сметки, пране на пари и данъчни машинации, включително по време на работата си в Украйна. В момента съдебните заседатели обсъждат присъдата срещу него.В столицата бившият сътрудник на Тръмп е обвинен в заговор срещу САЩ, пране на над 30 млн. долара, лъжесвидетелстване, неспазване на законите за разкриване на информация за лобистки интереси в Украйна и дейност като нерегистриран чуждестранен агент. Манафорт твърди, че е невинен. Адвокатите му заявиха, че не искат обединяване на делата, макар много от обвинителните точки да съвпадат.Манафорт се включи в предизборния щаб на Тръмп през март 2016 г. и го оглави през юни. На 19 август обаче бе уволнен от поста, след като Киев го обвини в незаконно получаване на големи суми между 2007 г. и 2012 година. Обвиненията срещу него до голяма степен предшестват работата му по предизборната кампания на Тръмп.69-годишният политик може да бъде осъден на десетилетия в затвора, допълва АП.", "date": "2018.08.22", "title": "Бивш шеф на кампанията на Тръмп признат за виновен по 8 обвинения"}
{"url": "https://offnews.bg/ikonomika/kfn-ralitca-agajn-ne-ni-predupredi-za-olimpik-vze-si-otpuska-v-razga-686687.html", "text": "Комисията за финансов надзор излезе с безпрецедентно остро становище по повод на изявленията на досегашния си зам.-председател Ралица Агайн, че тя е предупредила ведомството за рисковете от фалит на Олимпик.От регулатора на застраховането и банките у нас категорично твърдят, че това не е вярно и че Ралица Агайн \"никога и по никакъв начин не е предупреждавала останалите членове на КФН и/или председателя на комисията за евентуални рискове относно фалита на ЗК „Олимпик“ - Кипър\".От комисията на свой ред обвиняват Агайн, че решила да излезе в отпуска точно в разгара на кризата с Олимпик - от 1 до 15 август. От КФН твърдят също така и че до този момент въобще не разполагат с доклада, който Ралица Агайн-Гури представи вчера в Народното събрание.Ето цялата позиция на КФН:Изненадани сме от изявленията на г-жа Ралица Агайн-Гури пред медиите днес, 22.8.2018 г., в които се отправят внушения спрямо председателя и членовете на Комисията за финансов надзор /КФН/. В тази връзка КФН заявява следното:Не са били внасяни каквито и да е писмени сигнали, представляващи анализ и предупреждения за възможните рискове, свързани със ситуацията около ЗК „Олимпик“ - Кипър. Като заместник-председател на КФН, ръководещ управление „Застрахователен надзор“, Ралица Агайн-Гури никога и по никакъв начин не е предупреждавала останалите членове на КФН и/или председателя на комисията за евентуални рискове относно фалита на ЗК „Олимпик“ - Кипър. Не беше предоставен анализ и оценка за възможните неблагоприятни последствия от фалита на кипърската компания. Вариант с фактология относно ЗК „Олимпик“ - Кипър беше качен в деловодната система на КФН едва в петък, 17.8.2018 г. КФН до този момент въобще не разполага с доклада, който Ралица Агайн-Гури представи в Народното събрание. Голяма част от изнесените пред народните представители факти бяха абсолютно нови и непознати до този момент и за нас.Съгласно поправките в Закона за КФН, които са в сила от началото на годината, заместник-председателите на комисията имат пълна независимост в ресорите, за които носят отговорност, а решенията се взимат колективно, като председателят е „пръв между равни“.Недоумяваме за каква липса на комуникационна стратегия и грижа за потребителите говори г-жа Агайн, след като в разгара на кризата от 1-ви до 15-ти август 2018 година тя беше в платен годишен отпуск и практически доста далеч от обстановката, в която работеше КФН.Правим това изявление с цел да се запази репутацията на Комисията за финансов надзор като институция. Отговор на въпроса за отговорността или липсата на такава относно предприети действия или допуснати бездействия по повод прекратяване на дейността на клона на ЗК „Олимпик“ в България очакваме да бъде получен от назначената от прокуратурата проверка на заместник-председателя, ръководещ управление Застрахователен надзор на КФН, и на самото управление.На управление Застрахователен надзор е възложено да извърши детайлен анализ на рисковете в сектора, за който отговаря.Комисията за финансов надзор уверява засегнатите клиенти на ЗК „Олимпик“, че ще положи всички усилия в рамките на предоставените й от закона правомощия да защити техните интереси и да ги информира своевременно относно правата им и процедурите за защита на тези права.", "date": "2018.08.22", "title": "КФН: Ралица Агайн не ни предупреди за Олимпик. Взе си отпуска в разгара на кризата"}
{"url": "https://offnews.bg/obshtestvo/koj-vliza-v-novia-obshtestven-savet-na-fonda-za-lechenie-na-detca-686690.html", "text": "Правителството гласува днес актуализиране на състава на Обществения съвет към Център „Фонд за лечение на деца”.Предсрочно от състава на съвета се освобождават двама редовни членове - представителите на Българския червен кръст и Българската национална телевизия, и трима резервни членове - представители на Агенцията за социално подпомагане, на представителните организации за защита правата на пациентите и на групата на изтъкнатите медицински специалисти. На тяхно място се определят нови членове, които встъпват в мандата на освободените, се посочва в съобщението на правителствената пресслужба.Новите членове в състава на Обществения съвет са:- д-р Валентин Пеев - представител на Българския червен кръст, редовен член;- Десислава Милушева - представител на Българската национална телевизия, редовен член;- Даниела Симова - представител на Агенцията за социално подпомагане, резервен член;- Владислава Цолова представител на Националната пациентска организация, резервен член;- доц. Сашо Асьов - началник на Клиниката по ортопедия и травматология в УМБАЛ „Света Анна“, гр. София, резервен член.Десислава Милушева влиза в съвета на мястото на здравния журналист от БНТ Мария Чернева, която ръководството на телевизията реши да оттегли с мотив за изтекъл мандат. В същото време обаче стана ясно, че БНТ е реагирала след писмо с обвинения срещу начина, по който Чернева е гласувала в Обществения съвет. Заради това в новините ѝ бе отнет здравният ресор. Журналистката обяви, че си тръгва обидена от телевизията, а много нейни колеги и специалисти, с които е работила във фонда, изразиха подкрепата си към нея.", "date": "2018.08.22", "title": "Кой влиза в новия Обществен съвет на Фонда за лечение на деца"}
{"url": "https://offnews.bg/112/imala-dala-baba-ot-petrich-dari-s-14-000-alo-izmamnitci-686681.html", "text": "Възрастна жена от Петрич е измамена по телефона с 14 000 лева, съобщиха от пресцентъра на ОД МВР-Благоевград. Сигналът в РУ-Петрич е получен от потърпевшата 80-годишна жена. Вчера около 16:30 часа непознато за нея лице, което се представило за полицейски служителq й е поискал парична сума, като съдействие за залавяне на телефонни измамници. На потърпевшата е нанесена щета на приблизителна стойност около 14 000 лева. По случая е образувано досъдебно производство.От ОД на МВР-Благоевград призовават гражданите за повишено внимание и проява на мнителност по отношение на лица, които чрез телефонно обаждане ги въвеждат в заблуждение с цел получаване на парични суми.При провеждането на полицейски операции, органите на МВР разполагат със собствени средства и няма утвърдена практика полицейските служители да искат лични парични средства и ценности от гражданите.", "date": "2018.08.22", "title": "Имала - дала: Баба от Петрич дари с 14 000 ало измамници"}
{"url": "https://offnews.bg/sviat/edna-svatba-ne-promenia-otnoshenieto-ni-kam-rusia-obiavi-avstrijskiat-686713.html", "text": "Австрия споделя напълно позицията на ЕС по отношение на Русия въпреки визитата на руския президент Владимир Путин през уикенда, когато той беше гост на сватбата на австрийската външна министърка Карин Кнайсъл, обяви австрийският канцлер Себастиан Курц, цитиран от Ройтерс и БТА.На сватбата Кнайсъл танцува с Путин и завърши танца с реверанс, което породи критики в някои местни медии, според които с поведението си тя подкопава политиката на ЕС към Русия.ЕС наложи санкции на Русия след анексията на Крим през 2014 г. Отношенията между Москва и ЕС се обтегнаха и поради други причини.\"Нашата позиция в Европа не се променила заради една сватба. Нашата външна политика към Русия е ясна. Ние помагаме за формиране на решенията на ЕС и ги спазваме, каза Курц, чиято страна е ротационен председател на ЕС до края на годината.Курц е начело на управляваща коалиция, в която влиза крайнодясната Австрийска партия на свободата. Когато стана канцлер, той прехвърли някои отдели, които отговаряха за европейските въпроси, от външното министерство в своята канцелария, за да успокои по този начин страните членки, че ще ще води проевропейска политика.Курц каза също, че се надява на подобряване на връзките на ЕС с Русия чрез по-интензивен диалог.Като ротационен председател на ЕС от Австрия се очаква да говори от името на 28-те страни членки. Но за разлика от повечето европейски страни, тя не изгони руски дипломати след отравянето на бившия руски двоен таен агент Сергей Скрипал и неговата дъщеря Юлия във Великобритания през март. Великобритания и нейните съюзници обвиниха за отравянето Русия, а тя отрече да е замесена.Курц каза, че е обсъдил с Путин връзките между ЕС и Русия и други въпроси по време на кратката му визита в Австрия през уикенда, но не навлезе в подробности.Кнайсъл, която бе предложена за външен министър от Австрийската партия на свободата, макар да не е неин член, покани Путин на сватбата си, когато той посети Австрия през юни. Тази седмица тя е във ваканция и не е коментирала медийните реакции на идването на Путин на сватбата й.Според лидера на Австрийската партия на свободата и вицеканцлер Хайнц-Кристиан Щрахе визитата на руския лидер е била израз на неговото уважение към Австрия. Партията на Щрахе има споразумение за сътрудничество с партията на Путин \"Единна Русия\".\"Това е нещо положително и аз мисля, че много австрийци споделят този възглед\", каза днес Щрахе за визитата на Путин и призова за прекратяване на европейските санкции срещу Русия.", "date": "2018.08.22", "title": "Една сватба не променя отношението ни към Русия, обяви австрийският канцлер"}
{"url": "https://offnews.bg/obshtestvo/postignaha-saglasie-v-spora-s-detskia-radiohor-686720.html", "text": "Постигнато е съгласие в спора с Детския радиохор, съобщи БНР. Генералният директор на БНР и Венеция Караманова са се разбрали засега тя да остане начело на хора.Детският хор на БНР пя протестно под прозорците на Министерския съвет днес, докато в сградата течеше правителствено заседание.Децата протестираха в защита на Караманова. Те обявиха, че смятат да правят концерти, докато внезапно уволнената Караманова не бъде възстановена на работа. Притесненията на хора са свързани с това, че на назначената през месец март диригентка Теодора Димитрова не са били предадени традициите на хора. Затова от Детския хор настояха дългогодишната им ръководителка да бъде възстановена на работа поне за още два сезона, за да може да обучи новата диригентка.В спора се намеси СЕМ. Председателят СЕМ разговаря с децата, родителите и директора на БНР. Протестиращите деца и техните родители пък бяха поканени на среща в Министерския съвет, където разговаряха с премиера Бойко Борисов и министъра на културата Боил Банов. Срещата завърши без резултат, но вечерта стана ясно, че е постигнат консенсус.", "date": "2018.08.22", "title": "Постигнаха съгласие в спора с Детския радиохор"}
{"url": "https://offnews.bg/obshtestvo/institutat-po-meteorologia-i-ban-ne-se-razbraha-i-pravitelstvoto-se-v-686684.html", "text": "Националният институт по метеорология и хидрология (НИМХ) и Българската академия на науките (БАН) не са постигнали съгласие за това дали синоптиците да се отделят от научна организация. Днес изтече срокът, поставен премиера Бойко Борисов, в който двете страни трябваше да намерят общо решение по въпроса. И правителството се включва в разговорите в опит да бъде постигнат консенсус между НИМХ и БАН, обяви министърът на образованието и науката Красимир Вълчев след днешното заседание на Министерския съвет.\"Това, което имаме като ситуация от предходната седмица, до голяма степен се е запазило. НИМХ иска напускане на БАН. А БАН предлага вариант за самостоятелност в рамките на Академията. Но имаме макар и минимален напредък дотолкова, доколкото по-добре е очертан периметърът на възможните решения, които ще търсим\", каза той.От БАН предлагат НИМХ да остане в състава на академията с разширена финансова независимост. Научната  академия предлага целият бюджет на института по метеорология, включително заплатите на учените и служителите, да бъде приеман от Министерския съвет на отделен ред в бюджета на БАН. Идеята им е при изчисляване на средствата за заплати в Института като база да се взимат основните заплати в БАН по категории.НИМХ обаче отказват предложението на БАН и настояват да бъдат отделени от академията. Според метеоролозите подобно решение запазва сегашното статукво, а именно ръководството на БАН да определя какво е нужно на НИМХ, за да изпълнява дейността си. Те смятат, че подобно предложения няма да реши проблемите на института, а допълнително ще ги задълбочи.Министърът на образованието обаче вижда в ситуацията \"макар и минимален напредък\", защото \"по-добре е очертан периметърът на възможните решения\".До напрежението между института и академията се стигна, след като от НИМХ от няколко месеца протестират, но в началото на август обявиха, че спират да изпълняват нарежданията на БАН. Недоволството на синоптиците е заради разпределянето на парите в Академията. От института подчертават, че не могат да си вършат работата, защото парите не им стигат. ", "date": "2018.08.22", "title": "Институтът по метеорология и БАН не се разбраха. И правителството се включва в разговорите"}
{"url": "https://offnews.bg/obshtestvo/detskiat-hor-na-bnr-pia-protestno-pod-prozortcite-na-ministerskia-save-686680.html", "text": "Детският хор на БНР пя протестно под прозорците на Министерския съвет, докато в сградата течеше правителствено заседание. Демонстрацията е заради внезапното прекратения договор на диригента им - маестра Венеция Караманова.Хористите вече пяха пред БНР и обявиха, че смятат да правят концерти, докато Караманова не бъде възстановена на работа. Те са притеснени от това, че работата на Караманова е поета от назначената през месец март диригентка Теодора Димитрова, на която обаче така и не са били предадени традициите на хора. От Детския хор настояват дългогодишния им ръководител да бъде възстановена на работа поне за още два сезона, за да може да обучи новата диригентка.Днес при тях излезе министърът на културата Боил Банов и ги покани на среща, за да изслуша за проблема. Децата и техните родители влязоха в Министерския съвет, където се срещнаха с Банов, с премиера Бойко Борисов и с директора на СЕМ София Владимирова.\"Правителството няма право да изявява мнение във връзка с проблема на Детския хор\", каза на децата Банов и мотивира думите си с това, че медиите трябва да са независими. \"Смисълът на демокрацията е медиите да не бъдат под влияние на правителството и премиера и да имат възможност за самостоятелен живот и самостоятелно мнение\", добави той.\"Да, ама са под нашия прозорец\", отговори премиера и добави, че се надява \"и шефът на националното радио, и СЕМ да си свършат работата\". \"Не заради друго, а защото стоят пред Министерски съвет. Не мога да ги оставя децата да стоят отвън. Да си поемат отговорността\", каза още Борисов. Културният министър също подкрепи тезата на премиера: \"Радиото представлява самостоятелен орган от гледна точка на правителството. Директорът му се избира чрез конкурс диригента от Съвета за електронни медии (СЕМ). И когато има претенции от хора в радиото, въпросите трябва да се решават от директора на СЕМ\", каза той. Банов дори предложи на хората да се срещнат с директора на СЕМ София Владимирова, защото тя била човекът, който може да реагира по случая. Самата Владимирова също присъстваше на днешния разговор. Културният министър обяви, че се е чул и с директора на БНР и е уредил децата да се срещнат с него, за да се обсъдят вариантите за продължаване работата на дългогодишния ръководител на хора. Владимирова пък допълни, че ако утре проблемът не се реши, в петък тя ще покани представители на радиото в СЕМ.Банов коментира и начина, по който е назначена заместничката на маестра Караманова. По думите му всичко е било законосъобразно. \"Новият ръководител на хора е избран с конкурс, който съвместно работи и с вашия дългогодишен предишен ръководител в рамките на партньорство. Аз в момента не мога да анализирам къде това партньорство се пропуква. Но вие се ползвате не просто с моето и с уважението на премиера Бойко Борисов и на целия кабинет\", каза Банов. Вижте част от протестния концерт на Детския хор под прозорците на властта и как Боил Банов ги покани на среща:", "date": "2018.08.22", "title": "Детският хор на БНР пя протестно под прозорците на Министерския съвет (видео)"}
{"url": "https://offnews.bg/obshtestvo/darzhavata-otpusna-5-6-mln-leva-za-uchenicheski-shkafcheta-i-po-moder-686693.html", "text": "Правителството ще отпусне 5,6 млн. лв. за осигуряване на съвременна образователна среда, съобщава пресслужбата на МС след днешното заседание на кабинета.Средствата са за дейностите по Националната програма „Осигуряване на съвременна образователна среда“, одобрена през 2018 г.2 869 295 лева от тази сума ще бъдат заделени за 111 хиляди ученически шкафчета за 588 общински училища. В тях учениците ще могат да съхраняат учебници, учебни комплекти, помагала и други материали, както и екипите за физическо възпитание и лични вещи. Това е една от мерките за олекотяване на ученическите раници.83 общински училища ще получат 793 337 лева за оборудване на стаи в полуинтернатни групи за часовете по интереси. С парите се финансира закупуването на обзавеждане, консумативи и материали, книги и игри.320 615 лева се отпускат за ремонт и оборудване на учебни кабинети за професионална подготовка и учебно-производствени бази на 8 училища, както и за осигуряване на учебни видеофилми и софтуерни продукти.1 635 731 лева са за купуване на уреди, прибори, пособия, реактиви и други консумативи за обезпечаване на експерименталната работа по учебните предмети биология и здравно образование, физика и астрономия и химия и опазване на околната среда в VII и в IX клас за 1879 общински училища.юНеобходимите средства за изпълнение на националните програми за 2018 г. се осигуряват от бюджета на МОН.", "date": "2018.08.22", "title": "Държавата отпусна 5,6 млн. лева за ученически шкафчета и по-модерни кабинети"}
{"url": "https://offnews.bg/zvezdi/chetiri-sluchaia-koito-dokazvat-che-izvestnite-lichnosti-sa-zemni-ho-686691.html", "text": "Всеки знае колко е разочароващо да срещне своя идол и той да се окаже груб и високомерен. Но не всички са такива. Читатели на BoredPanda разказват за своите положителни преживявания с известни личности. В тях те споделят, че звездите всъщност са се държали като земни и мили хора.1. Робин УилямсЖител на Сан Франциско разказва за срещата си със звездата от \"Мисис Даутфайър\" през 1988 година:\"Докато тичах покрай брега, забелязах Робин Уилямс да седи сам до микробуса си. Попитах го: \"Как сте, г-н Уилямс?\". Той ми отговори: \"Добре съм. Ти от ченгетата ли бягаш?\". Това ме разсмя и спрях, за да си поговорим. Той беше абсолютно възхитителен. Плаках, когато разбрах, че е починал.\"2. Джим КериЧитател разказва, че актьорът му е помогнал да стигне до бензиностанция, когато е останал без газ близо до Бел Еър, Лос Анджелис.\"Джим Кери ме качи при него. Казах му, че съм голям фен на \"Ейс Вентура\" и изимитирах смеха му от филма. След това и двамата подадохме глави през прозорците и започнахме да се смеем. Плати бензина ми и ме закара обратно до колата ми. Това беше най-великият момент в живота ми!\".3. Том Ханкс\"Срещах Том Ханкс на касата в един супермаркет. Когато го видях, изкрещях като луд \"Форест Гъмп\" е любимият ми филм!\". Той се обърна и ми се усмихна. Оказа се, че това е и неговият любим филм. После продължихме да говорим за кино, а когато дойде неговият ред, той поиска да плати водата ми. След като излязохме от магазина, ми каза с гласа на Форест Гъмп: \"Ти си една прекрасна млада дама. Винаги помни: Животът е като кутия с шоколадови бонбони, никога не знаеш какво ще ти се падне\", разказва потребител с името amandeezie.4. Киану РийвсИсторията е от преди години, когато разказващият е бил тийнейджър.\"Срещнах Киану Рийвс в Ню Йорк. Изкрещях по него \"Хей, Нео!\" и изимитирах движенията му от филма \"Матрицата\". Той ме погледна, засмя се и направи същото. Това е страхотен спомен, защото можеше да се обиди на реакцията на едно дете. Вместо това, той ме развесели.\"", "date": "2018.08.22", "title": "Четири случая, които доказват, че известните личности са земни хора"}
{"url": "https://offnews.bg/futbol/uefa-shte-vavede-var-v-shampionskata-liga-686697.html", "text": "Босовете на УЕФА са останали доволни от системата за видеоповторения, която бе използвана на Мондиал 2018 в Русия.По информация на The Times, европейската футболна централа ще започне на използва технологията ВАР от четвъртфиналите в Шампионската лига през този сезон. В УЕФА се надяват, че така ще бъдат избегнати решаващи съдийски грешки във финалната фаза на турнира.Това решение ще се обсъжда в началото на септември на срещата на Европейската клубна асоциация. Освен това, УЕФА има намерение да използва VAR на Евро 2020, но този въпрос все още на етап дискусии.Ако УЕФА започне да използва видеоповторения, тя ще се откаже от помощта на допълнитените асистент съдии, които стоят зад вратите. Тази позиция защитаваше Пиерлуиджи Колина, който също смята, че с VAR няма нужда от четвърти и пети съдия. През миналия месец легендарният италианец напусна съдийския комитет на централата.", "date": "2018.08.22", "title": "УЕФА ще въведе VAR в Шампионската лига"}
{"url": "https://offnews.bg/obshtestvo/samo-6-chasa-e-zhivialo-namerenoto-na-smetishte-v-haskovsko-bebe-686698.html", "text": "Бебето, което беше намерено мъртво на сметището край хасковското село Гарваново, е починало заради необгрижване, съобщи съдебният лекар в Хасково д-р Христо Еленски, цитиран от БТА.Резултатите от аутопсията показват, че новороденото е живяло само 6 часа.Пъпната връв на бебето е прекъсната, но не се знае дали е прерязана, допълни д-р Еленски. В момента полицията проверява всички акушеро-гинекологични кабинети в Хасково и Димитровград заради започналото разследване.От прокуратурата информираха, че е образувано досъдебно производство срещу неизвестен извършител. От полицията апелират, ако някой може да помогне на разследващите с информация, да се обади на тел. 112.", "date": "2018.08.22", "title": "Само 6 часа е живяло намереното на сметище в Хасковско бебе"}
{"url": "https://offnews.bg/temida/ubietcat-na-sestrite-belnejski-osadi-balgaria-v-strasburg-686695.html", "text": "Четирима затворници, които излежават дългогодишни присъди или доживотен затвор, са осъдили България в Страсбург заради лошите условия, в които изтърпяват наказанията си.Един от тях е осъденият за убийството на сестри Белнейски Лазар Колев. Той се жалва, че му е наложен специален режим, изолиран е от останалите затворници и има възможност да контактува единствено с изтърпяващи наказание доживотен затвор. Твърди още, че не е имало течаща вода в килията му, която била по-малка от 6 кв. м. Оплаква се от хигиенните условия поради наличието на хлебарки и други паразити, от недостатъчната естествена светлина в помещението и от постоянното изкуствено осветление.Другите трима затворници, които са осъдили България в Страсбург, са Стоян Петров, Илиян Михайлов и Йордан Петров. Михайлов е с доживотна присъда заради подбудителство към убийството на втория съпруг на майка си. Стоян Петров пък е осъден на 20 години затвор за убийството на бизнесмена Стоян Стоянов през 2008 година. Йордан Петров, който стана известен като Кумановския убиец, е в затвора доживот заради тройното убийство на Стефан Костадинов, жена му Мария и брат й Ян Мюзик през 2000 година.Съдът е присъдил държавата да плати за неимуществени вреди на Михайлов е 4000 евро, а на Й. Петров и Колев по 3000 евро. За разноски по делото са присъдени общо 3046 евро. По отношение на Петров съдът не е присъдил обезщетение и разноски, тъй като той не е заявил претенции за обезщетение.", "date": "2018.08.22", "title": "Убиецът на сестрите Белнейски осъди България в Страсбург"}
{"url": "https://offnews.bg/sviat/bivshiat-lichen-advokat-na-tramp-se-prizna-za-vinoven-686686.html", "text": "Бившият личен адвокат на американския президент Доналд Тръмп - Майкъл Коен - се призна за виновен в процес за нарушаване на правилата за финансиране на кампанията пред съда в Ню Йорк.Коен заяви, че е действал по нареждане \"на кандидата\" с \"принципната цел да повлияе на изборите\".Признанието бе направено във връзка с твърденията, че е плащано за мълчанието на жени, за които се твърди, че са били в интимни отношения с Тръмп.51-годишният Коен се призна за виновен по 8 обвинения, вкл. за данъчни и банкови измами. Целта е държавното обвинение да намали присъдата от 65 години на 5 години и 3 месеца, пише Би Би Си.В същия ден съдът в щата Вирджиния осъди бившият ръководител на кампанията на Тръмп Пол Манафорт заради банкови и данъчни престъпления.Двата случая възраждат спекулациите, че самият президент може да бъде стане обект на съдебно производство, допълва Би Би Си.", "date": "2018.08.22", "title": "Бившият личен адвокат на Тръмп се призна за виновен"}
{"url": "https://offnews.bg/obshtestvo/otkriha-sakrovishte-v-krepostta-kaliakra-686685.html", "text": "Рано сутринта на 17 август 2018 г. в крепостта Калиакра, под подовото покритие на помещение, опожарено в края на XIV в. археолози откриват глинено гърне с богато съкровище, съобщават от Националния исторически музей. То съдържа 957 предмета, от които 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, два пръстена, от които един златен и четири мъниста от скъпоценни камъни и злато.Находката е открита по време на редовни археологически разкопки, които се провеждат за петнадесета поредна година в крепостта Калиакра. През 2018 г. те се финансират от Министерството на културата на република България, Община Каварна и Националния исторически музей (НИМ).Екипът се ръководи от директора на НИМ доц. д-р Бони Петрунова. В него участват археолози от НИМ, НАИМ, дипломанти на Пловдивския и Софийския университети, студенти от НБУ и Шуменски университет.Открито съкровище съдържа изключително ценни монети. От направения първоначален преглед на една малка част, се констатира, че то не включва само сребърни османски монети, а и много български. Акчетата (сребърни монети от времето на Османската империя) заемат приблизително 60% от количеството. Основно принадлежат на султан Баязид Йълдъръм (1389-1402), и малка част на неговият предшественик Мурад I (1362- 1389).Всички скъпоценности са били укрити в края на 14 в., по време на някое от драматичните нападения над столицата на Добруджанското деспотство. Едно от тези събития е описано в една от хрониките от това време, в която е отбелязано, че през 1399 г. татарите от ордата на Актав нападат Варна и други градове по Северното Черноморие. През 1401 г. татарите на Актав, който е бил известен като Добруджанския татар, били разгромени и разселени в различни селища като Провадия, Русокастро и др. Възможно е едно от техните военачалници да е събрал откритото на Калиакра съкровище. Очевидно той ги е заграбил от различни хора и места и ги е скрил под пода на къщата си, малко преди тя да бъде опожарена.В същата сграда, при проучванията през 2014 – 2017 г. бяха намерени част от сребърен обков от църковна книга, катарама за колан от бял нефрит, както и колективна находка от 26 медни мангъра (малка медна монета) на Баязид І Йълдъръм (1389 -1402).Самата сграда е построена непосредствено върху руините на антични постройки и около нея се откриват богати погребения от 14 в. В един от гробовете, през 2014 г. бяха намерени три златни монети, хиперперон нумизма, от времето на Никейската династия при управлението на Йоан III Дука Ватаци (1222-1254).В годините назад, през които полуостровът е проучван, изследователите са имали късмет да попаднат на още две значително по-малки съкровища, чиито състав кореспондира с откритото преди дни. Първото включва 60 акчета на Баязид открити разпилени върху пода на опожарено жилище. Второто се състои от 80 акчета също от времето на Баязид и един сръбски грош, но в малката каничка, в която е укрито, има 2 чифта златни и няколко единични обици и други дребни накити.", "date": "2018.08.22", "title": "Откриха съкровище в крепостта Калиакра"}
{"url": "https://offnews.bg/zvezdi/dani-bojl-niama-da-rezhisira-25-ia-film-za-dzhejms-bond-686683.html", "text": "Дани Бойл няма да режисира следващия филм за Джеймс Бонд заради творчески различия, съобщи Би Би Си.Във вторник, в официалния профил на поредицата за Агент 007 в Twitter, излезе съобщение, че режисьорът напуска продукцията.Информацията бе потвърдена и от продуцентите Майкъл Г. Уилсън и Барбара Броколи.Режисьорът щеше да заснеме 25-та част от поредицата за тайния агент, като снимките трябваше да започнат в началото на декември, а премиерата да бъде през октомври 2019 година.Оттеглянето на Бойл не е изненада.През 2013 той самият споделя, че не е правилният човек за Бонд, а по друг повод коментира\" Не съм добър в боравенето с огромни бюджети\".Това не е първият път, в който творческите различия са причина за напускането на режисьори. Имена заради тях през 2016 година проектът за заснемането на филм за Хан Соло загуби Фил Лорд и Крис Милър.Заместникът на Бойл все още не е обявен.", "date": "2018.08.22", "title": "Дани Бойл няма да режисира 25-ия филм за Джеймс Бонд"}
{"url": "https://offnews.bg/112/signal-za-bomba-v-ruskoto-posolstvo-686699.html", "text": "Получен е сигнал за бомба до посолството на Русия, съобщават от СДВР.Сигналът е подаден малко след 11.00 часа днес. Предприети са действия за претърсване на мястото. Проверката вътре в сградата е била извършена от служители на посолството, а районът около него е бил обходен от служители на СДВР.Малко по-късно пресаташето на дипломатическата мисия Анастасия Кабанова е съобщила пред агенция \"Фокус\", че взривно устройство не е открито. „Проверките приключиха. Вече резултатите и по-нататъшната работа са в ръцете на полицията. Самата работа в посолството не се е прекъсвала и продължава и към момента. В посолството не беше открито нищо съмнително и като цяло се смята, че съобщението беше фалшиво“, допълва тя.", "date": "2018.08.22", "title": "Сигнал за бомба в Руското посолство"}
{"url": "https://offnews.bg/sviat/fejsbuk-svali-stotitci-akaunti-svarzani-s-rusia-i-iran-686671.html", "text": "Социалната мрежа Фейсбук съобщи днес, че е изтрила над 650 страници, групи и акаунти, свързани с Русия и Иран, преди междинните избори в САЩ, предаде Асошиейтед прес.Компанията посочи, че не е установила връзки между активността от Иран и тази, идваща от Русия.Според Фейсбук обаче се използват сходни тактики на създаване на мрежи от акаунти, които заблуждават други, кои са потребителите и какво правят.", "date": "2018.08.22", "title": "Фейсбук свали стотици акаунти, свързани с Русия и Иран"}
{"url": "https://offnews.bg/obshtestvo/vremeto-dnes-oblachno-no-bez-dazhd-686672.html", "text": "Днес преди обяд ще бъде слънчево, но в следобедните часове ще се заоблачи главно над северните и планинските райони. Валежи обаче не се очакват.Вятърът ще бъде слаб, в Източна България - умерен североизточен. Максималните температури ще са между 29° и 34°, в София 29°.Над планините ще бъде слънчево, като след обяд ще се развие купеста облачност. Вятърът ще е умерен североизточен. Максималната температура на височина 1200 м ще е около 22°, а на 2000 м - около 14°.Край морето ще е слънчево с умерен вятър от североизток. Максималните температури ще са между 27° и 29°. Температурата на морската вода ще е между 26° и 27°. Вълнението на морето ще бъде 2-3 бала.", "date": "2018.08.22", "title": "Времето днес: Облачно, но без дъжд"}
{"url": "https://offnews.bg/sviat/novozelandskata-ministarka-koiato-otide-da-razhda-s-velosiped-se-sd-686673.html", "text": "Новозеландската министърка, която отиде да ражда като стигна до болницата с колело, роди момченце, съобщиха ДПА и Ройтерс, цитирани от БТА.Джули Ан Джентър роди в най-голямата държавна болница в страната, където само преди няколко седмици премиерът Джасинда Ардърн роди дъщеря си Нийв.Името на 4,3-килограмовото бебе все още не е съобщено.38-годишната Джентър заяви, че с партньора й Питър Нънс \"въртяхме педалите, защото нямаше достатъчно място в автомобила. Това ми осигури също много добро настроение\".Двойката обяви бременността през февруари с рисунка на тях двамата на велосипеди и бебешко столче, монтирано на нейния.Тя планира да си вземе шестседмична отпуска от задълженията си като министър по въпросите на жените и съминистър на здравеопазването и транспорта и три месеца почивка от парламентарните си дейности. След това Нънс ще поеме грижата за бебето, вземайки си отпуска по бащинство за шест до девет месеца и присъединявайки се към партньора на Ардърн, Кларк Гейфърд, в клуба от отговорните татковци.Почти едновременната бременност на двама членове на кабинета бе възприета от мнозина като символ на напредъка в лидерските роли. Ардърн стана първият избран държавен лидер, който роди по време на мандата си след пакистанската премиерка Беназир Бхуто през 1990 година.Бебетата на новозеландските депутати вече могат да придружават родителите си в пленарната зала и дори да плуват в басейна на парламента. Подобни стъпки имат за цел да засилят разнообразието в законодателния орган, където едва 38 процента от депутатите са жени.", "date": "2018.08.22", "title": "Новозеландската министърка, която отиде да ражда с велосипед,  се сдоби с момченце"}
{"url": "https://offnews.bg/obshtestvo/spirat-vodata-v-zona-b-5-i-lozenetc-686622.html", "text": "Днес във връзка с подмяна на пожарен хидрант на бул. „Тодор Александров“, жк. „Зона Б- 5“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Овчо поле“ ъгъла с бул. „Тодор Александров“.Подмяната на спирателен кран на ул. „Димитър Димов“, жк. „Лозенец“ налага спиране на водоподаването от 10:00 до 22:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Света гора“ до 141 ва ЦДГ.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!", "date": "2018.08.22", "title": "Спират водата в Зона Б-5 и Лозенец"}
{"url": "https://offnews.bg/kultura/preporachvame-vi-muzika-na-zhivo-ot-kottarashky-i-the-rain-dogs-686064.html", "text": "Тази вечер от 20.00 часа на сцената на Kino Cabana ще излезе Kottarashky в компанията на The Rain Dogs за един концерт, който да направи сряда вечер интересна и запомняща се.Момчетата ще свирят на живо и обещават забавно и свежо шоу.", "date": "2018.08.22", "title": "Препоръчваме ви: Музика на живо от Kottarashky и The Rain Dogs"}
{"url": "https://offnews.bg/futbol/paok-izmakna-raven-v-lisabon-psv-obarna-bate-686670.html", "text": "Тази вечер се играха три мача от плейофите за влизане в групите на Шампионската лига. В Португалия Бенфика завърши 1:1 с ПАОК (Солун), в Беларус БАТЕ Борисов отстъпи на ПСВ с 2:3, а в Сърбия Цървена звезда и австрийският Залцбург завършиха 0:0В Лисабон Бенфика поведе на ПАОК с гол от дузпа на Пици в края на първото полувреме. Гостите успяха да стигнат до ценното равенство в края на мача. Варда бе точен в 76-ата минута с удар от границата на наказателното поле, който свари неподготвена защитата на домакините.На „Борисов Арена” домакините от БАТЕ поведоха на ПСВ (Айндховен) с 1:0 още в 9-ата минута с гол на финландеца Туоминен. Гостите обърнаха резултата до 2:1 в тяхна полза с попадения на Перейро от дузпа в 35-ата минута и на мексиканския национал Ървинг Лоаано в 61–ата. Ветеранът Александър Хлеб върна БАТЕ в битката с изравнителен гол в 88-ата минута, но в атаката след центъра ПСВ отново поведе с попадение на резервата Мален и така спечели двубоя.На призрачно празния стадион „Райко Митич” в Белград Цървена звезда и Залцбург завършиха 0:0. Домакините бяха наказани от УЕФА за провинения на ултрасите от последния домакински двубой. Тази вечер няколко хиляди запалянковци на Звезда се събраха пред видеостена до един от помощните терени на клуба, за да гледат мача. Очаква се на реванша да присъстват повече от 5 000 сръбски фенове.Срещата в Белград предложи много тичане, здрава битка и малко положения - две за домакините и едно за гостите, но и трите по-опасни удара бяха в аут.За Цървена звезда играха двама бивши играчи на Лудогорец - вратарят Борян (цял мач) и новото бразилско попълнение Джонатан Кафу (до 60-ата минута).Така преди реваншите почти сигурно е влизането в групите на ПСВ, докато в останалите два мача и четирите отбора имат равни шансове за успех.Утре са мачовете Йънг Бойс (Ав) - Динамо З (Хър), Види (Унг) - АЕК (Гър) и Аякс (Хол) - Динамо К (Укр).", "date": "2018.08.22", "title": "ПАОК измъкна равен в Лисабон, ПСВ обърна БАТЕ"}
{"url": "https://offnews.bg/kultura/blagotvoritelno-stendap-shou-v-komedi-klub-sofia-na-30-avgust-686678.html", "text": "За поредна година 30 август ще бъде посветен на смеха и помощта. Комеди Клуб София организира благотворително шоу в подкрепа на Рийчаут.БГ, а поводът е рожденият ден на основателя на Клуба Иван Кирков.Всички приходи от вечерта ще отидат за организацията, чиято цел е подпомагането на деца, лишени от родителски грижи.По случай 35-ия рожден ден на Кирков в шоуто участие ще вземат голяма част от комедиантите на Комеди Клуба със своите любими шеги.\"В Комеди Клуба вярваме, че смехът лекува и помага, а на 30 август ще можем наистина да протегнем ръка на хора в нужда\", каза за OFFNews Иван Кирков.Благотворителното шоу ще започне в 21 часа, а входът е дарение по желание.Повече информация може да откриете .", "date": "2018.08.22", "title": "Благотворително стендъп шоу в Комеди Клуб София на 30 август"}
{"url": "https://offnews.bg/zvezdi/madona-predizvika-vazmushtenie-s-rech-v-pamet-na-areta-franklin-686648.html", "text": "Мадона попадна под дъжд от критики след речта си в памет на Арета Франклин по време на наградите VMA, съобщи Би Би Си.По време на 5-те минути на сцената кралицата на попа разказваше повече за себе си.В речта си Мадона говори за прослушване в началото на кариерата си, когато е изпълнила песента A Natural Woman на Франклин. Тя си спомни, че се явила на прослушване при двама големи френски продуценти, които не я приели насериозно.„И защо да ме приемат? Едно младо бяло момиче пее акапелно песен на кралицата на соул музиката?”, добави Мадона.Певицаа сподели, че продуцентите не ѝ се обадили със седмици, но после искали да я отведат в Париж, за да я направят звезда.„Сигурно всички се чудите защо ви разказвам тази история. Има връзка, тъй като нищо от това нямаше да ми се случи без нашата кралица на соул музиката”, допълни попиконата.„Знам, че тя повлия на много хора тук и затова искам да ѝ благодаря. Р-Е-С-П-Е-К-Т. Да живее кралицата!”, завърши речта си Мадона.Реакцията в интернет не закъсня. Някои поискаха официално извинение от организаторите на награждаването, други заявиха, че Мадона е показала огромно неуважение към Арета Франклин. Много от потребителите коментираха, че тази реч не е била за кралицата на соул музиката, а с цел самореклама.", "date": "2018.08.22", "title": "Мадона предизвика възмущение с реч в памет на Арета Франклин"}
{"url": "https://offnews.bg/obshtestvo/karajte-s-povisheno-vnimanie-po-patishtata-v-smoliansko-686676.html", "text": "Остава затворен пътят Смолян-Мадан край село Тикале заради голямото срутище, съобщава радио \"Фокус\"-Смолян. Обходният маршрут за автомобили до 12 тона е Влахово–Орешец. Другите алтернативни маршрути на затворения път са Смолян–Смилян–Рудозем за тежкотоварни автомобили и Смолян–Фатово–Рудозем за леките автомобили.Пропаднали пътни банкети и пътни платна затрудняват движението по направленията Хвойна – Чепеларе – местност Рожен, Широка лъка – Девин, Рудозем – Бяла река, Рудозем – Смилян.Движението трябва да се осъществява с повишено внимание по път ІІІ-866 Девин – Михалково в отсечката от новопостроения път при строителството на язовир „Цанков камък“ поради опасност от паднали камъни и свлечени земни маси върху платното за движение.Движението по пътя Пампорово – Стойките се осъществява с повишено внимание поради почистване и възстановяване на облицовъчни окопи, попълване на банкети и изграждане на подпорна стена. Движението по направленията Лъки – пътно кръстовище за хижа Момчил юнак и Момчиловци – Славейно – местност Момина е ограничено за автомобили с маса над 12 т, поради стеснен габарит.Движението по пътя с. Арда – с. Горна Арда е ограничено за МПС с тегло над 10 т поради пропадане и стеснение на една от пътните ленти. Движението в района се регулира с пътни знаци.", "date": "2018.08.22", "title": "Карайте с повишено внимание по пътищата в Смолянско"}
{"url": "https://offnews.bg/ikonomika/ralitca-agajn-potvardi-za-problem-i-s-drug-zastrahovatel-u-nas-686674.html", "text": "Вече бившият зам.-председател на Комисията за финансов надзор Ралица Агайн потвърди за сериозен проблем с втори застраховател у нас при участие в сутрешния блок на бТВ.Тя обясни, че е направила силно емоционален личен избор, подавайки оставка.Ситуацията ескалира политически. Това е моят политически отговор. Целта е да си запазя личното си достойнство, каза Агайн.Тя обясни, че е свършила работата си.Комисията е колективен орган. Каквото имах да кажа, съм го казала. Моите правомощия не предвиждат да ходя при другите органи, още по-малко при премиера. Би следвало това да прави председателят, обясни бившата зам.-шефка на КФН.За пореден път тя обясни, че веднага след като е дошло първото писмо от кипърския регулаторза Олимпик, комисията е забранила сключването на нови договори.Трябваше Комисията да е по-активна с оповестяването на ситуацията. Това не е моя работа. Заявих, че има слабост в комуникацията с хората. Не знам кой е казал на премиера, че е имало дъмпинг на цената от страна на Олимпик. Ние такава информация не сме давали. Но средната цена при застраховката на леки коли на Олимпик е по-висока, отколкото средната на пазара, каза Агайн.Според нея хората ще си получат обезщетенията от гаранционният фонд. 197 000 полици бяха прекратени и загубата е над 9 млн. лв. ", "date": "2018.08.22", "title": "Ралица Агайн потвърди за проблем и с друг застраховател у нас"}
{"url": "https://offnews.bg/ikonomika/pravitelstvoto-se-seti-da-stiaga-nadzora-na-banki-i-zastrahovateli-686692.html", "text": "Правителството одобри План за действие, включващ мерки в отговор на намеренията на Република България за присъединяване към Валутния механизъм II (ERM II), известен като чакалнята за Еврозоната, и към Банковия съюз до юли 2019 година. Документът е изготвен в следствие на изпратеното на 29 юни 2018 г. официално писмо от министъра на финансите и управителя на Българска народна банка за участие на Република България в Единния надзорен механизъм (ЕНМ) чрез установяване на тясно сътрудничество с Европейската централна банка по смисъла на Регламент (ЕС) №1024/2013 и за намеренията на страната за кандидатстване във Валутния механизъм II, което получи и политическата подкрепа на Еврогрупата.В Плана за действие са включени мерки, които, предвид поетите с писмото ангажименти, следва да се изпълнят до края на месец юни 2019 година.Мерките се изразяват в: засилване на рамката на надзора в банковия сектор чрез тясно сътрудничество с ЕЦБ и предприемане на необходимата подготовка в съответствие със съществуващите процедури, чрез извършване на редица промени в националното законодателство.Предвижда се към края на 2018 г. те да бъдат одобрени от Народното събрание.Освен това се поема ангажимент за подобряване на макронруденциалната рамка чрез въвеждане до края на 2018 г. на макропруденциални инструменти в Закона за кредитните институции, позволяващи налагането на системно ниво на изисквания към кредитополучателите.Паралелно това ще бъде засилен надзорът върху небанковия финансов сектор (пенсионни фондове и застрахователни дружества).Други ангажименти са подобряването на рамката за несъстоятелността след извършване на преглед на законодателството и изготвяне на съответните законови изменения; засилване на рамката за борба с изпирането на пари; модернизиране на рамката за управление на държавните предприятия посредством преглед и оценка на законодателната, регулаторната и функционална рамка и отправяне на препоръки, свързани с преодоляването на несъответствията между българското законодателство и най-добрите международни практики, в последствие и изготвяне на законодателни текстове в съответствие с насоките на ОИСР; ратифициране от Народното събрание на Споразумение относно прехвърлянето и взаимното използване на вноски в Единния фонд за преструктуриране.Изпълнението на изброените мерките ще осигури спазването на предварително поетите ангажименти в области на политиката, които са от голямо значение за плавния преход към ERM II и към Банковия съюз до юли 2019 г., и като краен резултат да се въведе еврото след изпълнение на всички критерии за конвергенция, в съответствие с член 140 от Договора за функционирането на Европейския съюз.", "date": "2018.08.22", "title": "Правителството се сети да стяга надзора на банки и застрахователи"}
{"url": "https://offnews.bg/politika/vmro-makedonskiat-e-ezik-kolkoto-sa-avstrijskiat-i-kiparskiat-686677.html", "text": "Малкият коалиционен партньор в правителството ВМРО отново пусна декларация по повод думи на македонския премиер Зоран Заев.Според воеводите признаването на македонски език е абсурдно и не може да става дума за такъв. Те уточняват, че до преди 50 години никой не е правил разлика между македонски и български говор и че дори и сега, когато официалната говорна форма в Повардарието е натъпкана със сърбизми и чуждици хората от двете страни на границата се разбират прекрасно.От ВМРО обясняват, че македонският език е толкова език, колкото са езици австрийският и кипърският.Ето и цялата позиция на партията на вицепремиера Красимир Каракачанов:Патриотите от ВМРО: Г-н Заев, македонско и българско значат едно и същоНапоследък зачестиха изказвания на македонския премиер Зоран Заев, които третират общата за България и Македония история. Първо, господин Заев говори за Илинденско-Преображенското въстание като за македонско. И после, той направи нещо наистина добро: припомни, че въстанието е част от общата ни история.И да, въстанието е македонско – неговите центрове са в областта на Македония. Но е и тракийско – защото другите му центрове са в Тракия. Въстанието е и мизийско – защото в неговата подготовка и протичане участват хора от Мизия. Въстанието е доказателство за единението на Мизия, Тракия и Македония. Пък нека в днешната Република Македония го тълкуват така, както искат. Науката отдавна е решила въпроса, но ние сме толерантни към съвременните поколения в Скопие - така са ги учили.  Сега пък господин Заев напомня, че с едно евентуално влизане на Македония в ЕС някой ден езикът, който в македонската конституция се нарича македонски, ще стане официален в ЕС. Да, господин Заев, но ние отново ще напомним, че този език също е част от общата ни история. Само допреди половин век никой не правеше разлика между македонската и българската норма на този език. А в родната на господин Заев Струмица, която е до самата ни граница, а до 1919 г. е в пределите на България, вероятно много пъти в младежките му години в бивша Югославия се е налагало да отговаря на въпроса защо говори български. Разликата половин век по-късно е, че същият този език е изкуствено натъпкан със сърбизми и чуждици. За да не прилича на езика на нашите общи предци. Но народът от двете страни на границата пак се разбира прекрасно.Господин Заев наистина се намира в трудна ситуация в самата си страна, предстои референдум и той трябва да бъде спечелен. Затова той е принуден да отговаря на всички разнородни групи в Македония.Ние, Патриотите от ВМРО, разбираме прекрасно, че г-н Заев е в изборна кампания за референдума, но напомняме, че никъде в Европа не спорят за подобни неща като език. Кипър - като стана член на ЕС, не тръгна да отстоява отделен кипърски език и кипърците прекрасно се разбират с хората в Атина. Безумието да се претендира за признаването на език е все едно австрийците да твърдят, че езикът им не е немски.Ако Македония иска да става член на ЕС, то трябва да се занимае с много по-важни и съществени за вътрешната си политика работи, а не да допуска измислени поводи за обостряне на приятелските отношения с България.Тъжното е, че у нас мнозина – водени от чужди интереси – ползват тези реплики на Заев като повод да ни скарат отново с Македония. Това е в услуга на някои столици на юг, запад или североизток, чиято цел винаги е била между София и Скопие да има раздор, граници и спорове.Затова ВМРО се противопоставя на тези групи в България и разбира деликатното положение на Заев в Македония. Но напомняме на господин Заев, че той ще трябва да спечели и общественото мнение не само в Македония, но и в България.България е повече от приятел и българите подкрепят по пътя на Македония към НАТО и ЕС. Но българите трудно ще разберат тези ежедневни закачки с историята.  А точно ние, българите, ще имаме последната дума, когато Македония е на прага на ЕС.България винаги е била великодушна към името Македония. Винаги сме поощрявали употребата му, защото Македония е люлка на Българското възраждане и част от нашата история. И днес много от главните площади, паметници, булеварди у нас носят това име. Ние никога не се противопоставихме, когато освободителното движение в Македония използваше именно името Македония - защото това беше свидетелство, че освободителната кауза там е местна, истинска, естествена и затова справедлива. Нашите предци и ние никога не сме правили разлика между думите македонско и българско. Това са две имена за едно и също. Трите лъва в нашия герб днес символизират Мизия, Тракия и Македония. А както казваше великият Иван Михайлов от Ново село, Щипско, днешна Република Македония „Ако някой ми каже, че не съм македонец, ще му отрежа езика, ако ми каже, че не съм българин – ще му отрежа главата“.Така че, господин Заев, ние Ви разбираме и подкрепяме и няма да пригласяме на враговете на общите ни интереси. Няма да пригласяме на онези, които искат да сме разделени. Но не им помагайте и Вие, моля. Оставете общата ни история на мира, за да можем заедно да изградим общото си бъдеще.", "date": "2018.08.22", "title": "ВМРО: Македонският е език, колкото са австрийският и кипърският"}
{"url": "https://offnews.bg/politika/bsp-iska-ostavka-na-tcialata-kfn-prospala-piramidata-olimpik-686679.html", "text": "Службите в България и изпълнителната власт проспаха пирамидата „Олимпик“. Получихме оставката на зам.-председателя на КФН, но това не е достатъчно. Искаме оставката на цялата Комисия за финансов надзор“. Това заяви секретарят на ПГ на „БСП за България“ Филип Попов в ефира на БНР. Той подчерта, че КФН е имала възможност да въздейства, контролира и изисква информация по отношение на всеки един застраховател, който оперира на територията на България. Попов обясни, че „Олимпик“ е регистрирана още 2009 г. в България.Според него още 2009 г. е трябвало да се обърне внимание кой е той и защо в Кипър няма нито една полица, нито едно евро от застраховки, а всичко е насочено към България.По неговите думи решението, което управляващите приеха в НС, е абсолютно бланкетно и се опитва да замете под килима всички проблеми.Филип Попов обясни, че гаранционният фонд е създаден от вноските на всички застраховани.Попов обърна внимание, че „Олимпик“ не е българска компания и по закон не е трябвало да внася в българския гаранционен фонд, но са събрани около 2 млн. лв.„А сега пък искат да ги връщат. Кашата е тотална“, коментира още той.Попов е категоричен, че тази тема не може да бъде затворена, докато не бъдат обезщетени тези 200 000 човека, които съвсем добросъвестно са си направили застраховки.По повод Търговския регистър, Попов коментира, че става въпрос за много чувствителна информация и този проблем касае всеки български гражданин.По неговите думи вчера е станало ясно, че е имало доклад до министъра на правосъдието по отношение на компетентността на ръководителя на Търговския регистър, но не са били предприети адекватни действия и мерки.", "date": "2018.08.22", "title": "БСП иска оставка на цялата КФН, проспала пирамидата Олимпик"}
