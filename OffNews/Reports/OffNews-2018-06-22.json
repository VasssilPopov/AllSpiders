{"url": "https://offnews.bg/futbol/shvejtcaria-obarka-smetkite-na-sarbia-video-683122.html", "text": "Швейцария победи Сърбия с 2:1 в двубой от Група Е на световното първенство, игран на стадион \"Калинград\". \"Кръстоносците\" вече имат 4 точки от два мача и отстъпват на лидера Бразилия само по голова разлика.Сблъсъкът премина на много високо темпо, двата отбора предложиха страхотна битка за всяка педя терен, а през първото полувреме над всички беше сръбската деветка Александър Митрович. Именно той откри резултата още в 5-ата минута след подаване на Душан Тадич и грешка при изнасянето на топката на Стивън Цубер.После \"орлите\" пропуснаха няколко чудесни възможности да удвоят преднината си, в началото на второто полувреме Гранит Джака със страховит удар от дистанция изравни. Малко след това Джердан Шакири нацели гредата, но в 90-ата минута той донесе успеха за \"часовниците\" след брилянтна контра.Загубата тази вечер може сериозно да обърка сметките на тима на селекционера Младен Кръстаич, който в последния кръг се изправя срещу възродената Бразилия. Сърбите са трети с 3 точки. Всичко ще се решава в последните мачове. Швейцария ще се изправи срещу аутсайдера Коста Рика.", "date": "2018.06.22", "title": "Швейцария обърка сметките на Сърбия (видео)"}
{"url": "https://offnews.bg/politika/prezidentat-udostoiava-s-orden-hristo-mutafchiev-i-adela-peeva-683107.html", "text": "Президентът Румен Радев ще удостои с държавни отличия дейци на културата и изкуството. На церемония в Гербовата зала режисьорът Адела Пеева ще бъде отличена с орден \"Стара планина\" – първа степен, съобщиха от \"Дондуков\" 2.Румен Радев ще удостои с орден \"Св. св. Кирил и Методий\"- огърлие, балетната изпълнителка, педагог и хореограф доц. Калина Богоева, оперната прима Стефка Евстатиева, дългогодишния директор на Националния учебен комплекс по култура с лицей за изучаване на италиански език и култура Величка Велянова. На церемонията актьорите Иван Иванов и Христо Мутафчиев, както и композитора и педагог проф. Милко Коларов също ще бъдат удостоени с орден \"Св. Св. Кирил и Методий\" – огърлие.Румен Радев ще връчи орден \"Св. Св. Кирил и Методий\" - втора степен, на писателя и преводач Петър Велчев и на д-р Иван Ангелов - директор (2000-2015) на Народната библиотека \"П. Р. Славейков\" във Велико Търново.", "date": "2018.06.22", "title": "Президентът удостоява с орден Христо Мутафчиев и Адела Пеева"}
{"url": "https://offnews.bg/obshtestvo/avtobusite-v-sofia-tragvat-po-tramvajnite-relsi-biagat-ot-zadrastvani-683106.html", "text": "Автобусите на градския транспорт да се движат по трамвайните трасета, обмисля Столична община. Това е практика в много европейски градове, целта е да се избягват задръствания и закъснения на рейсовете, а общественият превоз да стане по-привлекателен за хората. Това съобщи кметът на София Йорданка Фандъкова по време на проверка на изграждането на нова сграда и обновяването на старата на 134 ДГ \"Любопитко\" в район \"Красно село\". Проектът \"рейс на релси\" ще стартира по бул. \"Константин Величков\", където трамвайното трасе е в средата на платното. Така е и по  \"Александър Стамболийски\" например. Успяхме да подменим с над 50% автобусите от столичния градски транспорт. Тази година очакваме първите 20 електробуса и над 60 газови автобуса, с които ще подменим старите. \"Най-голямото предизвикателство в битката за чист въздух в София остава битовото отопление, каза още Фандъкова.Около 50 км. велоалеи има вече в София. Работим много активно по разширяването и свързването им, допълни кметът. ", "date": "2018.06.22", "title": "Автобусите в София тръгват по трамвайните релси, бягат от задръстванията"}
{"url": "https://offnews.bg/temida/sadat-otkaza-da-kasira-izborite-v-galiche-683100.html", "text": "Административният съд във Враца отказа да касира кметските избори в Галиче. Магистратите потвърдиха решението на ОИК - Бяла Слатина, с което е обявен за избран на втори тур Страхил Стоянов, издигнат от ПП „ГЕРБ“. Жалбата бе на лидера на БСП Корнелия Нинова. За да постанови този резултат, съдът подробно е обсъдил наведените в жалбата и поддържани в съдебно заседание доводи за незаконосъобразност на оспореното решение и е изложил мотиви за тяхната неоснователност.В хода на съдебното производство не са установени такива нарушения на Изборния кодекс, които биха довели до съществена промяна в крайния резултат, обосноваваща касиране на избора, твърдят от съда. Решението подлежи на касационно обжалване чрез АдмС – Враца пред ВАС в 7-дневен срок от обявяването му.", "date": "2018.06.22", "title": "Съдът отказа да касира изборите в Галиче"}
{"url": "https://offnews.bg/izvan-terena/chuzhdentci-chupiat-leda-s-ruskinite-s-vazbuzhdasht-shokolad-683108.html", "text": "Дефицит на възбуждащ сексуалния апетит шоколад отбелязаха в Екатеринбург, където се провеждат мачове от световното първенство по футбол.Причината е, че чуждестранните туристи са го изкупили, за да го използват при запознанствата с местни момичета и така да ги направят по-сговорчиви.\"Угощават дамите с шоколад, а след това комуникацията върви по-лесно\", споделя служител в сексшоп. По думите му това е и най-предпочитаният артикул за купуване, докато другите стоки се купуват както обикновено.Припомняме, че преди дни руското поделение на гиганта в бързото хранене Burger King пусна обява, че ще даде награда от 3 милиона рубли на рускинята, която забременее от световна футболна звезда. Заради предизвиканото възмущение акцията беше прекратена.", "date": "2018.06.22", "title": "Чужденци чупят леда с рускините с възбуждащ шоколад"}
{"url": "https://offnews.bg/volejbol/volejbolistite-ni-zagubiha-dramatichno-ot-germania-683110.html", "text": "Националният отбор по волейбол записа поражение от Германия с 2:3 (25:21, 22:25, 25:23, 23:25, 13:15) в първи мач от Група 19 на Лига на нациите.Срещата започна доста оспорвано, но след поредица от изравнявания в резултата българите успяха да си осигурят комфортна преднина при 22:18 и без проблеми поведоха с 1:0 гейма.След това българите започнаха да правят повече грешки от съперника си и въпреки смените, които селекционерът Пламен Константинов предприе с Розалин Пенчев и Димитър Пенчев, нищо в играта на тима не се промени. Немският тим успя да се добере до равенство в гейма.Оспорваната игра на двата отбора продължи и в третата част, но нервите на българските волейболисти се оказаха по-издръжливи и те поведоха с 2:1 гейма. Последва непостоянство в играта и от двете страни на мрежата, което прати мача в тайбрек.Впечатление направи, че при 8:10 в полза на немския тим, 7 от точки за България бяха от грешки на сервис на съперника. България отстъпваше с 8:12, но се върна в мача при 12:13, но в крайна сметка не успя да стигне до успех в мача.Утре родните национали излизат срещу домакина Иран. Срещата е от 17:00 часа.", "date": "2018.06.22", "title": "Волейболистите ни загубиха драматично от Германия"}
{"url": "https://offnews.bg/volejbol/zakliuchitelnite-machove-na-balgarskite-volejbolisti-na-zhivo-po-max-s-683101.html", "text": "Волейболните фенове ще могат да гледат безплатно във мачовете на българския национален отбор по волейбол от Лигата на нациите в заключителния пети уикенд от груповата фаза на надпреварата.В петък, събота и неделя възпитаниците на Пламен Константинов ще гостуват в Иран, а техни съперници ще са съставите на Германия, Иран и Южна Корея, като двубоите ще се предават на живо и в ефира на .Първият мач на родните национали от заключителния уикенд е в петък срещу Германия от 14:00 часа. В събота от 16:30 часа е двубоя срещу домакините, а сезонът за „лъвовете” в Лигата на нациите ще завърши със сблъсък срещу Южна Корея в неделя от 14:00 часа. Българските национали си осигуриха участието в турнира и през следващия сезон след като записаха 5 успеха и 7 загуби досега.Освен срещите на родните национали, MAX Sport 1 ще предава пряко и най-интересните сблъсъци, които ще определят участниците във финалния турнир във Франция. В събота, 23 юни, от 13:10 часа е сблъсъкът между Полша и Бразилия, като към момента двата отбора заемат последните места, даващи право на участие в заключителния турнир. По-късно през деня, от 19:20 ч., е време за класиката САЩ – Русия.Американците делят първото място във временното класиране заедно с тима на Франция с 10 победи и 2 поражения, а „Сборная” е само на една позиция зад тях. За да са сигурни за Топ 6 обаче, и двата отбора имат нужда от поне една победа в заключителния пети кръг. В неделя MAX Sport 1 ще излъчи още две волейболни дербита – 18:30 часа Франция ще се изправи срещу Русия, а от 21:30 ч. Италия играе срещу САЩ.", "date": "2018.06.22", "title": "Заключителните мачове на българските волейболисти на живо по MAX Sport 1 и безплатно във Facebook"}
{"url": "https://offnews.bg/sviat/holandia-podkrepi-chlenstvoto-na-makedonia-v-es-no-blokira-albania-683109.html", "text": "Парламентът на Холандия даде зелена светлина за начало на преговорите за членство на Македония в ЕС, но блокира започването на преговори с Албания.С решението на парламента се очаква Европейският съвет да гласува \"за\" започване на преговори с Македония на срещата на 28 и 29 юни. Предстои обаче и решение на парламента на Австрия, което може да се окаже пречка за кандидатурата на Скопие.С вота си над половината от холандските депутати дадоха червена светлина за официална Тирана. Причините - сериозна загриженост за нивата на корупция и организирана престъпност в Албания.Същевременно Европейската комисия припомни днес, че в тазгодишните си доклади за Македония и Албания е препоръчала започване на преговори за присъединяване към ЕС със Скопие и Тирана.Решението е в ръцете на Съвета на ЕС. Ние нашата работа сме я свършили, посочи говорител на комисията, цитиран от БТА.", "date": "2018.06.22", "title": "Холандия подкрепи членството на Македония в ЕС, но блокира Албания"}
{"url": "https://offnews.bg/politika/balgarskite-medii-v-sarbia-shte-poluchat-535-000-evro-godishna-subsidi-683113.html", "text": "Президентите Румен Радев и Александър Вучич се договориха Сърбия да утрои средствата за медиите на роден език на българското национално малцинство в страната. След утрояването 9 български медии в западната ни съседка ще могат да разполагат с 535 000 евро годишна субсидия.В Димитровград двамата президенти се срещнаха с представители на българското национално малцинство в Сърбия.С президента Вучич проведохме конструктивен и напълно откровен разговор по отношение на проблемите на българското малцинство. Има ангажираност на българската държава и личен ангажимент от държавното ръководство на Сърбия. Поздравявам Александър Вучич за неговото лидерство и политическа отговорност да работим заедно за постигане на пълно историческо помирение, отбеляза българският президент.Поставихме въпроса за финансирането на българските медии. Девет медии на български език дадоха своите заявки за три пъти повече финансиране от настоящото. Президентът Вучич разписа три пъти по-голям бюджет за тях, който ще влезе в сила в срок от седем до десет дни, съобщи Радев пред журналисти в Димитровград.В разговорите между двамата държавни глави е взето решение за връщане в понеделник в Босилеград на задържаната от сръбските гранични власти паметна плоча на загинали български граждани от Първата световна война.Очаквам местният общински съвет по най-бързия начин да вземе решение за монтиране на плочата, посочи Радев.На срещата беше поставен и въпросът за окончанията на женските фамилни имена за българите в Сърбия. Нашите сънародници настояха да имат възможност да записват женските имена според българската норма - завършващи на “-ова”, а не на “-ов”.По думите на Александър Вучич, сръбската страна има политическа воля да работи за решаването на този проблем, както и за възстановяване на наименованието на Димитровград - Цариброд.Двете делегации потвърдиха ангажимента за увеличаване на средствата за здравеопазване в местните медицински пунктове и за създаване на възможност специалисти от ВМА-София да извършват профилактични регулярни прегледи на място.Сръбската държава няма да толерира по никакъв начин говор на омразата и действия, които водят до прояви от такъв характер, подчерта от своя страна президентът Александър Вучич.Ние, сърбите, обичаме българите, искрено казвам, че при нас няма нито един сърбин, който не обича българите, каза сръбският президент.Александър Вучич подчерта, че българите и сърбите са два братски народа. Той призова сънародниците ни в Сърбия да обичат и чувстват за свои както своя български род и етническа принадлежност, така и родината си Сърбия.В двора на гимназията „Св. Св. Кирил и Методий“ в Димитровград двамата президенти направиха първа копка на паметник на славянските първоучители.По инициатива на президента Вучич от 2019 г. 24 май ще бъде включен сред официалните празници в Република Сърбия.", "date": "2018.06.22", "title": "Българските медии в Сърбия ще получат 535 000 евро годишна субсидия"}
{"url": "https://offnews.bg/stil/kak-barzata-moda-vliae-na-okolnata-sreda-683103.html", "text": "Депутатите във Великобритания ще направят анализ на индустрията на „бързата мода“ и въздействието й върху околната среда, информира Би Би Си.Стъпката е част от обществения дебат и законодателните мерки срещу замърсяването на океаните и планетата.\"Бързата мода\" на големите световни брандове предлага евтини дрехи за краткотрайна употреба. Те, обаче, отделят токсични химикали и пластмасови влакна, които замърсяват водата при пране.Последният доклад на активистите от благотворителната организация Wrap информира, че около 300 000 тона дрехи се продават във Великобритания всяка година. Данните са актуални към 2015 г., а три години по-рано продажбите са възлизали на 350 000 тона.Макар че цифрата намалява, производството на дрехи все още е на четвърто място по най-голямо въздействие върху околната среда след жилищната, транспортната и хранителната индустрия.„Начинът, по който проектираме, изработваме и изхвърляме дрехите, има огромно влияние върху околната среда. Производството им изисква токсични химикали и води до промяна в климата, а обществото масово не знае къде и как да ги рециклира. Нашето запитване ще разгледа как модната индустрия може да се промени, за да бъде едновременно процъфтяваща и устойчива“, заяви председателят на екокомисията Мери Крийдж.Комисията приканва хората да коментират въздействието на модната индустрия върху околната среда, отпадъците, нежеланото облекло и условията на труд в британските фабрики за облекло.Сред въпросите, които ще бъдат зададени, е дали „бързата мода“ е неустойчива и какво може да се направи, за да се насърчат хората да купуват по-малко дрехи и да мислят повече за начина, по който да ги рециклират.", "date": "2018.06.22", "title": "Как 'бързата мода' влияе на околната среда"}
{"url": "https://offnews.bg/politika/borisov-nastoia-za-zatvariane-na-vanshnite-granitci-na-es-v-razgovor-s-683114.html", "text": "Министър-председателят Бойко Борисов запозна в телефонен разговор унгарския си колега Виктор Орбан с позицията, която ще представи на работната среща в Брюксел в неделя по въпросите на миграцията и предоставяне на убежище. По-рано днес българският премиер беше изслушан по темата и от народните представители.Министър-председателят Борисов настоява за незабавни мерки за затваряне на външните граници на ЕС и строг контрол на влизащите, включително и по вътрешните граници. Това ще изисква спешна помощ за страните на първа линия чрез техника, финансови средства и засилено присъствие на ФРОНТЕКС и др. Друго предложение на България е да бъдат изградени кризисни центрове за прием на бежанци извън територията на Европа. В тях да се прави преглед на молбите и да се определят тези, които са в действителна нужда от закрила. Според Бойко Борисов за тази цел е необходимо също ЕС да подпомогне финансово и технологично държавите, в които ще има такива центрове. Българският министър-председател ще настоява да се направи и анализ на вече пристигналите и намиращите се в Европа мигрантски потоци. Необходимо е да се разграничат както нуждаещите се от закрила от икономическите мигранти, така и политиките по отношение на двете групи. По думите на Борисов държавите-членки трябва да поемат отговорност както за кандидатстващите за защита бежанци, така и за мерките, с които да гарантират, че те ще могат да се завърнат по родните си места след края на конфликтите там.Премиерът Бойко Борисов смята, че нелегалните мигранти без нужда от закрила трябва да бъдат връщани в бърз порядък в родината си или в последната държава, определена като сигурна, преди да стъпят на територия на ЕС. За това са необходими политически усилия за реадмисионни споразумения с третите държави. По време на телефонния разговор Виктор Орбан информира българския министър-председател за вчерашната среща на страните от Вишеградската четворка с австрийския канцлер Себастиан Курц. Той също увери Бойко Борисов, че напълно подкрепя позицията му за незабавно затваряне на границите и за изграждане на центрове за мигрантите. Орбан каза, че по отношение на задължителната релокация на бежанци Унгария и останалите държави от Вишеградската четворка остават на позиция „против“. Българският премиер заяви, че България, като страна на първа линия, заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия. „Това е несправедливо и небалансирано спрямо страните на първа линия, които бяха заляти от мигрантската вълна през 2014 г., 2015 г. и 2016 г.“, каза още Бойко Борисов. Виктор Орбан обеща да запознае лидерите на страните от Вишеградската четворка и да обсъдят подробно тези трудности пред България.", "date": "2018.06.22", "title": "Борисов настоя за затваряне на външните граници на ЕС в разговор с Орбан"}
{"url": "https://offnews.bg/obshtestvo/sasht-ni-podariha-chetiri-lodki-za-flota-683117.html", "text": "Военноморските сили на България получиха четири бързоходни лодки, предоставени безвъзмездно от правителството на САЩ. Военнослужещите, които ще работят с тях, преминаха курс на обучение, за което получиха специални сертификати. Те бяха връчени от аташето по отбраната на САЩ полковник Шанън Джонсън, съобщава БНТ.Плавателните съдове, подарени на военноморския флот, са три изключително бързи моторни лодки и един противодиверсионен катер.\"Оборудвани с радиолокационна станция, с хидроакустична станция е оборудван противодиверсионният катер, също така имат възможност да се движат със скорост до 40 възела. Интересното е освен това, че могат да обхванат всички морски пространства, тоест да действат в целия обхват на изключителната икономическа зона – над 100 морски мили, което е изключителна способност\", каза контраадмирал Митко Петев, главнокомандващ на военноморските сили на Република България.Плавателните съдове могат да се използват при учения, военни и спасителни акции, за патрулиране и ескортиране на кораби и товари при влизане и излизане от пристанището. Полезни са и при акции срещу нелегални мигранти. 18 души от състава на военноморските сили са били обучени да работят и поддържат плавателните съдове. Днес те получиха сертификатите си от аташето по отбраната на САЩ Шанън Джонсън.Предстои завършването на още един обучителен курс, след който, в началото на август, новите плавателни съдове ще бъдат въведени в експлоатация.", "date": "2018.06.22", "title": "САЩ ни подариха четири лодки за флота"}
{"url": "https://offnews.bg/futbol/nigeria-udari-islandia-i-otvori-vratichka-na-arzhentina-683119.html", "text": "Нигерия победи Исландия с 2:0 в двубой от Група D на световното първенство, игран на стадион \"Волгоград Арена\". Ахмед Муса се разписа на два пъти, докато \"викингите\" изпуснаха дузпа, която можеше да ги върне в мача 10 минути преди неговия край. Така африканците се изкачиха на 2-ото място с 3 точки. Непоклатими на първата позиция са хърватите с 6 точки, докато Исландия и Аржентина са с по 1.Мачът започна с няколко бързи атаки на исландците, завършили с удари на Сигурдсон. Нигерийците бързо изравниха играта и дори наложиха лек териториален превес. Те заложиха на серия от центрирания, които бяха пресичани с лекота от снажната защита на викингите.Втората част премина обаче под знака на \"суперорлите\", които излязоха като преобразени. Вниманието върху себе си привлече Ахмед Муса, който започна да прави каквото си иска със защитниците на „викингите”. Така се стигна до 49-ата минута, когато Муса овладя перфектно топката в наказателното поле и от движение вкара за 1:0!Натискът на нигерийците продължи, като по всичко личеше, че е въпрос на време да падне и второ попадение. Моузес и Муса пропуснаха по едно положение, но последният отново излезе на сцената четвърт час преди края на срещата.В 82-ата минута Исландия получи право да изпълни дузпа след проверка на ВАР системата, но тя бе пропиляна от Гилфи Сигурдсон, който стреля много над вратата.Така всичко в тази толкова интересна група ще бъде решено в последния кръг, когато Нигерия и Аржентина влизат в директен сблъсък за второто място, докато Исландия ще играе с Хърватия. Срещите ще се състоят във вторник от 21:00 часа българско време.", "date": "2018.06.22", "title": "Нигерия удари Исландия и отвори вратичка на Аржентина"}
{"url": "https://offnews.bg/futbol/brazilia-stigna-do-trudna-no-sladka-pobeda-nad-kosta-rika-683111.html", "text": "Бразилия победи Коста Рика с 2:0 в двубой от Група E на световното първенство, игран на стадион \"Санкт Петербург\". Късни голове на Филипе Коутиньо и Неймар донесоха победата на \"селесао\".Бразилците играха слабо до почивката, но след това натиснаха и създадоха добри ситуации, така че трябваше да спечелят. Мачът ще се запомни и със ситуацията, при която реферът първо отсъди дузпа за фаворита, но след това я отмени.Костариканците бяха близо до точка, но не направиха нищо в атака и в крайна сметка не издържаха. Така без точка Мондиалът за тях е на път да приключи, докато Бразилия вече има 4 точки и гледа към 1/8финалите.След този успех бразилците се намират на първото място във временното класиране на Група \"Е\" с 4 пункта от 2 изиграни мача. Там втори е отборът на Сърбия, който е с точка по-малко от \"кариоките\", но и с мач по-малко, който ще изиграе тази вечер от 21:00 часа срещу Швейцария.В последния кръг Бразилия се изправя срещу Сърбия в директен сблъсък за първото място, а Коста Рика срещу Швейцария.", "date": "2018.06.22", "title": "Бразилия стигна до трудна, но сладка победа над Коста Рика"}
{"url": "https://offnews.bg/sviat/tramp-zaplashi-es-s-20-uvelichenie-na-mitata-za-vnosa-na-evropejski-k-683120.html", "text": "Американският президент Доналд Тръмп заплаши Европейския съюз с увеличаване на митата и тарифите за вноса на коли от Европа с 20%. Това ще се случи, ако европейските власти от своя страна не променят политиката си относно американските стоки, които влизат в границите на ЕС.Изявлението, което наля още бензин в разпалената вече икономическа битка между ЕС и САЩ, бе публикувано от американския президент в Туитър днес.Намерението си за увеличаване на митата и тарифите за внос на европейски коли Тръмп завърши с думите \"Стройте ги тук!\".Американският президент и неговият съветник по търговските въпроси Питър Наваро отдавна говорят, че ЕС налага несправедливи мита върху американските стоки, докато правителството на САЩ прави лесен вноса на автомобили от други страни.Днес в полунощ брюкселско време официално влязоха в сила допълнителните мита върху десетки американски стоки, което означава, че те ще поскъпнат на европейските пазари. В списъка са стоки като дънки, бърбън, мотори, портокалов сок и др. Става въпрос за стоки на обща стойност 2.8 милиарда евро.От своя страна европейските мерки бяха заради митата от 25% върху стоманата и 10% върху алуминия, наложени от САЩ на повечето страни в света. Така американските производители, които използват алуминий и стомана - например на автомобили, ще плащат повече, за да ги внесат. Сума, която в крайна сметка ще излезе от джобовете на потребителите.", "date": "2018.06.22", "title": "Тръмп заплаши ЕС с 20% увеличение на митата за вноса на европейски коли"}
{"url": "https://offnews.bg/politika/radev-gotov-da-podade-ostavka-ako-borisov-mu-ia-poiska-683112.html", "text": "Вътрешният министър Валентин Радев е готов да подаде оставка, ако премиерът Борисов му я поиска. Това каза самият Радев пред журналисти в парламента днес. \"Винаги съм готов да поема политическата отговорност\", каза Радев.„Всички министри сигурно ще ви кажат, какво като подам оставка, проблемите няма да се решат. Не знам, може и да се решат, ако ме сменят с някой по-добър. Преценката дали един министър се справя добре го прави този, който го е предложил, премиерът“, каза Радев.Повод за поредните критики към МВР е бягството на затворника от Ловеч. Главният прокурор Сотир Цацаров призова за този случай да се поеме \"лична отговорност\" без да назовава от кого.За избягалия затворник, Радев каза:\"Продължаваме да го издирваме, разбира се, аз съм оптимист. От петте, които ги няма, петте сме ги хванали, и този ще го хванем, това са леките случаи, така да се каже. И това лице ще бъде заловено, дано не направи някоя беля, докато успееме\".48-годишният затворник е с 12-годишна присъда за блудство и други престъпления и се издирва издирва в цялата страна.", "date": "2018.06.22", "title": "Радев готов да подаде оставка, ако Борисов му я поиска"}
{"url": "https://offnews.bg/zvezdi/melania-tramp-poseti-tcentar-za-detca-imigranti-s-iake-s-nadpis-ne-mi-683083.html", "text": "Мелания Тръмп отново накара всички да заговорят за нея, питайки се иска ли да каже нещо с избора на облекло. Снимка на Повод стана снимка на първата дама с яке с надпис I Really Don't Car. Do U? (Наистина не ми пука. А на теб?), с което тя бе по време на посещение на център за деца имигранти в Макалън, Тексас.След вълната от възмущение в интернет, говорителката на Мелания Стефани Гришам излезе с официално изказване, в което поясни, че надписът на якето няма нищо общо с посещението на президентшата в центъра.„Надписът на якето на г-жа Тръмп не съдържа скрито послание. Вместо медиите ще си губят времето, фокусирайки се върху гардероба на Първата дама, могат да са в помощ на децата, като дадат гласност на желанието й да им помогне“, заяви Гришам.Това не е първият случай, в който тоалетът на Мелания успява да възмути света. След като миналата година ураганът Харви връхлетя над Тексас и нанесе щети за милиони долари, г-жа Тръмп се появи в наводнения Хюстън с тънки 10-сантиметрови токчета, за да подкрепи хората, останали без дом заради бедствието.Малко след това тя се появи в двора на Белия дом, където събираше биозеленчуци с деца от клуба \"Boys and Girls Club\", облечена с риза за над 1000 долара, и отново успя да подразни общественото мнение.", "date": "2018.06.22", "title": "Мелания Тръмп посети център за деца имигранти с яке с надпис 'Не ми пука, а на теб?'"}
{"url": "https://offnews.bg/futbol/zlatko-dalich-treniorat-ot-sauditska-arabia-kojto-spria-mesi-683118.html", "text": "Хърватия изнася най-доброто си световно в последните 20 години. На практика непосредствено след обявяването на независимостта и края на военните действия на своя територия националният отбор печели третото място на Мондиал’98. След това обаче ватрените три пъти не успяват да излязат от групата си (2002, 2006, 2014) и един път даже не се класира за финалите (2010).Неочакваното щастие за хърватите донесе Златко Далич – треньорът, който дойде, за да спаси националния отбор, когато той се бе оказал пред разпад. През октомври 2017 г. кръг преди края на квалификациите за световното в Русия, хърватите завършиха 1:1 с Финландия в Загреб, изгубиха преднината си пред Украйна в борбата за второто място и уволниха опитния си треньор Анте Чачич (63). Далич се присъедини към отбора две денонощия преди решителния мач – гостуването на Украйна в Киев. Все пак хърватите победиха с 2:0, а в баражите отнесоха Гърция с общ резултат 4:1.Далич не бил успешен футболист и не го крие в интервютата си: „Бях зле с техниката, но пък заради това винаги играех отговорно и упорито, бях готов да се жертвам за отбора”. Тези качества той показва през голямата част от кариерата си във ФК Вартекс – скромен клуб от Вараждин, който имал голяма школа, налагал млади играчи и даже веднъж достигнал до бронза в първенството на Хърватия. Дефицитът на умения Далич винаги компенсирал с обема на работа. Така например той постоянно се образовал и получил треньорски лиценз година преди да завърши футболната си кариера. На 34 той станал асистент-треньор на Вартекс, след това три години работил като спортен директор и епизодично заемал поста на изпълнителния директор.Ключовото назначение в кариерата на Далич дошло през 2006 г.: той станал асистент-треньор на младежкия национален отбор на Хърватия. „С много от момчетата, които играят за Хърватия в момента, аз работих още тогава в младежкия тим. Това са Манджукич, Калинич, Вида, Вършалко, Ловрен, Ракитич и Перишич”, припомня Златко през миналата есен.През 2010 г. Далич е поканен в Саудитска Арабия – в малкия клуб Ал Фейсали, който тъкмо бил успял да се класира за тамошната Висша лига. Към този момент Злтако вече бил спечелил Суперкупата на Албания с Динамо (Тирана) и класирал Риека на 4-то място в Първа ХНЛ (Хърватска ногометна (футболна) лига). „Тогава се чудех какво ще правя занапред. Чувствах, че ми е нужно ново предизвикателство, а и бях чул за интерес от нашите грандове Динамо (Загреб) и Хайдук (Сплит). Така и никой не ми се обади, затова рискувах и тръгнах да опознавам и работя в непозната страна с нова за мен футболна и обществена култура. Това беше един нов неизвестен свят, в който нищо не разбирах и никой не ме познаваше. Живеех в сам в пустинята, без моето семейство. Но добре разбирах, че няма как да постигна нищо в живота си, ако не успея да се докажа в подобни условия. Това беше борба за житейското ми развитие и за моето семейство”.В Саудитска Арабия Далич остава четири години – начело на Ал Хилал той печели сребърни медали и побеждава във финала за Купата на престолонаследника. „Първите два сезона беше тежко. Учех арабски и се опитвах да свикна с манталитета и начина на живот. Те са много небрежни, изобщо не се съобразяват с времето, за тях всичко тече някак си бавно, - разказва Златко. – Често те се осланят на божията воля и вярват, че утре всичко ще се получи. Там аз станах спокоен и търпелив, защото разбрах, че излишните нерви няма да са от полза нито на мен, нито на отборът ни”.През 2014 година Далич се мести в ОАЕ. „Там изкарах още три чудесни години. В Емирствата хората са по-открити и свободни, отколкото в Саудитска Арабия. Ние спечелихме първенството и играхме на финал в Шампионската лига на Азия. Но след седем години в Близкия Изток разбрах, че все пак съм доста изморен. Струваше ми се, че животът минава покрай мен: децата растат, а аз остарявам. Време беше да се върна у дома. Парите отидоха на втори план”.Цялото лято на 2017 година Далич си почива със семейството на остров Паг в Адриатическо море. „Три месеца и половина се наслаждавахме на морето и слънцето, всеки ден си общувахме с обикновените рибари, фермери и собственици на малки ресторантчета. Всяка сутрин пиех кафе на крайбрежната улица. При мен идваха приятели на гости и до късно вечерта си приказвахме за какво ли не. Всичко това ми се отрази много релаксиращо. Истинска почивка”, спомня си Златко.Той се запознал с жена си още в гимназията. Големият им син композира музика и свири по клубове. Млакият учи мениджмънт. „Жена ми остави работата и се посвети на децата. Именно тя с големи усилия направи нашето семейство щастливо”, признава Далич.През лятото му се обаждат клубове от Иран, Египет, Саудитска Арабия и ОАЕ и в един момент той за малко не приема офертата на Ал Джазира, която малко по-късно играе с Реал (Мадрид) в полуфиналите на световния клубен шампионат. Семейството му го убеждава да остане, защото той сам признал колко се е уморил от близкоизточния живот. Това се оказало добро решение. Месец и половина по-късно му се обадили от националния отбор на Хърватия, а след два цялата страна празнувала класирането за Световното. „Това е заслуга на играчите. Имахме малко време за тренировки и подготовка, така че се съсредоточих на общуването и мотивацията. Срещах се и говорих с играчите, - споделя Далич. – Направихме няколко тактически промени, но главното е, че играчите разбраха, че това е последният им шанс да попаднат на финалите. Не всички треньори биха се съгласили с подобен подход, но моят стил е напълно да подкрепям играчите, много да общувам с тях и да взаимодействаме. За мен най-важно е доверието (може би за това беше отстранен Калинич, който отказа да влезе на смяна в първия мач от Мондиала – бел. ред.). Основният фактор за успеха ни в ключовия момент от квалификациите бе, че аз и играчите си паснахме. Те са световна класа, просто им трябваше малък тласък в правилната посока”.Лидерът на хърватите Лука Модрич няколко пъти казва, че Далич е свършил страхотна работа. Треньорът изглежда смутен: „Щом такъв играч като Лука ме хвали, това означава, че и аз съм направил нещо правилно. Той е най-добрият ни играч, нашият двигател. Капитан, който показва, как трябва да се работи. Той винаги се раздава в играта, агресивно и енергично”.В началото Далич казваше, че мачът срещу Аржентина ще е най-лесният за Хърватия на Световното. „Това не означава, че Аржентина е слаб противник. Но на нас ще ние по-лесно срещу тях, отколкото срещу Нигерия, защото нямаме какво да губим. Ние ще играем с един от най-добрите отбори в света”.Освен това преди месец Далич бе обяснил как трябва да се играе срещу Меси. „Той е най-добрият играч в света и да го спреш е невъзможно. Затова трябва да го лишиш от достъп до топката. В момента, който я получи, да го спреш става изключително трудно”. След разгрома Лука Модрич потвърди, че отборът е имал за задача да пресича всички пасове към меси. От това се оплакваше и Сампаоли. „Ние не можехме да намерим Лео. Активно се опитвахме да доставим топката, но съперникът ни пречеше”. Отлична работа. Далич смята, че световното първенство е важно за Хърватия не само като футболен турнир. „На Мондиала през 1998 г. светът се запозна с Хърватия. Благодарение на победите над Германия и Холандия, на головете на Шукер и третото място всички разбраха за Хърватия и запомниха червено-бялата шаховица. Световното по футбол ни даде разпознаваемост и увереност в собствените сили”.Може би един ден нещо подобно ще се говори и за шампионата, в който Хърватия разгроми Аржентина?", "date": "2018.06.22", "title": "Златко Далич - треньорът от Саудитска Арабия, който спря Меси"}
{"url": "https://offnews.bg/ikonomika/rabotata-ot-vkashti-vse-oshte-e-nepoznata-teritoria-za-balgarina-683086.html", "text": "Работата от вкъщи все още не е позната територия за българина.Европейската статистическа служба ни нареди на последното място в Евросъюза в справката си за хората между 15 и 64 г., които обичайно са работили от домовете си през 2017 г.На страната ни са отредени едва 0.3%, но от Евростат уточняват, че информацията за България е с ниска надеждност. Предпоследна е Румъния с 0.4%.Първенец е Холандия с 13.4 на сто, следвана от Люксембург (12.7%) и Финландия (12.3%). Тези три страни са и единствените с проценти, надхвърлящи 10. До този процент се доближава единствено Австрия - 9.5%.Средният процент за ЕС е 5.Работата от вкъщи е малко по-популярна в еврозоната, отколкото в ЕС като цяло.Процентът на работещите понякога в условията на домашния уют се увеличава стабилно през годините.От вкъщи работят повече жени, отколкото мъже. При дамите средният процент е 5.3%, а при господата – 4.7%.В няколко страни ситуацията е обратната, например в Холандия, където 14.7% от мъжете и 12.6% работят от вкъщи. Същото е в Дания – 9.5% срещу 7-6%.С напредването на възрастта повече хора предпочитат да се трудят от дома. Само 1.6% от хората между 15 и 24 г. го правят, докато при тези между 25 и 49 процентът е 4.7. 6.4% във възрастта 50-64 г. предпочитат работата от вкъщи.Най-големият процент на работещите от вкъщи във възрастовата група 15-24 г. е в Люксембург (10.4%), много преди втората в списъка по този показател Холандия (4.2%).", "date": "2018.06.22", "title": "Работата от вкъщи все още е непозната територия за българина"}
{"url": "https://offnews.bg/politika/stolichni-sotcialisti-shte-ritat-v-podkrepa-na-stadiona-v-kokaliane-683092.html", "text": "Финалната фаза от футболния турнир на БСП - София в подкрепа на стадиона в село Кокаляне ще бъде на 23-и юни, мачовете започват в 10,30 часа. Турнирът, в който ще вземат участие 6 отбора, е по инициатива на младежкото обединение на БСП в Панчарево и се провежда със съдействието на Градския съвет на столичната организация на социалистите, съобщиха от най-голямата структура на партията.Спортното събитие е в подкрепа на инициативата на местните граждани за възстановяване и поддържане в добро състояние на стадиона - едно от малкото спортни съоръжения в селата Кокаляне и Панчарево. На него тренират местният отбор \"Орловец\" и децата от юношеския тим на клуба, също така се провеждат и мачове от \"А\" ОФГ.В началото на тази година е започнало нерегламентирано изсипване на строителни отпадъци на стадиона, а камионите са разбили асфалтовата настилка. До момента кметската управа не е предприела никакви действия за опазване и подръжка. Единствено от клуб \"Орловец\" полагат грижи за спортното съоръжение.", "date": "2018.06.22", "title": "Столични социалисти ще ритат в подкрепа на стадиона в Кокаляне"}
{"url": "https://offnews.bg/sviat/metrostantcia-v-tcentara-na-london-evakuirana-zaradi-zaplaha-za-bomba-683091.html", "text": "Една от ключовите станции на метрото в центъра на Лондон - Charing Cross - беше евакуирана заради заплаха за бомба.Полицията била повикана в 6:35 ч. сутринта местно време заради мъж,  който се качил във влак и заплашил, че ще задейства взривно устройство, предаде Би Би Си. Въоръжени, полицаите пристигнали и арестували 38-годишния, в когото не било намерено оръжие. Той имал психически проблеми.Няма пострадали, но е имало нарушения в обслужването на лондонските подземни линии. В момента ситуацията е нормализирана.", "date": "2018.06.22", "title": "Метростанция в центъра на Лондон евакуирана заради заплаха за бомба"}
{"url": "https://offnews.bg/obshtestvo/spasi-sofia-shte-svalia-kolite-ot-trotoarite-683079.html", "text": "Служебните абонаменти, разположени върху тротоарите на столицата, ползвани от редица държавни и общински институции, трябва незабавно да бъдат премахнати. Тротоарите, извън всякакво съмнение, са част от пътната инфраструктура, предназначена само и единствено за пешеходците. Те трябва да гарантират безопасното и удобно придвижване на всички в градската среда и затова трябва да са проходими, достатъчно широки, без препятствия и да имат равна и качествена настилка. Това е теорията, от която софийската практика сериозно се различава. За съжаление, голяма част от тротоарите даже в центъра на София не отговарят на нито един от изброените параметри, констатират представителите на организацията.“Общината да даде пример и да освободи тротоара на ул. Московска” - настояват от Спаси София. В момента по тротоара намиращ се срещу сградата на Столичната община паркирането заема над половината от наличната площ, оставяйки хората да вървят през тесен и неудобен коридор от разбити плочки и криви колчета. Затова се предлага да бъдат премахнати всички паркоместа по южния тротоар на ул. Московска от паметника на Васил Левски до ул. Г. С. Раковски. Това е самият център на София и граничи с най-важните сгради в града - храм паметника Св. Ал. Невски, църквата Св. София, гробницата на Хонорий и зелени площи с много паметници. “Неприемливо е достъпността до тези значими обекти да е възпрепятствана от непроходими и разбити тротоари. Очакваме зам. кметът по транспорт, г-н Евгени Крусев и директорът на ЦГМ, г-н Христиан Петров, да предприемат необходимите действия за справяне с проблема, заявява Гергин Борисов.От Спаси София призовават общинските съветници и високопоставени чиновници да дадат личен пример и да ползват градския транспорт, вместо личните си автомобили. ", "date": "2018.06.22", "title": "Спаси София ще сваля колите от тротоарите"}
{"url": "https://offnews.bg/kakvi-sa-pravata-ni-kato-potrebiteli/23-hil-zhalbi-v-kzp-sreshtu-targovtci-30-ot-tiah-v-telekomunikatc-683104.html", "text": "Над 23 хил. са жалбите и сигналите, постъпили от граждани в Комисията за защита на потребителите миналата година. Повечето се отнасят за дефектни стоки - мобилни телефони, лаптопи, таблети, аудио-визуална техника, дрехи, съобщи председателят на Комисията за защита на потребителите Димитър Маргаритов пред радио \"Фокус\".Най-чувствителният сектор остава този на телекомуникациите. В него са концентрирани около 30% от жалбите.Най-често хората се обръщат към КЗП след отказ на търговеца да приеме рекламацията или да я удовлетвори съгласно предвидения по закон ред.Не всички оплаквания са основателни, но повечето са резонни и част от тях се решават при взаимодействието между институциите. Все пак понякога се налага намесата на други контролни или регулаторни органи, каза Маргаритов.Ако например става въпрос за претенция за неправилно изчислена сметка или лошо качество на услугата, въпросът се решава с помощта на Комисията за регулиране на съобщенията.Секторът на естествените монополисти също налага намесата и на други институции, най-често Комисията за енергийно и водно регулиране.През лятото Комисията ще продължи да бъде достъпна чрез всички канали за връзка с нея. През месец юли Европейският потребителски център към КЗП започва информационно турне. Част от него ще са еднодневните приемни за консултации по морето. В същото време инспекторите на КЗП ще проверяват туристически обекти и търговската мрежа и услугите на плажа за спазване на закона от търговците.", "date": "2018.06.22", "title": "23 хил. жалби в КЗП срещу търговци, 30% от тях - в телекомуникациите"}
{"url": "https://offnews.bg/evropa/kalfin-razocharovan-pravitelstvoto-ne-me-podkrepi-za-generalen-direkt-683085.html", "text": "Бившият вицепремиер и министър Ивайло Калфин изрази разочарованието си, че българското правителство не го е подкрепило в кандидатурата му за генерален директор на европейската мегаслужба за борба с измамите с европейски средства - ОЛАФ.След една година различни конкурси, след 9 кръга, стигнах до 2-ро място. Българското правителство чрез посланика си в Брюксел не ме подкрепи, заяви Калфин в интервю за БНТ.Темата е приключила за мен, не ми се обсъжда повече, заяви той.Преди няколко дни Европейската комисия назначи финландеца Виле Итала за генерален директор на ОЛАФ. \"Познавам финландеца, когото назначиха. Мисля, че беше междуличностно накрая състезанието. Имаше хора, включително в Европейския парламент, които казваха: \"Без да познавам кандидата, не може българин да е шеф на ОЛАФ\". Това ме амбицира. Радвам се, че стигнах до тук\", каза Ивайло Калфин.Той коментира и бежанската криза в Европа. \"И в момента границите на Европейския съюз трябва да са затворени, не виждам какво трябва да се промени. Може би премиерът има предвид значително увеличаване на бюджета на агенцията ФРОНТЕКС, която да се разшири значително и да се пази по-добре границите. Това ще засегне в по-голяма степен обаче морските граници, предимно срещу трафика в Средиземно море\", заяви той.Калфин подкрепя идеята за изграждане на центрове, които приемат бежанци, извън територията на Европа, тъй като в момента се подпомага трафикантската дейност. Германският вътрешен министър иска бежанците да се връщат в първата страна, която ги е регистрирала, в това число и България, но ние нямаме капацитет за това, нито самите бежанци искат да се връщат тук, каза той.", "date": "2018.06.22", "title": "Калфин разочарован: Правителството не ме подкрепи за генерален директор на ОЛАФ"}
{"url": "https://offnews.bg/obshtestvo/sofia-dava-prostranstva-za-kultura-na-polovin-tcena-683082.html", "text": "Организации и хора, които организират културни събития, ще могат да наемат имоти от Столична община на половин цена от пазарната стойност. Това предвиждат промени в Наредбата за цените при сделки с недвижими имоти, внесени от председателя на комисията по култура Малина Едрева и ресорният зам.-кмет Тодор Чобанов. Обсъждането на поправките на сайта на СОС ще продължи до 21 юли.При отдаване под наем на имоти или части от имоти, публична общинска собственост, на културни оператори (организации и физически лица) се провежда конкурс с начална конкурсна наемна цена в размер на 50% от пазарната наемна цена, гласи промяната в наредбата. Подобна практика имаме в сферата на образованието при частните училища, обясни Едрева за OFFNews. Тя уточни, че става дума за публично достъпни пространства - не апартаменти например, които културният оператор няма право да преотдава. Лицензиран оценител ще определя пазарната стойност на общинския имот, а конкурсът ще тръгва от наполовина по-ниска цена. Фиксиран срок за отдаването на терени и обекти под наем няма, но общината ще предпочете по-дълготраен проект, каза още Едрева. Като пример за публично пространство, което може да бъде използвано за културни събития, тя посочи терена под метростанция \"Джеймс Баучер\", както и собственост на общинските пазари, неотдадени под наем за търговска дейност.  ", "date": "2018.06.22", "title": "София дава пространства за култура на половин цена"}
{"url": "https://offnews.bg/politika/borisov-izvanredno-v-parlamenta-ninova-go-pita-shte-priema-li-bezhant-683088.html", "text": "Премиерът Бойко Борисов отиде извънредно в Народното събрание, след като лидерът на БСП Корнелия Нинова заподозря, че България може да започне да приема бежанци срещу пари.Борисов заяви - за пореден път в последните седмици, - че настоява за затваряне и гарантиране на външните граници, недопускане на икономически мигранти, ако някоя страна не ги иска. Той подкрепя и идеята на много от страните членки за създаване на центрове за бежанци извън ЕС, а вече съществуващите в Европа да бъдат само от затворен тип.В началото на днешния парламентарен контрол Нинова прочете декларация, с която поиска Борисов да каже пред депутатите с каква позиция ще отиде на срещата на върха на 28 юни, където се очаква миграционният въпрос да бъде поставен. \"Какви са възможностите за решение и как ще запазим националният интерес на България? Засега публично е оповестено едно решение да се подпишат двустранни споразумения с България, Гърция, а то е пари срещу приемане на мигранти. Това е въпросът на въпросите. С какво решение отива премиерът на България на тази среща? Има ли решение на Министерския съвет. Уважаеми коалиционни партньори, Вас някой пита ли Ви? Някой изобщо в залата знае ли г-н Борисов какво ще заяви на тази среща?\", попита Нинова. Малко по-късно обаче премиерът подчерта, че на срещата на върха нищо няма да подписва.Последва отговор от вицепремиера и министър на отбраната Красимир Каракачанов, който беше в залата, докато Корнелия Нинова говореше. Каракачанов отхвърли обвиненията на лидера на БСП.След него думата взе и председателят на парламентарната група на \"Обединените патриоти\" Волен Сидеров. \"Нинова, много се радвам, когато откривам свои последователи и ученици. Това означава, че школата, която се опитвам да прокарам от години, работи.\" Той заяви, че когато БСП са били на власт, са били против политиките на \"Атака\" срещу мигрантите. Той каза още, че на БСП им е необходима лятна ваканция, за да прочетат повече и да дойдат \"наесен с песен\".\"Ако малко повече неща бяхте прочели от мен, ще видите, че аз казвам причините за тази миграция. Причините са във вашите приятели, много често се срещате с американския посланик\", каза Сидеров на Нинова.Лидерът на БСП поиска лично обяснение и се стигна до спор дали има право на това. Депутати от управляващата коалиция и от опозицията станаха от местата си и започнаха да си подвикват. Зам.-председателят на парламента Явор Нотев обяви 10 минути почивка, а след нея премиерът беше в залата, готов да отговори на въпросите на Нинова.", "date": "2018.06.22", "title": "Борисов извънредно в парламента, Нинова го пита ще приема ли бежанци срещу пари"}
{"url": "https://offnews.bg/obshtestvo/loveshko-selo-pod-politcejska-obsada-zaradi-izbiagalia-zatvornik-683121.html", "text": "Ловешкото село Александрово е блокирано от полицейски сили, като там се предполага, че се е укрил избягалият затворник от затвора в Ловеч Борис Иванов.Свидетели от селото разказаха за OFFNews, че в там има над 10 патрулни коли на полицията, както и цивилни автомобили и служители на МВР.По непотвърдена информация се очакват спецсили от София да пристигнат на мястото, както и главният секретар на МВР Младен Маринов.Очаквайте подробности! ", "date": "2018.06.22", "title": "Ловешко село под полицейска обсада заради избягалия затворник"}
{"url": "https://offnews.bg/stil/bashtata-na-dizajnerkata-kejt-spejd-pochina-predi-pogrebenieto-%d1%9d-683105.html", "text": "Американската дизайнерка Кейт Спейд бе погребана в родния си град Канзас сити, щата Мисури, 16 дни след като се самоуби.Само ден преди погребението е починал и нейният баща, 89-годишният Ърл Ф. Броснаан, съобщава Би Би Си. Той бил с влошено здраве и съкрушен от смъртта на дъщеря си, съобщава семейството в изявление по повод кончината му.Кейт Спейд бе създател на световна модна империя, продаваща аксесоари. Особено популярни са нейните дамски чанти.Новината за смъртта на 55-годишната дизайнерка шокира модния свят. На 5 юни тя бе открита от домашната си помощница мъртва в дома си Ню Йорк.Твърди се, че Спейд е страдала от депресия и тревожност от години, макар съпругът ѝ и баща ѝ да заявиха, че не са забелязали у нея склонност към самоубийство.", "date": "2018.06.22", "title": "Бащата на дизайнерката Кейт Спейд почина преди погребението ѝ"}
{"url": "https://offnews.bg/izvan-terena/vav-volgograd-zapochnaha-vanilova-borba-s-nasekomite-683087.html", "text": "Властите във Волгоград са започнали масирано пръскане с ванилия заради огромните количества насекоми, които правят провеждането на срещите от световното първенство по футбол в града кошмарни.Припомняме, че играчите на Англия и Тунис едва успяха да се справят с ятата от насекоми, а днес на подобна атака вероятно ще бъдат подложени и футболистите на Исландия и Нигерия.Според руските власти разпръснатата ванилия ще бъде достатъчна, за да се спрат комарите, гнездящи до река Волга, която минава точно до стадиона в града.", "date": "2018.06.22", "title": "Във Волгоград започнаха ванилова борба с насекомите"}
{"url": "https://offnews.bg/politika/ot-zatvora-v-lovech-veroiatno-ne-pretcenili-dobre-begletca-prizna-zam-683074.html", "text": "\"В случая с издирвания затворник в Ловеч вероятно се касае за грешна преценка на ръководството на затвора дали той може да работи на открито\".Това призна зам.-министърът на правосъдието Николай Проданов, който беше изслушан от депутатите за последния избягал затворник.Проданов подчерта, че проверката ще покаже какъв точно е проблемът, но обясни, че станалото има друго измерение. „Въпросът е какви затвори подхождат на демократична България – да наблегнем на изолацията или на превъзпитанието чрез труд. Това е важен въпрос, който стои на вашето внимание“, каза той и добави, че у нас все пак труда е част от превъзпитанието на лишените от свобода. \"Работата на външни открити обекти е много добра алтернатива. Не бихме могли да се лишим от тази алтернатива\", каза още Проданов.Зам.-министърът беше изслушан в парламента, след като вчера от БСП настояха двама министри да дадат обяснение пред Народното събрание за поредния избягал от затвора. Зам.-председателят на парламента и депутат от ГЕРБ Емил Христов, който водеше заседанието, не даде на социалистите да задават въпроси на Проданов. Това доведе до спор между управляващи и опозиция дали по време на изслушване по правилник депутатите имат право да задават въпроси или не.", "date": "2018.06.22", "title": "От затвора в Ловеч вероятно не преценили добре беглеца, призна зам.-министър"}
{"url": "https://offnews.bg/politika/borisov-politik-trudno-shte-prieme-migranti-ako-shte-da-mu-davat-mil-683093.html", "text": "\"Трудно можем да ги интегрираме, трудно можем да ги приемем. Затова решенията, които предлагам са и в полза на България, решават и проблемите на другите държави\". Така премиерът Бойко Борисов обобщи позицията си по повод мигрантите.Той отиде извънредно в парламента, за да отговори на лидера на БСП Корнелия Нинова дали страната ни ще приема бежанци срещу пари. \"Помним какво се случи в Харманли, какво се случваше в \"Овча купел\" и надали има политик, който може да каже: дайте ни 1000, 2000, 3000 души, пък ако ще и милиарди да дават за тях\", каза той.Той успя да обвърже поредното бягство на затворник с темата за мигрантите.\"Имаме случаи 20-40 пъти един и същи човек да минава сръбската граница и да го връшат. Трябва да се изградят затвори, но те и от затворите бягат от време на време. И по времето на социализнам бягаха затворници\", каза премиерът.Борисов обяви, че позицията, която ще представи на срещата на върха на 28 юни, ще бъде за незабавно спиране на миграционната вълна, гарантиране на сигурността на външнните граници на ЕС, създаване на центрове за бежанци извън Европа, а тези, които вече съществуват в общността - да бъдат от затворен тип. \"Защитавам тезата и ще настоявам да се приеме незабавно решение за затваряне на външните граници на ЕС и да се допускат само лица, бягащи от война\", обясни той.Според премиера страната ни има проблеми с границата с Гърция, а не с тази с Турция. \"Сега сме подготвили справка и в неделя ще я дам на колегата Ципрас, защото на нашите термокамери се виждат бежанци по 30-40 човека, влизат в някоя ферма в Гърция, обаждат се нашите граничари на техните. Виждаме как отиват на проверка, проверяват, връщат се и казват, че няма нищо\", заяви Борисов и подчерта, че Гърция получава огромни пари от ЕС.\"Да не мислите, че ми е най-приятно да говоря с Ердоган\", каза още той.Преди да си тръгне Борисов се обърна към Нинова с думите: \"С удоволствие ще идвам всеки път, само да не ме викате така истерично да се явя незабавно. Извикайте ме нормално\".Председателят на Народното събрание Цвета Караянчева пък обяви, че лично щяла да го вика любезно.", "date": "2018.06.22", "title": "Борисов: Политик трудно ще приеме мигранти, ако ще да му дават милиарди"}
{"url": "https://offnews.bg/izvan-terena/fenska-invazia-prekasna-sutreshnia-kros-na-joakim-liov-683097.html", "text": "Селекционерът на немския национален отбор Йоаким Льов направи сутрешния си крос в петък по една от алеите край хотела на Бундестима в Сочи.Специалистът обаче не успя да се отдаде изцяло на спортното си занимане, тъй като постоянно бе спиран от фенове за снимки и автографи.За късмет на привържениците Льов откликна любезно на всяка тяхна молба, а след това продължи с тонизиращата си дейност.Германия ще се изправи срещу Швеция на утре от 21:00 часа българско време на Олимпийския стадион в Сочи. Баварците започнаха с поражение в Група F от Мексико и сега ще се бори за първи точки.", "date": "2018.06.22", "title": "Фенска инвазия прекъсна сутрешния крос на Йоаким Льов"}
{"url": "https://offnews.bg/sviat/airbus-zaplashi-da-napusne-velikobritania-683081.html", "text": "Airbus предупреди, че може да напусне Великобритания, ако страната излезе от Европейския единен пазар и митническия съюз без преходно споразумение.Европейският производител на самолети обясни, че отправя предупреждението не от страх за бъдещето, а от настъпващата реалност.Airbus има около 14 000 служители в 25 града на Великобритания.Миналата седмица отиващият си президент на Commercial Bank International (CBI) обяви, че цели сектори от британската индустрия са заплашени от изчезване при излизане на страната от митническия съюз на ЕС. Той обединява 28-те страни членки в безмитна зона с общи мита за стоките от страни извън ЕС.Министър-председателят на Великобритания Тереза Мей изключи оставането на страната в митническия съюз, но правителството обсъжда две други възможности. Те са митническо партньорство, което би премахнало нуждата от нови проверки по границата или силно опростена митническа организация, която би намалила до минимум проверките, но не би ги отменила.Критиците определят и двата варианта като нереалистични.Великобритания трябва да напусне ЕС на 29 март 2019 г.", "date": "2018.06.22", "title": "Airbus заплаши да напусне Великобритания"}
{"url": "https://offnews.bg/politika/tcatcarov-prizova-za-vavezhdane-na-red-v-zatvorite-683084.html", "text": "Главният прокурор Сотир Цацаров обяви, че иска ред в затворите. Според него това ще стане със законови изменения и промяна на режима за изпълнение на наказанията трябва да се постигне. Той смята, че така ще се ограничат бягствата.По думите му ред означава да има повече строгост при преминаването на един затворник от по-тежък на по-лек режим. \"Това трябва да става само при добро поведение и реални доказателства, че има данни за превъзпитание\", обясни главният прокурор. Според него трябва да се ограничат на възможностите за работа на външни обекти на затворниците.\"Самостоятелна работа, работа във фирми, на външни обекти, независимо колко е присъдата на затворниците и какъв е остатъкът- е недопустимо. В момента системата ни го позволява отвсякъде. Лишените от свобода безусловно трябва да имат право на труд. Съзнателният труд трябва да води до облекчения, в случая в размера на наказанието. Трябва да има работа, но както е в нормалните страни със затворнически режим. Под охрана, със съответни дрехи или отличителни знаци, които показват, че лицето е лишено от свобода. Това само по себе си ще затрудни отклоненията“, каза още той.Цацаров обаче обяви, че всички тези промени не са реформа, а ред.Главния прокурор заяви, че поредното бягство от затвор дава лош знак. \"Всяко бягство е отклонение, всяко отклонение е бягство. Проблемът не е в терминологията\", обясни той.Той каза още, че няма значение дали някой от министерството ще подаде оставка, защото дори това да се случи законите ще останат същите. Цацаров обясни, че именно зле написаните закони позволяват или дори \"приканят\" лишените от свобода да бягат от затворите., дори въвеждането на отличително облекло и знаци на лишените от свобода. В противен случай случаите на бягства ще се повтарят. Това е ред, а не реформа\", коментира главният прокурор в парламента по повод поредното бягство на затворник. Вчера стана известно, че осъденият на 13 години за грабеж и изнасилване Борис Ангелов Иванов е напуснал мястото, където е работил към затворническото общежитие в Ловеч. Оттогава той е в неизвестност.По думите на Цацаров няма напредък в издирването му. Според него поредното бягство е \"лош знак\", за което трябва да бъде поета отговорност от някой от затвора. Цацаров не смята, че в ръководството на Министерството на правосъдието трябва да има оставки, защото това няма да доведе до необходимия ред. А той можел да бъде постигнат не чрез реформа, а със законодателни промени, които може да са готови в рамките на месец.\"Ако ще правим поредната реформа, тя ще премине в планове, дискусии и пътни карти. Достатъчно възможно е с разумни действия в рамките на не повече от месец да се изготвят промени в закона за изпълнение на наказанията и правилника за неговото приложение. Достатъчно е тези промени да бъдат подложени на разумна дискусия, защото обществото трябва да каже дали е готово да приеме ред в местата за лишаване от свобода. Защото в момента и недостатъчното финансиране води до условия в местата за лишаването от свобода, при които лишените от свободата не са осигурени с предмети от жизнена необходимост. Част от тези средства се получават отвън. Част от хората отвън разполагат с по-добри материални възможности. Това ражда във всеки затвор една затворническа аристокрация, която негласно определя редът в него\", заяви още главният прокурор.Според Цацаров има и втора страна на проблема, която касае положението в местата за лишаване от свобода, както и лошите условия, при които работят надзирателите, както и липсата на постоянно ръководство в Главната дирекция \"Изпълнение на наказанията\". Главният прокурор смята, че нерешените проблеми в сектора ще са фактор бягствата да се повтарят \"още и още\".трябва да отговорим на един въпрос - дали е в състояние държавата да сложи ред в местата за лишаване от свободаСпоред главния прокурор няма значение дали някой от министерството ще подаде оставка, защото дори това да се случи законите ще останат същите. Цацаров обясни, че именно зле написаните закони позволяват или дори \"приканят\" лишените от свобода да бягат от затворите.\"Другата страна е общата. Не е тайна за никого, че близо година и половина Главна дирекция \"Изпълнение на наказанията\" няма постоянно ръководство. Това при всички случаи се отразява на работата\", каза още главният прокурор", "date": "2018.06.22", "title": "Цацаров призова за въвеждане на ред в затворите"}
{"url": "https://offnews.bg/obshtestvo/ne-slizajte-v-metroto-pri-poroj-i-navodnenie-683095.html", "text": "Използването на метро е опасно при наводнение, хората да не бива да се крият под мостове при порой. При обилни валежи с автомобил не трябва да се пресичат течащи води. Важно е хората да запазят спокойствие и да се евакуират на възможно най-високо място, съветват от \"Противопожарна безопасност и защита на населението\". Дори 15 см вода на пътя са достатъчни да понесат автомобила, не трябва водачите да превят опити да теглят други коли, заяви главен инспектор Стефан Стефанов. Важно е в домовете си хората да изключат подаването на газ. Доброволци и спасители са във висока готовност да реагират при предстоящи обилни валежи. От пожарната са пуснали указания до кметове да се наблюдават критичните участъци на реките, каза директорът на пожарната Николай Николов. ", "date": "2018.06.22", "title": "Не слизайте в метрото при порой и наводнение"}
{"url": "https://offnews.bg/offtopic/iaponetc-globen-zashtoto-izlizal-v-obedna-pochivka-3-min-po-rano-ra-683096.html", "text": "64-годишен служител в бюрото за водоснабдяване на японския град Кобе бе глобен с надницата си за половин ден заради това, че няколко дни излизал с три минути по-рано в обедна почивка.\"Своеволието\" на служителя се повторило 26 пъти в продължение на седем месеца. Санкцията предизвика широк обществен отзвук и критики срещу строгостта ѝ.Въпреки това представители на ВиК службата дадоха телевизионна пресконференция, за да извинят за поведението на служителя и се поклониха с молба за прошка пред камерите.Работникът е в нарушение на закона за обществените услуги, изискващ служителите да се „концентрират върху работата си“, съобщава АФП.Служителят, от своя страна, обяснил, че понякога е излизал по-рано, за да купи обяд  и да разнообрази работната си среда.Той бил разкрит от колега, който забелязал \"подранилите\" му посещения на близкия ресторант през прозореца на директорския кабинет.Извинението идва, след като беше приет законопроект, който ограничава извънредния труд до 100 часа на месец. Този ход е с цел да се спрат хората в страната да работят буквално до смърт.1/5 от работната сила в Япония е изложена на риск от смърт поради претоварване, известна като , тъй като работят извънредно повече от 80 часа всеки месец.Няколко случая, като например самоубийството на служител на рекламна агенция, който работил по 100 допълнителни часа месечно, предизвикаха промяната в трудовата култура на Япония.", "date": "2018.06.22", "title": "Японец глобен, защото излизал в обедна почивка 3 мин. по-рано. Работодателят му се извинява по телевизията"}
{"url": "https://offnews.bg/obshtestvo/na-5-mesta-v-sofia-niama-da-ima-voda-683055.html", "text": "\"Софийска вода\"  временно ще прекъсне водоснабдяването в части от столицата днес, съобщиха от дружеството. Подмяна на пожарен хидрант на ул. „Царибродска“ във „Възраждане“ налага спиране на водоподаването от 10:00 до 18:00 часа по ул. „Царибродска“ от ул. „Пиротска“ до бл. 333А.Изграждане на сградно водопроводно отклонение на ул. „Юндола“ в кв. „Подуене“ налага спиране на водоподаването от 10:00 до 17:00 часа по ул. „Юндола“ от ул. „Кутловица“ до ул. „Георги Пеячевич“. С понижено налягане ще бъде районът между ул. „Велчо Атанасов“, ул. „Кадин връх“, ул. „Георги Пеячевич“, ул. „Кобилино бранище“. Във връзка с подмяна на сградно водопроводно отклонение на ул. „Велбъжд“ и ул. „Константин Фотинов“ в кв. „Васил Левски“ се налага спиране на водоподаването от 09:30 до 17:00 часа по ул. „Велбъжд“ от ул. „Рилска обител“ до ул. „Княгиня Тамара“, по ул. „Константин Фотинов“ от ул. „Рилска обител“ до ул. „Бесарабия“. Реконструкция на уличен водопровод на ул. „Боримечка“ във вилна зона „Симеоново - Драгалевци“ налага спиране на водоподаването от 09:00 до 21:00 часа на ул. Боримечката , ул. „Васил Попович“, ул. „Бяла черква“, ул. „Симеоновска“, ул. „Горска ела“ и ул. „Отечество любезно“, по ул. „ Горска ела“ от №41 до ул. „Отечество любезно“, по ул. „Васил Попович“ от ул. „Тодор Пеев“ до ул.“ Боримечката“, ул. „Чичовци“. Монтаж на измервателно устройство на ул. „Васил Левски“ в с. Лозен налага спиране на водоподаването от 09:00 до 15:00 часа по ул. „Васил Левски“ от ул. „Заградена поляна“ до ул. „Зора“. ", "date": "2018.06.22", "title": "На 5 места в София няма да има вода"}
{"url": "https://offnews.bg/nashite-avtori/evgenij-dajnov-lazhat-683099.html", "text": "На политиците в трудовата им характеристика е записано, че от време на време трябва да послъгват – да преувеличават реално съществуващи неща в своя полза. Днес обаче мярата е мината. Управляващите лъжат безогледно, безпардонно и без-мерно. Защо? Не са ли били информирани от майките си, като малки, че не бива да се лъже? Че на лъжата краката са ѝ къси? А и -  след като всички до един днес се докарват ревностни християни – не са ли се запознавали с десетте Божии заповеди? Не са ли чували за смъртни грехове? Не знаят ли, че лъжата се заплаща два пъти: веднъж в този живот и още веднъж в онзи? И трети път, когато удари по някой твой близък.Знаят, няма как да не им е било казвано. Защо тогава го правят?* Защо от парламентарната трибуна в България се лъже, че в Унгария имало 30 000 бежанци, след като мигновена справка в Евростат показва, че са под 5000?* Защо НСО лъже, че официалните им автомобили не нарушават Правилника за движение по пътищата? Та нали десетки хиляди пътуващи са ги виждали – 200 км/ч по магистралите и поне 140 км/ч по първокласните пътища? Преди две седмици се лепнах за такива официални автомобили. Между Търново и Севлиево караха с около 130-140, абсолютно брутално избутвайки встрани от пътя участниците в движението. Вчера пък по магистрала \"Тракия\" ме застигат изотзад (в бързата лента съм със 140 км/ч) и, като едни истински мутри, започват да ми светкат с фаровете. Показах им среден пръст в профил и анфас, задминаха ме отдясно и се опитаха да ме избутат от платното.* Защо, в такъв случай, МВР-шефовете непрестанно повтарят, че не се били върнали времената на мутрите? Самите правителствени началници демонстритат поведението на мутри... А всеки ден стотици български данъкоплатци наблюдават как мутрите контролират всички публични – наши – пространства, как милиционерите ги е страх от тях или са им приятели, как всяка мутра си има прокурор.* Защо години наред всички държавни институции лъжеха, че по Черноморието нямало нито един незаконен хотел или заведение? Едва напоследък започнаха с половин уста да си признават – но после, очевидно след консултация със замесените мутри, пак да бият отбой, както стана наскоро с проверките в Слънчев бряг...* Защо всички институции лъжат, че не знаят кой е реалният собственик на монополиста на Банско „Юлен”, както и на саботьора на Витоша, „Витоша ски”? Та нали този никому неизвестен собственик току се появява, лично, на преговори за бъдещето и на Пирин, и на Витоша?* Защо поредица от правителства и министри на екологията лъжеха, че „Юлен” не е надхвърлил отредената му с концесия площ на Банско – след като през цялото време всички знаеха, че той ползва 65 на сто повече от отреденото му? И как сега гледат децата си в очите, когато дори прокуратурата отсече: има нарушение?* Защо местната власт и нейните централни покровители лъжат, че не знаели да има дюни около плажа Корал? Как така не знаят, след като: а) са видими с просто око; и б) са нанесени на карти, т.е. имат официален статут?* Защо горските лъжат, че сечта не намалява, а увеличава горите в България? Защо лъжат, че се сече само „санитарно”, след като навсякъде се сече „до голо”? И защо всички контролни институции лъжат, че не са чували нищо за „нощните тирове” – онези, натоварени с дърва, които плъзват след залез из второкласната пътна мрежа, без светлини, създавайки реална опасност за останалите участници в движението?* Защо всички парламентарни групи лъжат, че България има остра нужда от АЕЦ \"Белене\", след като всеки четвъртокласник може да сметне, че такава нужда няма и няма да има?* Защо в последните дни ред официални институции излъгаха, че протестите на майки на деца с увреждания са платени и то – с един милион лева дотук? Колко дни им остава, преди да излъжат, че лично Сорос плаща на майките да протестират?* Защо висши функционери на ГЕРБ продължават да лъжат, че не са били нито членове, нито функционери на БКП? Та нали точно в България винаги всички знаят – или могат лесно да узнаят – кой кога къде какъв е бил?* Защо поне двама министри лъжат, че разпъването на палатки на природна публична държавна собственост е забранено, след като има изрични съдебни решения, че не е? И че забраната на „палактуването” директно нарушава Конституцията? Защо същите министри лъжат, че подходите към плажа Корал са свободни, след като не са?* Защо днешното парламентарно малцинство лъже, че е опозиция, след като е очевидно, че с управляващите са се прегърнало за най-важното – плавното придвижване на Републиката по посоката на евразийството?* Защо всички управляващи от години лъжат, че „няма проблем” с лекарствата за онкоболни, след като всеки ден десетки хиляди хора (болните, техните семейства и приятели) виждат едно и също: лекарства не стигат?* Защо правоохранителните органи лъжат, че престъпността била намалявала, след като милиони хора виждат, чувстват и усещат: няма такова нещо?* Защо ГЕРБ лъжат, че са „десни”, а БСП лъжат, че са „леви”? Как може дясна партия да убива всяка инициатива, за да пази „своите” монополисти и картели; и как може лява партия да говори онези национал-социалистически (нацистки) неща, които чуваме постоянно от ръководството на БСП?Лъжат, както дишат – без усилие. Защо го правят?Имам хипотеза. Лъжат – по всяко време и за всичко – за да вкарат хората в режим на безпомощност. Никой никога да не знае, кое е истината и има ли изобщо такава. А го правят, за да могат да изкарат Делян Пеевски почти-светец, да представят патологичните медийни лъжци за борци за права и свободи, да изкарат грамотното малцинство българи виновни за всички беди, а себе си – единствените спасители.Лъжат, за да няма правила: за да може единствено силата, тяхната сила, да регулира обществените отношения.Те може да са прости, но ние не сме. И затова лъжат: всички да станат прости като тях, та никой да не им търси сметка за нищо.Лъжат се. Сметка започва да се търси вече всеки ден. И ще се търси все повече. Защото, освен, че не сме прости, сме имали майки, които да ни обяснят, че не бива да се лъже; и чат-пат сме хвърляли по някое око към Библията, Корана, Ведите и към някоя и друга шастра.", "date": "2018.06.22", "title": "Евгений Дайнов: Лъжат"}
{"url": "https://offnews.bg/sviat/snimka-s-linchuvan-mazh-i-bezuchastni-politcai-razpali-gniav-v-india-683090.html", "text": "Полицията в северния индийски щат Утар Прадеш се извини, след като снимка с линчуван мъж, влачен от тълпа в присъствието на трима полицаи, разпали гняв в обществото в страната.Жертвата, идентифицирана като Касим, починала малко, след като снимката била направена - на път за болница.Полицията казва, че мъжът бил бит след \"незначително спречкване\" заради инцидент с мотор.От държавната полиция се оправдават, че снимката е погрешно интерпретирана. Полицаите не подкрепят линча, заяви говорител. Той е съгласен, че \"снимката показва как влачат мъж, а полицаите не правят нищо по въпроса\", но твърди, че внушението не отразява истинската ситуация. Признава, че все пак полицаите е трябвало да бъдат по внимателни и да се погрижат за човека по-добре. Ето защо поднасяли извинението си.То обаче не беше прието от хора, които наричат казаното слабо оправдание за случилото се.", "date": "2018.06.22", "title": "Снимка с линчуван мъж и безучастни полицаи разпали гняв в Индия"}
{"url": "https://offnews.bg/112/tir-se-obarna-na-trakia-zapushi-dve-lenti-683068.html", "text": "Тежкотоварен камион се обърна на магистрала „Тракия“ край Пловдив, при инцидента няма пострадали, съобщи МВР. ТИР-ът, пътувал за София, е преминал през разделителната мантинела, навлязъл в насрещното платно, обърнал се и препречил движението в средната и аварийна ленти. На пътя се разпилял превозваният дървен материал.Движението се осъществява в активната лента, водачите да шофират с повишено внимание. ", "date": "2018.06.22", "title": "ТИР се обърна на Тракия, запуши две ленти"}
{"url": "https://offnews.bg/obshtestvo/12-chasa-bez-tok-i-voda-v-tcentara-na-varna-ulitca-propadna-zaradi-st-683070.html", "text": "Улица в центъра на Варна пропадна заради строеж на жилищна сграда, една жена е евакуирана от дома си. Изкопът повлякъл огромно дърво, погълнат е целият тротоар, пукнат е водопровод, а при падането си дървото е скъсало кабелните трасета, съобщи бТВ. Къщите в района са без ток и вода над 12 часа. Хората са притеснени, че строежът е предизвикал пукнатини и сградите са застрашени. Екипи на ВиК, „Енерго-про”, пожарната и Общинска полиция изясняват причините за инцидента.", "date": "2018.06.22", "title": "12 часа без ток и вода в центъра на Варна, улица пропадна заради строеж"}
{"url": "https://offnews.bg/politika/ataka-v-noshtna-aktcia-otbeliaza-chasa-i-denia-na-hitleristkata-agres-683067.html", "text": "За първи път в България се почита паметта на руските воини, загинали във Втората световна война, в деня и часа, когато започва нападението на Хитлеристка Германия срещу Русия. Инициативата бе организирана от Атака и се проведе точно в 4 часа сутринта на 22 юни пред Паметника на Съветската армия в София.Към лидера на АТАКА Волен Сидеров и народните представители от партията се присъединиха представители на обществени организации, Съюзът на ветераните в България и директорът на Руския културно-информационен център у нас, съобщиха от партията. Сидеров беше единственият български политик и лидер на парламентарна група, който почете паметта на падналите за свободата на Европа от хитлерофашизма. „Когато говорим за тази дата, трябва да кажем задължително, че през цялото време тази военна агресия на Хитлер беше подготвена, финансирана и насочвана от Запада”, припомни историческите факти Сидеров. Той уточни, че най-големият спонсор на Третия райх бил англосаксонският Запад. „Англия, Франция и САЩ правиха всичко възможно Германия да се милитаризира. Английски и германски фирми участваха в германски химически и военни концерни, без които милитаризирането на Германия беше невъзможно”, поясни председателят на АТАКА. По думите му Запада си „затваряше очите” за всички нарушения на Хитлер по международните договори. През 1938 г. същият Запад подари на Хитлер две суверенни държави - Чехословакия и Австрия. Дори, когато уж започна война с него, същият Запад не водеше истински военни действия срещу Германия. „Всичко това беше с цел да се насочи Хитлеристка Германия към Русия и тя да бъде унищожена, само че Русия устоя”, подчерта Сидеров. “Русия защити не само Отечеството си, но спаси и Европа от тъмните сили на хитлеризма. Време е също така да се признае ролята на Сталин като държавник и главнокомандващ за тази победа”, обобщи той.Сидеров и колегите му от АТАКА поднесоха венци пред паметника на Съветската армия. С цветя те бяха изписали „Помним”, както и със свещи бяха отбелязали броя дни на военния конфликт. „Вечна памет на всички войници и офицери, загинали за свободата на Русия и Европа”, заключи Сидеров.Директорът на Руския културно-информационен център у нас Павел Журавльов благодари за отбелязването на тази дата. „Радваме се, че в България има хора, които все още помнят тези страници на историята”, каза още той.", "date": "2018.06.22", "title": "Атака в нощна акция: отбеляза часа и деня на хитлеристката агресия срещу Русия"}
{"url": "https://offnews.bg/sviat/posleden-transh-za-atina-kraj-na-gratckata-kriza-683066.html", "text": "Гърция излиза от спасителния план. Министрите на финансите на страните от еврозоната се споразумяха за условията по гръцкия дълг. Договорени бяха мерки за облекчаването му и за още един последен транш за страната.Това стана ясно тази нощ след продължилата над шест часа среща в Люксембург между министрите на финансите от еврозоната. Гърция е изпълнила всички условия, след 8 години вече няма нужда от финаносова подкрепа, заяви Мариу Сентену, председател на Еврогрупата, цитирана от БНТ. По силата на споразумението, европейските кредитори ще преведат на Гърция последен транш от 15 милиарда евро и ще удължат с 10 години погасителния срок за някои заеми.Това е краят на гръцката криза, който настъпи тук в Люксембург. Гърция също е доволна от изхода, каза Пиер Московиси, европейски комисар по икономическите и финансовите въпроси. След излизането от спасителната програма Атина ще е обект на стриктно наблюдение. За осем години Гърция получи над 273 милиарда евро помощ от кредиторите, еврозоната и Международния валутен фонд, в рамките на три спасителни програми.", "date": "2018.06.22", "title": "Последен транш за Атина, край на гръцката криза"}
{"url": "https://offnews.bg/112/izbiagaliat-zatvornik-e-imal-sauchastnik-683073.html", "text": "Осъденият за блудство Борис Ангелов Иванов, който вчера избяга от външен обект на ловешкия затвор, е имал съучастник. Това става ясно от запис на охранителна камера, съобщи bTV.Вчера мъжът, излежаващ присъда за блудство и кражби, избяга от работния обект. До момента Иванов не е заловен.Според първоначалната информация след около 2 часа работа той тръгнал да бяга, като останалите затворници на обекта опитали да го спрат. Кадрите от записа показват, че малко след това Иванов и неустановен още мъж пресичат жп линията на 50 метра от работното място.Двамата се движат към главния път Ловеч – Троян, където вероятно ги е чакал автомобил.Издирването продължава. В него участва и хеликоптер.По-късно от прокуратурата уточниха, че Иванов не е имал съучастник. Човекът, хукнал заедно с него, е друг затворник, който опитал да го настигне и да го спре.", "date": "2018.06.22", "title": "Избягалият затворник е имал съучастник"}
{"url": "https://offnews.bg/obshtestvo/zhega-i-prolivni-dazhdove-utre-zahlazhda-683054.html", "text": "Днес ще е горещо, но ще вали и ще има гръмотевични бури. Жълт код е обявен за Видин, Враца, Монтана, Плевен и Ловеч. До вечерта облаци ще покрият и източната част от страната, а през нощта дъжд ще вали на много места. Възможни са и градушки. Максималните температури ще се движат между 27 градуса в северозападните до около 33-34 градуса в югоизточните райони. Над Черноморието ще има променлива облачност, но през деня валежи са малко вероятни. Ще духа бриз. Максималните температури ще са 28-31 градуса. Температурата на морската вода е 23-26 градуса. Вълнението на морето ще бъде 1-2 бала. В планините също ще се развихрят гръмотевични бури, вятърът ще се усили, но все още остава топло - на 1200 метра ще е около 19 градуса, на 2000 метра - около 13 градуса.Температурите в събота ще паднат с няколко градуса, времето през уикенда остава нестабилно. ", "date": "2018.06.22", "title": "Жега и проливни дъждове, утре захлажда"}
{"url": "https://offnews.bg/obshtestvo/1296-svobodni-mesta-za-i-klas-v-102-uchilishta-v-sofia-683072.html", "text": "1296 са свободните места за първокласници след третото класиране в София. Бройки има в 102 училища, а списъкът с тях изнесе вчера Регионалното управление на образованието към Министерството на образованието и науката.Ето и пълния списък:", "date": "2018.06.22", "title": "1296 свободни места за I клас в 102 училища в София"}
{"url": "https://offnews.bg/obshtestvo/kravata-penka-chaka-gosti-ot-briuksel-683075.html", "text": "Представители на Европарламента са проявили интерес към кравата Пенка и планират да я посетят на 27 юни, съобщи стопанинът ѝ Иван Харалампиев пред БНТ. Пенка все още се намира в село Копиловци, където бе поставена под карантина от БАБХ. Според Харалампиев животното се чувства добре, но е стресирано и трябва час по-скоро да се върне при стадото си в село Мазарачево.Интерес към кравата-беглец са проявили хора от Германия, Англия и дори Китай с предложение да инвестират в стопанството му и да помогнат да го развива. Много хора искат да я купят, обаче аз няма да си я дам, защото тя за мен е символ на гордост, обяснява Иван Харалампиев. За Пенка пък вече е дарено специално устройство, което ще позволява тя да бъде следена непрекъснато и ще помогне на Иван да знае къде се намират животните от стадото му по всяко време. ", "date": "2018.06.22", "title": "Кравата Пенка чака гости от Брюксел"}
{"url": "https://offnews.bg/tenis/dzhokovich-dovolen-sam-kak-igrah-sreshtu-grigor-683078.html", "text": "Новак Джокович изигра много силен мач от началото на сезона и отстрани родната звезда Григор Димитров от турнира от сериите ATP 500 \"Куинс\". Сърбинът сподели, че продължава да трупа увереност и обясни каква е философията му по пътя към завръщане на върха.\"Нуждая се от такива мачове и такива победи, за да трупам увереност. Доволен съм как играх, подобрявам се и това е позитивен знак. Много съм благодарен на хората за подкрепата, защото те са една от най-големите причини, заради които продължавам да играя.Трябва време, за да мога в по-продължителен период да мога да играя на високо ниво. За мен беше разочароващо след операцията да знам на какво съм способен, но да не мога да го покажа с играта си.Изигравах прекрасен мач, но после не успявах да го повторя. Но такъв е животът. Опитвам се да гледам на нещата от друга перспектива, да гледам голямата картина.Щастливец съм, че съм игра на толкова високо ниво и съм имал толкова много успехи. В този водовъртеж от успех всичко се случва автоматично, не мислиш прекалено много. Трябва ли обаче отново да изградиш това, отнема време.", "date": "2018.06.22", "title": "Джокович: Доволен съм как играх срещу Григор"}
{"url": "https://offnews.bg/sviat/dankite-i-barbanat-poskapvat-dnes-es-nalozhi-kontra-mita-na-sasht-683069.html", "text": "Европейският съюз предприе контраофанзива в търговския конфликт с американския президент Доналд Тръмп. В полунощ брюкселско време официално влязоха в сила допълнителните мита върху десетки американски стоки, което означава, че те ще поскъпнат на европейските пазари. В списъка са стоки като дънки, бърбън, мотори, портокалов сок и др. Става въпрос за стоки на обща стойност 2.8 милиарда евро.Тези мерки са в отговор на митата от 25% върху стоманата и 10% върху алуминия, наложени от САЩ на повечето страни в света. Така американските производители, които използват алуминий и стомана - например на автомобили, ще плащат повече, за да ги внесат. Сума, която в крайна сметка ще излезе от джобовете на потребителите.\"Избрахме продукти като (моторите) \"Харли-Дейвидсън\", фъстъченото масло и бърбъна, защото има алтернативи на (европейския) пазар. Не искаме да навредим на потребителите\", обясни вчера заместник-председателят на Европейската комисия Юрки Катайнен, цитиран от БТА.Президентът на ЕК Жан-Клод Юнкер обяви, че наложените мита от САЩ на ЕС са срещу \"всяка логика и историята\". Европейският комисар по търговията Сесилия Малстрьом определи решението като \"едностранно\" и \"неоснователно\". То не е оставило друг избор на Евросъюза, смята тя и увери, че ако САЩ премахнат митата, и европейските контрамерки ще бъдат отменени.Междувременно Индия обяви, че ще повиши митата на 29 продукта, внасяни от САЩ, включително земеделска продукция, продукти от желязо и стомана. Промените ще влязат в сила на 4 август и ще се отразят на американските бадеми, фъстъци, нахут и др. САЩ изнасят най-много бадеми именно за Индия.В началото на юни Мексико наложи ответни мерки срещу САЩ, а в началото на юли това смята да направи и Канада.Напрежението между САЩ и Китай нараства все повече.Основните индекси на водещите фондови борси в Европа приключиха вчерашната сесия на червено.Тръмп обмисля да наложи мита и на чуждестранните автомобили, което ще нанесе особени вреди на японските и германските производители.", "date": "2018.06.22", "title": "Дънките и бърбънът поскъпват: днес ЕС наложи контра мита на САЩ"}
{"url": "https://offnews.bg/kuhnia/5-tendentcii-v-kuhniata-prez-liato-2018-683041.html", "text": "Лятото идва, а с него и новите тенденции в храната и напитките. Тази година те са новаторски и - естествено - по-здравословно насочени. Представяме ви 5 нови течения в ресторантьорството, които ще бъдат популярни през лято 2018. Класацията е на Би Би Си.1. Безалкохолни напитки вместо спиртни коктейлиБезалкохолните напитки се превръщат в тенденция в хранително-вкусовата промишленост, в резултат на което супермаркетите ще продават повече безалкохолни, отколкото спиртни напитки. Тонизиращи води с интересни вкусове, безалкохолни \"спиртни напитки\" и растителни миксове ще са хит това лято.2. Зелен и билков чай вместо кафеЧаят става все по-популярна напитка. Продажбите на билков и зелен чай продължават да растат, така че е вероятно тази напитка да намери почетно място в менюто на всяко заведение. Хората започват да гледат на чая със същата почит като на кафето заради многобройните му разновидности.3. Храни, съдържащи ноотропикНоотропикът е хранителна добавка - \"храна за мозъка\". Този вид храни са наричани още умни наркотици (smart drugs). Подобряват когнитивните функции на мозъка. Къде да ги открием? Опитайте с куркума, сьомга, яйца, листа от глухарче, за да поддържате паметта и концентрацията си на ниво.4. Четвърто храненеБрънч (обяд и закуска), бринър (обяд и вечеря), обяд... Сега имаме четвърти вид дневно хранене. Това е нова тенденция, чиято популярност все повече се повишава.\"Ние ядем различно. Имаме закуска за обяд, вечеря за обяд - всичко е все по-смесено. Четвъртото хранене всъщност е за удоволствие\", обяснява Мур.5. Южноамериканска кухняМексиканската, перуанската и бразилската храна достигат нови нива на консумация. Въпреки че китайските ястия все още държат първо място по популярност, червените картофи, бялата и червена царевица и черните семена киноа се изкачват нагоре.", "date": "2018.06.22", "title": "5 тенденции в кухнята през лято 2018"}
{"url": "https://offnews.bg/futbol/delio-rosi-iska-oshte-futbolisti-683080.html", "text": "Треньорът на Левски Делио Роси е недоволен от настоящата селекция на \"сините\", съобщава \"Меридиан мач\". Италианецът иска поне още 3 нови попълнения, които да подсилят отбора за Лига Европа, но на този етап това едва ли ще се случи.Тимът от Подуяне започва официалните мачове на 11 юли, а към този момент в отбора дойдоха две нови имена - вратарят Мартин Полачек и халфът Давиде Мариани. Последният дебютира в контролата с Хебър (4:0) и показа качества, докато стражът тепърва ще стартира подготовка с отбора.Реално Роси има сериозна вероятност да бъде в мачовете с Вадуц без трима основни играчи - Филипе Нашименто, Милош Цветкович и Паулиньо.Първите двама продължават да се възстановяват от травми и не тренират на 100 процента, а това означава, че със сигурност няма да са в оптимална форма за старта, ако въобще се възстановят дотогава.Бразилецът, който бързо стана най-полезният играч в отбора, получи мускулна травма, която на 90 процента също ще го остави извън сметките за срещата с Вадуц.", "date": "2018.06.22", "title": "Делио Роси иска още футболисти"}
{"url": "https://offnews.bg/futbol/selektcionerat-na-arzhentina-sram-me-e-i-me-boli-683077.html", "text": "Селекционерът на аржентинския национален отбор Хорхе Сампаоли бе съкрушен след загубата на тима с 0:3 от Хърватия на световното първенство, която постави под огромна въпросителна участието на \"гаучосите\" в елиминационната фаза.\"Отговорността за този резултат не е от части на треньора, тя е изцяло негова\", каза Сампаоли след най-тежката загуба на Аржентина в групова фаза на световно първенство от 1958 година насам. Не е правилно да обвиняваме Кабайеро за първия гол.Ако бях планирал нещата различно, можеше резултатът да бъде друг. Смятах, че с този план ще поставим съперника под напрежение, но след катастрофалния първи гол, който получихме, загубихме мача емоционално.Бе ни много трудно. Лео Меси е нашата движеща сила, но днес просто не можехме да го намерим. Всички в тима търсеха Меси, но хърватите бяха направили всичко, за да го изолират от играта.Срам ме е и ме боли, че не успяхме да зарадваме аржентинския народ. Отдавна не съм се чувствал толкова зле, а сега всичко това се случва с екипа на моята собствена страна. Боли ме много.Сега ни остава един мач, в който трябва да използваме всяка възможност и да се опитаме някак да стигнем до следващата фаза. Съжалявам за всички фенове, които дойдоха до Русия, защото разбих мечтите им. Но се опитах да направя най-доброто, на което съм способен\", каза Сампаоли.", "date": "2018.06.22", "title": "Селекционерът на Аржентина: Срам ме е и ме боли"}
{"url": "https://offnews.bg/112/alo-banditi-naeli-mazh-da-vzeme-parite-na-izmamena-baba-toj-gi-izdade-683094.html", "text": "Мъж спаси 2000 лева на възрастна жена, станала жертва на ало бандити в Етрополе. Сигналът подал в МВР синът на 82-годишната баба. Тя повярвала на непозната по телефона, която й съобщила, че дъщеря й е пострадала при катастрофа и трябва да бъде оперирана, като за да не й ампутират крака, ще е необходима сумата от 5000 лева. Потърпевшата споделила, че може да намери само около 2000 лева, след което според направената уговорка, сложила парите в найлонов плик и го закачила на оградата на адреса си вчера, съобщиха ОДМВР-София. Рано тази сутрин гражданин се явил в РУ- Етрополе, предал плика с парите и заявил пред служителите на реда, че според него е бил въвлечен в престъпна схема. Мъжът обяснил, че е бил нает по телефона за превоз на документи, но след като взел парите от дома на пенсионерката, заподозрял, че се касае за измама.Действията по разследването продължават в рамките на образуваното по случая досъдебно производство.ОДМВР- София използва случая отново да апелира горещо към гражданите да бъдат бдителни и в никакъв случай да не предприемат плащания и даване на пари, поискани по телефона, защото рискуват да бъдат измамени.При получаването на подобен род обаждания, свързани с изискването за СПЕШНО предаване на пари за роднина, първата и най- важна стъпка е да направите обратна връзка с близките си, за да се провери истинността на историята.При възникването на каквито и да е съмнения незабавно сигнализирайте на тел.112, в най- близкото управление на МВР, съобщете на кмета на населеното място или на полицейския инспектор, обслужващ района Ви!", "date": "2018.06.22", "title": "Ало бандити наели мъж да вземе парите на измамена баба, той ги издаде"}
