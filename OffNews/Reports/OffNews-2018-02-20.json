{"url": "https://offnews.bg/futbol/mesi-schupi-karaka-sreshtu-chelsi-bajern-si-poigra-s-10-ot-beshiktash-675268.html", "text": "Барселона и Челси завършиха наравно 1:1 в първи мач от 1/8-финалите на Шампионската лига. Попаденията отбелязаха Вилиан в 62-ата минута и Лионел Меси в 75-ата, като това е първи гол за аржентинеца във всичките 9 срещи между каталунците и \"сините\" от Лондон, в които той е участвал. Първото полувреме премина на един дъх, като англичаните имаха по-чистите положения за гол, въпреки че почти не играха с топката. На два пъти страховити изстрели на Вилиан едва не счупиха гредите, а един удар на Еден Азар премина в опасна близост до вратата.От своя страна Барселона имаше териториално надмощие, но не създаде 100%-во положение. След малко повече от час игра късметът най-накрая беше с Вилиан и той с великолепен удар по земя откри резултата. В 75-ата минута обаче Лео Меси изравни след грешка в защитата на Челси.В другия двубой тази вечер Байерн Мюнхен на практика си осигури място на четвъртфиналите в Шампионската лига. \"Баварците\" разбиха с 5:0 Бешикташ на \"Алианц Арена\" и направиха ревашна в Истанбул протоколен.По два гола за германския колос вкараха Томас Мюлер (43,66) и Роберт Левандовски (79,88), а едно добави Кингсли Коман (53).Тимът на Юп Хайнкес изигра страхотен двубой, като изпусна още няколко отлични възможности за гол. \"Черните орли\" останаха с човек по-малко още в 16-ата минута, когато Домагой Вида бе изгонен с директен червен картон. Това до голяма степен предреши изхода от мача, като преди това турците стояха много прилично на терена.  ", "date": "2018.02.20", "title": "Меси счупи каръка срещу Челси, Байерн си поигра с 10 от Бешикташ (видео)"}
{"url": "https://offnews.bg/futbol/obraha-kashtata-na-filipe-koutinio-v-barselona-675253.html", "text": "Лош късмет преследва новото попълнение на Барселона Филипе Коутиньо. Първо властите вдигнаха колата на бразилеца заради неправилно паркиране, а след това се оказа, че домът му е обран, съобщават от \"Дарио Спорт\".Коутиньо и семейството му били на вечеря в ресторант и когато се прибрали около 1:30 часа след полунощ заварили къщата ограбена.Домът на бразилеца в Барселона беше специално избрана за него от Луис Суарес, с който двамата бяха съотборници преди това в Ливърпул.Офанзивният футболист няма право да играе за каталунците в Шампионската лига и това е причината да не е в Лондон със съотборниците си за днешния мач с Челси.", "date": "2018.02.20", "title": "Обраха къщата на Филипе Коутиньо в Барселона"}
{"url": "https://offnews.bg/kultura/batiushka-s-vtori-kontcert-u-nas-na-13-septemvri-675254.html", "text": "Полската блек-метъл група Батюшка ще изнесе концерт в София тази есен.Събитието ще се състои на 13 септември от 19.00 часа в столичния  клуб \"Mixtape 5\". Това ще е второ гостуване у нас на формацията и част европейското турне \"End Of Litourgiya European Pilgrimage\".Билетите вече са в продажба онлайн и в мрежата на Евентим, а някои от местата, на които можете да ги намерите, са Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2018.02.20", "title": "Батюшка с втори концерт у нас на 13 септември"}
{"url": "https://offnews.bg/sviat/60-po-malko-nelegalni-migranti-sa-vlezli-v-evropa-prez-2017-g-675251.html", "text": "Броят на хората, незаконно влезли на територията на Европейския съюз, е спаднал с 60 на сто през 2017 г. в сравнение с предходната година. Това обяви днес европейската агенция за защита на границите Фронтекс в доклад, цитиран от Асошиейтед прес и БТА.През миналата година в ЕС са влезли нелегално под 205 хиляди човека от трети страни, докато през 2016 г. те са били 511 хиляди. За 2017 г. броят на нелегално влезлите в съюза е най-малкият за период от четири години преди това, тоест от кризата през 2015-а, когато в ЕС влязоха около 1,8 милиона човека.В доклада на Фронтекс се посочва още, че бройката за 2017 г. все пак е по-голяма от тази за периода преди миграционната криза, когато в ЕС са пристигали средно между 72 и 140 хиляди нелегални мигранти годишно.През миналата година пътят на мигрантите през Източното Средиземноморие и Западните Балкани е бил значително по-малко натоварен в сравнение с предходните години. Същевременно е регистрирано удвояване спрямо 2016 г. на нелегалните мигранти, преплавали Източното Средиземноморие до Европа - 23 хиляди.\"Сега Испания е под силен натиск\", каза пред репортери директорът на Фронтекс Фабрис Леджери. По думите му през миналата година в Испания са влезли 21 хиляди нелегални мигранти, главно от Мароко, Алжир и Гвинея, докато в Гърция е имало спад от 80 на сто спрямо 2016 г.", "date": "2018.02.20", "title": "60% по-малко нелегални мигранти са влезли в Европа през 2017 г."}
{"url": "https://offnews.bg/obshtestvo/slagat-13-tristena-v-sofia-shte-informirat-za-kulturnite-proiavi-v-gr-675225.html", "text": "Информационни елементи - тристени, ще се появят на 13 места в центъра на столицата. Те ще предоставят информация на жителите и гостите на София за културните прояви в града. Схемата за поставянето на тристените е изработена от Гея проект консулт ЕООД след обществена поръчка, тя трябва да бъде гласувана от Столичния общински съвет в четвъртък. Вносител на доклада е главният архитект на София Здравко Здравков.Всеки от тристените е с площ 4 кв. метра, те са дарение на дирекция \"Култура\", а поставянето им няма да налага допълнително укрепване или увреждане на настилката, пише в доклада на Здравков. Местата, на които ще се появят новите инфо точки са: бул.\"Витоша\" и ул. \"Позитано\" - пл.\"Св.Неделя\", бул.\"България\" и ул.\"Проф. Фритьоф Нансен\", бул.\"Евлоги и Христо Георгиеви\" и бул.\"Драган Цанков\", бул.\"Цар Освободител\" и бул.\"Евлоги и Христо Георгиеви\", бул.\"Васил Левски\" и ул.\"Врабча\", ул.\"Ген. Йосиф В.Гурко\" и ул.\"Княз Александър I\", ул.\"Ген. Йосиф В.Гурко\" и ул.\"Дякон Игнатий\", ул.\"Георги С. Раковски\" и ул.\"Ген. Гурко\", ул.\"Врабча\" и ул.\"Георги С. Раковски\", бул.\"Васил Левски\" и ул.\"Шипка\", ул.\"Кракра\", бул.\"Янко Сакъзов\" и ул.\"Кракра\" и ул.\"Евлоги и Христо Георгиеви\" и бул. \"Мадрид\". ", "date": "2018.02.20", "title": "Слагат 13 тристена в София, ще информират за културните прояви в града"}
{"url": "https://offnews.bg/psihologia/5-liubopitni-psihologicheski-ulovki-675221.html", "text": "Всеки от нас има моменти, в които се чуди какво се случва в главата на човека срещу него и не може да си обясни поведението му. Понякога е възможно да си обясним по-добре човешката природа, ако имаме предвид следните психологически уловки:1. За чуждите грешки са си виновни другите, за нашите - обстоятелстватаПредставете си следната ситуация: жена ходи по тротоара и носи плик с ябълки. Пликът се къса и плодовете се пръсват по земята. Покрай нея минава мъж, който я поглежда със състрадание, но не спира, за да ѝ помогне. Какво ще бъде мнението ви за този човек? Че е невъзпитан, че е груб, че няма уважение към другите?А сега си представете, че жената е пред вас и вие я подминавате, без да ѝ помогнете. Защо не спирате? Най-вероятно бързате за важна среща или закъснявате за часа при лекаря. Това в психологията се нарича \"грешка на приписването\": обясняваме грешките на другите чрез техните лични характеристики, а нашите собствени - чрез влиянието на външни фактори.2. Най-добрите решения се взимат, когато сме в лошо настроениеОказва се, че когато сме щастливи, ние взимаме решения, основани на интуицията и вътрешното предчувствие, а когато сме тъжни - правим избор, използвайки логиката и анализа. Ето защо, в състояние на еуфория често извършваме действия, които след това не завършват с щастлив край. Затова, като цяло, решенията, взети в моменти на тъга, са по-ефективни.3. Изключително невнимателни сме и ще ви го докажем със следващото видео:Преди да прочетете текста по-долу, гледайте внимателно видеоклипа. Обърнете внимание на момичетата в бели тениски и бройте колко пъти ще подадат топката помежду си.Преброихте ли? А забелязахте ли мъжа в костюм на горила? Приблизително 50% от хората, които гледат този видеоклип за първи път, не го забелязват. Да видим втория път? Между другото, момичетата в бели тениски правят 16 подавания. След второто гледане отговорете на следните въпроси: Какъв цвят са завесите на сцената? Червени? А в края на видеоклипа? И колко момичета бяха там? Кога е намалял техният брой?Този ефект се нарича \"сляпо внимание\". Повечето от нас не забелязват какво се случва буквално под носа ни, ако са се съсредоточили върху друга задача.4. Несъвършените хора са ни по-симпатичниПредставете си, че сте мъж и чакате красиво, любезно и интелигентно момиче. И ето, тя идва, а над главата ѝ сякаш блести ореол. И тогава обектът на вашето внимание се спъва и пада в калта. Ще се промени ли отношението ви към нея? Най-вероятно, да: ще започне да ви харесва още повече и може би дори ще се влюбите.В психологията ефектът, когато някой, \"качен\" на пиедестал от вас, покаже, че и той като другите не е перфектен, се нарича \"ефект на несъвършенството\" или \"ефект на Пратфъл\". Той работи в случаите, в които човек вече изпитва влечение към този някой. Оказва се, че желанието ни да бъдем съвършени е загуба на усилия и малките несъвършенства няма да навредят на никого.5. Мозъкът ни лъже понякогаКартината, известна още като илюзията на Понцо, е показана пред света през 1913 г. Гледайки я, ни се струва, че горната оранжева линия е по-дълга, въпреки че в действителност и двете са еднакви. Това е така, защото горната линия пресича вертикалните линии, а долната линия не достига, поради което мозъкът мисли, че горната линия е по-дълга.", "date": "2018.02.20", "title": "5 любопитни психологически уловки"}
{"url": "https://offnews.bg/analizi-i-komentari/izvodite-ot-pisa-balgarskiat-uchenik-razbira-poniatiata-no-ne-i-prot-675228.html", "text": "Учебните планове и програми по предметите от природни науки да се променят, като се намали обемът на нови понятия и се увеличи делът на часовете за упражнения. Тези предмети да се изучават в не по-малко от два часа седмично прогимназиален и гимназиален етап. Да се създадат стандарти за вътрешно оценяване на учениците при поставяне на текущи, срочни и годишни оценки, защото критериите за поставяне на текущи, срочни и годишни оценки сега се различават по региони и видове училища.Тези и други препоръки отправи Центърът за оценяване в предучилищното и училищното образование към Министерството на образованието и науката чрез публикуван вчера анализ на постиженията на българските ученици по природни науки в PISA 2006, 2009, 2012, изготвен от Галя Шуманова, Катя Минева, Лили Самуркова и Надка Филипова.Резултатите на българските 15-годишни ученици в Програмата за международно оценяване на учениците (PISA) на Организацията за икономическо сътрудничество и развитие (ОИСР) показват, че те изостават спрямо връстниците си в страните от ОИСР. През 2006 г. само 0,4% от тях се справят с най-сложните задачи в тестовете - тези от шесто равнище, при 1,3% от ОИСР. Средният резултат на българите е 434 т. при 500 т. в ОИСР. Резултатите на 42,7% от българските ученици са под критичното второ равнище на скалата. През 2009 г. средният резултат на българите е с 5 точки по-висок, отколкото в PISA 2006, но с 12 т. под този в PISA 2000. През 2012 г. средният резултат на българите е 446 точки – с 55 точки под средния резултат на ОИСР.АнализЕкспертите от Центъра са анализирали представянето на учениците ни на 17 задачи, които са били включени и през трите години - PISA 2006, 2009 и 2012. Те са от областите: физични системи; биологични системи; Земя и Космос; технологии.Изводите им са, че българските 15-годишни ученици се затрудняват: да бъдат конкретни в отговорите си; да аргументират отговорите си; да търсят и откриват причинно-следствени връзки; да използват експериментални методи за изучаване на явления и процеси и моделирането като подходи в работата; да извличат конкретна информация от графики, диаграми, текстове и да я използват в подкрепа на отговора си; да свързват знанията за процеси и явления с примери за приложението им от различни сфери на науката, техниката и технологиите; да използват знания от една област и да ги пренасят и прилагат в друга, за да решат даден проблем; да правят заключения, да изказват предположения и прогнози; да правят логически съждения и модели и да ги прилагат в различни ситуации.\"Обучението по природни науки в нашето училище все още е ориентирано повече към усвояване на теоретичните знания и натрупването на информация, отколкото към надграждане и прилагане на теоретичните знания и умения за прилагане на практика и формирането на умения за справяне в реални ситуации, за анализ и оценка на процеси и явления в извънучилищната реална среда\", пишат експертите.Това, според тях, обяснява неумението на българските тийнейджъри да разбират, обясняват процеси и явления и да използват знанията по природни науки и приложението им в съвременния свят. Налага се изводът, че е необходим нов подход към изучаването на природните науки, който да разкрива пътя на научното познание, пишат още те.ПроблемиПроблем на действащите учебни програми е съотношението между броя учебни часове според хорариума, големия обем от нови понятия, които трябва да се усвоят, и часовете за упражнения, които максимално могат да се проведат. Това води до „препускане” по учебния материал и недостатъчно развиване на уменията за прилагане на знанията, обясняват експертите първата си препоръка.Те отбелязват също, че в училищната практика съществува порочен кръг, който намалява ефективността на обучението - от една страна, от учителя се иска да е стигнал до последната тема и да е преминал всички понятия до края на учебната година, а от друга, обективни причини (отсъствия, празници и др.) налагат преструктуриране на учебния материал. А то винаги е за сметка на упражнения и дейности по свързване на знания с практиката.Експертите посочват и следния недостатък в държавните образователни изисквания и учебните програми за задължителна подготовка по предметите физика и астрономия, химия и опазване на околната среда и биология и здравно образование: предвидено е обучението да бъде на най-ниските три равнища - знание, разбиране и приложение, а по-високите - анализ, синтез и оценка, липсват или са застъпени в минимална степен. Освен това ниво „приложение” в масовия случай е сведено до решаване на количествени задачи, а не до практически упражнения или решаване на качествени задачи.Липсва единен научен подход при изучаването на предметите физика и астрономия, химия и опазване на околната среда, биология и здравно образование и география и икономика, показващ единството и взаимовръзката между явленията и процесите в природата, пишат експертите и отбелязват, че в учебните програми са нарушени междупредметните връзки, което не предполага интегрирано изучаване и води до невъзможност за преподаване на явленията и процесите в цялост.Системата на оценяване не отговаря на съвременните изисквания, категорични са те. \"Тя е моментна с висока степен на случайност и фокусирана предимно към фактологичното знание и познание, като рядко се оценява способността на учениците да разбират заобикалящия ги свят в цялост\".Липсва провеждането на научен експеримент в обучението по природни науки или се свежда до демонстрация на явления или свойства на вещества и процеси, у учениците не се формират умения за четене с разбиране на текст, свързан с научни или технологични постижения или проблеми.Предмети се изучават предимно описателно, задават се готови логически модели и алгоритми, които учениците да следват. От тях не се изисква да създават модел или стратегия за решаване на проблеми. Не се изисква да правят оценка, а заложените очаквани резултати в учебните програми са предимно на ниски познавателни равнища „описва, назовава, означава, разбира.......”.ПрепоръкиСред другите им препоръки са промяна в нормата на преподавателска заетост за учителите по природни науки (например изравняването ѝ с тази на учителите по математика, информатика и ИТ) с цел да се осигури повече време за подготовка на практически упражнения, самоподготовка, индивидуална работа с ученици и работа по проекти. Според тях е необходимо да се отпуснат целеви средства за подобряване на материално-техническата база на училищата и кабинетите по природни науки, за изграждане или възстановяване на кабинети. Обръщат внимание и на нуждата от повишаване на квалификацията на педагогическите кадри.Учебниците също са предпоставка за проблеми, констатират те и препоръчват разработване на учебници и учебни помагала, в които съдържанието и организацията да са ориентирани към развиване на природонаучната грамотност на учениците, в които се прави връзка между природните науки, между теория и практика и се отбелязват съвременните научни открития и технологии.Продължава на стр. 2", "date": "2018.02.20", "title": "Изводите от PISA: Българският ученик разбира понятията, но не и процеса. Как това да се промени?"}
{"url": "https://offnews.bg/ikonomika/chavdar-zlatev-e-noviat-chlen-na-us-na-fibank-675261.html", "text": "Чавдар Златев е новият Член на УС на Fibank (Първа инвестиционна банка) и заема длъжността Главен директор „Корпоративно банкиране“ (CCBO).Чавдар Златев се присъединява към екипа на Първа инвестиционна банка през 2004 г. като Главен специалист в дирекция „Кредитиране на МСП“. Скоро след това е повишен в заместник-директор на дирекцията. От 2006 г. до 2009 г. работи като управител на клон „Витоша“ на Първа инвестиционна банка. Впоследствие е назначен за заместник-директор на дирекция „Клонова мрежа“ и през 2010 г. е повишен в директор на дирекцията. През 2011 г. е назначен за директор на дирекция „Корпоративно банкиране“. Участвал е в разработването и внедряването на редица банкови продукти.Той има магистърска степен по „Макроикономика“ от Университета за национално и световно стопанство в София. Специализирал е в Bank of Ireland кредитни продукти и практики, както и в Banco Popolare di Verona съвременни банкови практики.Освен позицията си във Fibank, Чавдар Златев е също така член на Управителния съвет на Първа инвестиционна банка – Албания и член на Съвета на директорите на „FiHealth Застраховане“.Fibank приключва 2017 г. с 85 млн. лв. печалба на неконсолидирана основа. Портфейлът от кредити и вземания се повишава до 5,06 млрд. лв., а акцията на банката отбелязва ръст от 69% през 2017 г.", "date": "2018.02.20", "title": "Чавдар Златев е новият Член на УС на Fibank"}
{"url": "https://offnews.bg/sviat/sirijski-propravitelstveni-sili-navlizat-v-kontrolirania-ot-kiurdi-afr-675260.html", "text": "Проправителствени сирийски военни части са започнали да навлизат в намиращия се под кюрдски контрол район на Африн в северозападната част на страната, срещу който от месец турската армия води офанзива, предаде Асошиейтед прес, цитирана от БТА.Сирийската държавна телевизия показа конвой от бойни автомобили с тежки картечници да влизат в Африн от съседното село Нубул, преминавайки покрай блокпостове с отличителни знаци на кюрдските сили. В БТР-ите се виждали войници в камуфлажни униформи, развяващи сирийски знамена и скандиращи проправителствени лозунги.Засега няма коментар относно навлизането на сирийските части от страна на кюрдски официални представители.  До този развой се стигна ден след като Турция предупреди сирийското правителство да не навлиза в контролирания от кюрдите анклав, срещу който е в ход турска военна офанзива. Анкара каза, че всяка сирийска военна намеса \"ще има последствия\", ако целта й е да защити кюрдските бойци.Още вчера сирийската държавна телевизия посочи, че части на сирийското опълчение идват в Африн, за да се предотврати превземането му от Турция, а според военен телевизионен канал на ливанската групировка \"Хизбула\", която е съюзник на сирийското правителство, навлизащите в Африн сирийски части идват от Алепо.Вчера беше постигнато споразумение между правителството в Дамаск и кюрдските военни части да се разреши на проправителствените сили да влязат в Африн и да подкрепят кюрдите, които отблъскват настъпващите турски части, подлагащи града на артилерийски обстрел.", "date": "2018.02.20", "title": "Сирийски проправителствени сили навлизат в контролирания от кюрди Африн"}
{"url": "https://offnews.bg/zimni/meksikanski-printc-goni-unikalen-rekord-v-zimnite-olimpijski-igri-675235.html", "text": "Мексиканският принц, скиор и певец Хубертус фон Хоенлое-Ланденбург гони уникален рекрод. Той ще направи опит да се класира за олимпийските игри в Пекин през 2022 година и да стане най-възрастният участник на зимни игри в историята.Принцът, който е на 59 години, завърши последен в слалома на Игрите в Сочи 2014, неговото шесто участие на олимпиади. Той обаче не успя да се класира за ПьонгЧанг 2018, след като счупи няколко ребра след падане по време на състезание и не успя да се яви на квалификациите.Той обаче помогна да се проектират ски костюмите \"Ден на мъртвите\" за двамата мексикански спортисти, които участват в Пьонгчанг - Сара Шлепер и Родолфо Роберто Диксън Сомерс.Ланденбург е роден в град Мексико, но е представител на Лихтенщайнската княжеска династия. 59-годишният бизнесмен, професионален фотограф, музикант и актьор е един от най-големите приятели на алпийските ски. Самият той е носител на рекорд на Гинес за участието си 6 Олимпиади и на 17 Световни първенства по алпийски ски.Ако се класира за олимпийските игри в Пекин той ще подобри постижението на шведския състезател по кърлинг Карл Аугуст Кронлунд, който на 58 години участва на Игрите през 1924 година. В Пекин 2022 Хубертус фон Хоенлое-Ланденбур ще бъде на 63 години.", "date": "2018.02.20", "title": "Мексикански принц гони уникален рекорд в зимните олимпийски игри"}
{"url": "https://offnews.bg/zdrave/shefat-na-nzok-az-ne-znam-koj-mi-e-nachalnikat-675262.html", "text": "Аз не знам кой ми е началникът. Парламентът ли ми е началникът? Парламентът ме назначава. Не разбирам защо министърът на здравеопазването ми иска оставката, заяви пред БНТ управителят на НЗОК проф. Камен Плочев.Министърът ми каза: . Аз казах:  Той тука ме лъже, че и тука лъжа. Само че аз отивам в парламента и срещам един колега - проф. Михайлов (проф. д-р Георги Михайлов, депутат от \"БСП за България\" - б.р.). Казвам:  Проф. Михайлов ми вика:, разказа Плочев.Трябваше да питам някой в парламента. Аз не знам къде е канцеларията, за да си подам оставката. А познавам Михайлов, с него съм работил от 40 години. Д-р Дариткова беше в пленарна зала, аз я потърсих, но беше в пленарната зала. Мярна ми се д-р Поповски, но и той влезе в зала. И следващият, който виждам пред мене, е Михайлов. Викам:  Михайлов вика: , обясни управителят на НЗОК.Аз мисля, че началник ми е парламентът. Никой не ми е казал, че министърът ми е началник. Ако парламентът реши да си отида, няма никакъв проблем, коментира още проф. Плочев.Аз съм внесъл писмо не да стартираме процедура по промяна на бюджета, а да седнем да обсъдим как чрез бюджета може да поправим този дефицит, който всяка година расте. Не искам актуализация на бюджета, а да се обсъди възможността за актуализация, имаме нужда от 207 милиона лева, твърди управителят на НЗОК.Искам да се обсъди възможността или чрез бюджета, или чрез други механизми да започнем да изплащаме парите, защото се притеснявам, че ще започнат да връщат масово българи, които са на лечение в чужбина, каза Камен Плочев.Не се чувствам виновен, не мисля, че съм направил нещо лошо. Човек си подава оставката, ако не си е свършил работата, или върши нещо, което не му е работа. Аз мисля, че не съм направил нито едното, нито другото, категоричен е шефът на здравната каса.", "date": "2018.02.20", "title": "Шефът на НЗОК: Аз не знам кой ми е началникът"}
{"url": "https://offnews.bg/temida/shefat-na-vas-nastoiava-za-komandirovki-na-sadiite-ot-okrazhni-i-rajon-675264.html", "text": "Създаване на законова възможност да бъдат командировани съдии от Окръжен и Районен съд в административните съдилища - такова искане е внесъл председателят на ВАС Георги Чолаков до министъра на правосъдието Цецка Цачева.Чолаков предлага промяната да бъде включена в изменението на Закона за съдебната власт, съобщава БТА.Според него така ще бъдат обезпечени кадрово съдилищата, които работят в умален състав.Чолаков подчерта, че решението е законодателно. Той акцентира, че към административното правораздаване няма никакви препоръки от Европейската комисия.Председателят на ВАС присъства днес на официалния отчет на Административен съд - Перник за 2017г.Чолаков заяви, че си е поставил задача да обиколи всички административни съдилища в страната и да види на място проблемите в административното правораздаване. Пернишкият съд е първият, който посещава.", "date": "2018.02.20", "title": "Шефът на ВАС настоява за командировки на съдиите от окръжни и районни съдилища"}
{"url": "https://offnews.bg/zvezdi/dzhejmi-olivar-zatvaria-restoranti-v-london-zaradi-finansovi-problemi-675244.html", "text": "Два от водещите ресторанти на популярния готвач Джейми Оливър в Лондон влязоха в процедура по несъстоятелност, съобщава Би Би Си.Неговият барбекю-ресторант на Пикадили стрийт ще затвори само една година след повторното му отваряне, а другият, близо до катедралата „Св. Павел“, е спасен, след като е откупен за неразкрита сума чрез новосъздадено дъщерно дружество на фирмата на готвача.Barbecoa St Paul's е купен обратно по силата на така наречената договореност за предварително пакетиране, която позволява закупуването на най-добрите активи на даден бизнес, преди да бъде обявен в несъстоятелност.47 млн. паунда от дълговете са били покрити чрез заеми от други компании.През януари 2017 г. веригата заведения на Оливър затвори първите шест италиански ресторанта. По това време компанията заяви, че затварянето се дължи на несигурността, причинена от Brexit и на „проблемния“ пазар.Миналия месец Джейми Оливър обяви, че закрива и 12 от 37-те италиански ресторанта, основната част на бизнеса му, като част от спасителен план с кредитори, който ще му позволи да продължи търговията си. Затварянето на ресторантите ще остави най-малко 200 души без работа. Други британски вериги ресторанти също се борят с фалита през последните месеци. През януари веригата „Байрон“ съобщи, че също е влязла в доброволна договореност на компанията, което би означавало, че скоро ще бъдат затворени почти 20 ресторанта, добавя Би Би Си.", "date": "2018.02.20", "title": "Джейми Оливър затваря ресторанти в Лондон заради финансови проблеми"}
{"url": "https://offnews.bg/politika/ostavkata-na-zhablianov-tochka-parva-v-zasedanieto-na-ns-v-sriada-675263.html", "text": "ГЕРБ внася като първа точка от седмичната програма на Народното събрание утре оставката на Валери Жаблянов като заместник-председател на парламента.Това съобщи председателят на ПГ на ГЕРБ Цветан Цветанов след заседание на групата.Към подписката, внесена днес в деловодството на парламента, са се присъединили и от ПГ на \"Обединени патриоти\".Заставаме зад Валери Жаблянов, не смятаме, че той трябва да си даде оставката като заместник-председател на НС, но ако това стане – няма да предлагаме друг кандидат за неговото място в парламента, заяви по-рано днес на лидерът на БСП Корнелия Нинова.ГЕРБ настоява за оставката на Жаблянов заради позицията му, че Народният съд е бил \"необходимо и неизбежно правосъдие\".Цветанов Цветанов изтъкна и още един мотив за искането на оставката на заместник-председателя на парламента: Жаблянов беше и срещу ратификацията на договора за добросъседство с Македония.", "date": "2018.02.20", "title": "Оставката на Жаблянов: точка първа в заседанието на НС в сряда"}
{"url": "https://offnews.bg/kultura/slavi-i-ku-ku-bend-s-kontcert-v-londonskata-o2-arena-tozi-iuni-675255.html", "text": "Слави Трифонов и Ку-ку Бенд ще изнесат концерт в култовата лондонска зала The O2 Arena тази година.Събитието ще бъде на 9 юни в британската столица, като все още информация за цените на билетите няма, показа справка на OFFNews . Пропуските ще влязат в продажба на 23 февруари. Новината за концерта съобщи шоуменът във Фейсбук. Там той само сложи скрийншот от сайта, без да дава допълнително информация.Организаторите уточняват, че Ку-Ку Бенд изпълнява музика с елементи на рок, български фолк, балкански ритми, рап и класика, създавайки невероятни живи изпълнения.Капацитетът на залата е впечатляващите 20 хиляди зрители. Официалното ѝ откриване беше през 2007-ма година, а оттогава през нея са минали много световни звезди на музиката.Няколко дни преди Трифонов и Ку-Ку Бенд в The O2 Аrena ще свири Брайън Адамс, а само ден след концерта на родния шоумен концерт ще има поп звездата Деми Ловато.", "date": "2018.02.20", "title": "Слави и Ку-Ку Бенд с концерт в лондонската O2 Arena този юни"}
{"url": "https://offnews.bg/sviat/moskva-prizna-za-desetki-raneni-rusnatci-v-siria-niakoi-ot-tiah-zagin-675252.html", "text": "Руското външно министерство потвърди официално за десетки руснаци, ранени в Сирия. Ведомството допълни, че някои от тях са починали, без да потвърждава техния брой. Информация за убити руски наемници в Сирия беше съобщена от телевизия Си Би Ес. Тогава броят не жертвите не беше уточнен. От телевизията обявиха само, че те са загинали при битка на 7 февруари. Ден по-късно от Пентагона официално обявиха, че при американски въздушни удари са загинали над 100 души от проправителствените сили на сирийския президент Башар Асад, без да уточнява дали сред жетвите има руснаци. Новината се появи и в украински и в опозиционно настроени руски медии, където обяви, че са загинали руски наемници, като цитираният брой на жертвите варира от 100 до 600.  Москва първоначално отрече напълно информацията, а по-късно призна за 5 жертви, като подчерта, че става въпрос за наемници, каквито има много в Сирия от различни държави. Информацията за стотици загинали беше определена като класическа дезинформация.\"В хода на скорошни сблъсъци, в които не са участвали руски военни и не са използвани технически средства на на руската армия, има загинали граждани на Русия и ОНД, има и ранени - няколко десетки\", се казва в съобщение на външното министерство, съобщава РИА Новости.\"Както вече казахме, в Сирия има руски граждани, които са заминали по своя воля и с различни цели. Не е работа на Министерството на външните работи да оценява правомощията и законността на техните решения\", отбелязва ведомството. ", "date": "2018.02.20", "title": "Москва призна за десетки ранени руснаци в Сирия, някои от тях загинали"}
{"url": "https://offnews.bg/112/politciata-arestuva-mazh-barikadiral-se-za-24-chasa-v-doma-si-kraj-to-675265.html", "text": "Полицаи проведоха операция на територията на тополовградското село Орешник, съобщи пресцентърът на МВР.Вчера полицейски екип потърсил за справка по преписка 35-годишен жител на селото.Мъжът обаче отказал да излезе, заключил се в дома си, отправил заплахи към служителите на реда и стрелял с огнестрелно оръжие.Около 18.30 ч. тази вечер мъжът е задържан.За случая е уведомена прокуратурата.", "date": "2018.02.20", "title": "Полицията арестува мъж, барикадирал се за 24 часа в дома си край Тополовград"}
{"url": "https://offnews.bg/dw/kak-rabotiat-ruskite-trolove-razkaz-ot-parvo-litce-675267.html", "text": "Смята се, че около 1000 души са заети в най-голямата руска фабрика за тролове. Срещу 13 от тях в САЩ вече има повдигнати обвинения. Людмила Савчук, която е била внедрена в групата, открехва малко завесата в интервю за Дойче веле.Преди назначаването ми знаех три имена: Пригошин, Бурчик и Бистров (най-вероятно ръководни кадри в групата, заб. ред.) Още през 2014 година медиите писаха за тях. Що се отнася до останалите 13 обвиняеми, разгледах техните профили в социалните мрежи и установих, че са сприятелени с хората, които срещнах във фабриката за тролове.Това са най-обикновени сътрудници, каквито имаше много. Това са хора, които направиха бърза кариера и изпълняваха задачите, спускани отгоре.Когато дойдеш на работа, на компютъра вече те очаква поставената ти задача. За всеки ден се прави тематичен план, в който САЩ винаги са сред първите 3 или първите 5 теми. Само тези, които се грижат за коментарите в медиите или социалните мрежи, получават своите задачи устно.Тази фабрика не е единствената. Фирмата на улица Савушкина, която впрочем се премества, е най-известната. Хората от Москва са по-малко познати в сравнение с тези в Санкт Петербург. Вероятно фабриката за тролове в Санкт Петербург е най-голямата. Има и хора, които работят от вкъщи. Тоест не можем да кажем, че там са били заети хиляда души - макар точно тази цифра да посочват хора, които доскоро са работили там.Това са предимно млади хора, на възраст около 20 години. Те работеха за пари. Заплатите бяха сравнително добри. Човек работи два дни, а следващите два почива. Аз поразпитах тук-таме и установих, че има и хора от други градове, както и от Украйна.Те се нуждаеха от пари, за да могат да си плащат наемите в Санкт Петербург.Никой не знае дали и в каква степен тези тролове са повлияли на нагласите на американските избиратели. Но намесата в изборите е безспорен факт. Дори и само един човек да е публикувал по поръчка нещо на английски в социалните мрежи, това е опит за намеса. Не се съмнявам, че САЩ постъпват правилно. Разбира се, че това не са били 13 или 130 тролове. Зад тях стои огромна по обем работа, която не е спирала. Мисля, че срещу хората от списъка са били събрани достатъчно доказателства, за да им бъдат повдигнати обвинения.", "date": "2018.02.20", "title": "Как работят руските тролове: разказ от първо лице"}
{"url": "https://offnews.bg/kultura/broeni-dni-ostavat-do-parvia-kontcert-na-dopelord-u-nas-675248.html", "text": "Тази неделя - 25 февруари, в столичния клуб \"Mixtape 5\" полската метъл бригада Dоpelord ще направи своя дебют пред българска публика.На поляците ще подгрява родното трио Obsidian sea.Вратите на клуба ще са отворени от 20:00 ч., а концертът ще започне точно в 21:00 ч. с Obsidian Sea. Dopelord ще излязат в 22:00 ч.Билети ще откриете в мрежата на www.bilet.bg. Предварителната цена на билетите е 15 лв., а в деня на концерта и на място ще са по 20 лв. ", "date": "2018.02.20", "title": "Броени дни остават до първия концерт на Dоpelord у нас"}
{"url": "https://offnews.bg/zdrave/chak-sled-sedmitca-shte-stane-iasno-ostava-li-na-posta-si-shefat-na-nz-675266.html", "text": "Управителят на НЗОК Камен Плочев ще бъде поканен на заседание на парламентарната група на ГЕРБ идния вторник, а утре ще говори пред здравната комисия в НС.Това съобщи Цветан Цветанов след днешното заседание на групата на ГЕРБ, на което беше изслушан здравният министър Кирил Ананиев.След заседанието здравният министър заяви единствено, че се ползва с доверието на ПГ на ГЕРБ.Цветанов обяви, че на практика писмата на управителя на НЗОК до НС и до здравния министър от 2 февруари се покривали само в уводната част. В документа до Ананиев ставало въпрос за 18 милиона лева за българи, лекували се в чужбина, извън лимитите по пътеките. В писмото до парламента се говорело за актуализация на бюджета, за сума от над 140 млн. лв.Не е от компетентността на НС да внася актуализация на бюджета на държавата, затова смятаме, че действително има административен проблем, но не е в компетентността на ПГ на ГЕРБ да сваля политическото доверие, заяви Цветан Цветанов.Позицията на ГЕРБ е, че надзорният съвет на НЗОК трябва да установи дали са спазени законовите изисквания. Въз основа на това и на изслушванията ще се прецени има или не основание да се иска оставката на проф. Плочев.От своя страна вицепремиерът Валери Симеонов заяви пред журналисти в парламента, че има основание да се иска оставката на проф. Плочев, защото в НЗОК имало \"мудност и нерешаване на проблемите\".БСП защити шефа на здравната касаПо рано днес на пресконференция на \"Позитано\" 20 лидерът на БСП Корнелия Нинова също коментира случващото се в НЗОК и сектор здравеопазване:„На г-н Плочев му се иска оставката за това, че зад гърба на министъра е поискал от НС актуализация на бюджета. Направил е нещо законно. Управляващите го обвиняват, защото се случва още през февруари. Ако за това му се иска оставката, то министър-председателят отдавна трябваше да подаде своята, защото през януари той изхарчи приблизително същата сума от 200 млн.лв, само че незаконно, еднолично. Извън Закона за бюджета, за да потушава бунтове и да си купи спокойствие\".Нинова акцентира, че \"през управлението си ГЕРБ са сменили над 10 министри на здравеопазването, сами си сменят шефовете на НЗОК, фалират общински болници, както и ги приватизират.\"Истинското решение на проблемите е - актуализацията на здравния бюджет и на държавния бюджет да влезе незабавно в парламента, заяви председателят на БСП. \"Аз не знам кой ми е началникът\"Същевременно управителят на НЗОК  пред БНТ, че не знае кой му е началникът:\"Парламентът ли ми е началникът? Парламентът ме назначава. Не разбирам защо министърът на здравеопазването ми иска оставката\"Министърът ми каза: . Аз казах:  Той тука ме лъже, че и тука лъжа. Само че аз отивам в парламента и срещам един колега - проф. Михайлов (проф. д-р Георги Михайлов, депутат от \"БСП за България\" - б.р.). Казвам:  Проф. Михайлов ми вика:, разказа Плочев.Трябваше да питам някой в парламента. Аз не знам къде е канцеларията, за да си подам оставката. А познавам Михайлов, с него съм работил от 40 години. Д-р Дариткова беше в пленарна зала, аз я потърсих, но беше в пленарната зала. Мярна ми се д-р Поповски, но и той влезе в зала. И следващият, който виждам пред мене, е Михайлов. Викам:  Михайлов вика: , обясни управителят на НЗОК.Аз мисля, че началник ми е парламентът. Никой не ми е казал, че министърът ми е началник. Ако парламентът реши да си отида, няма никакъв проблем, коментира още проф. Плочев.", "date": "2018.02.20", "title": "Чак след седмица ще стане ясно остава ли на поста си шефът на НЗОК"}
{"url": "https://offnews.bg/politika/ninova-podkrepi-zhablianov-ako-si-tragne-niama-da-predlozhim-drug-za-675245.html", "text": "Лидерът на БСП Корнелия Нинова застана зад своя колега депутат Валери Жаблянов и го подкрепи в скандала след изказването му, че Народният съд е \"необходимо и неизбежно правосъдие\".„Заставаме зад Валери Жаблянов, не смятаме, че той трябва да си даде оставката като заместник-председател на НС, но ако това стане – няма да предлагаме друг кандидат за неговото място в парламента“, каза Нинова, цитирана от БГНЕС.Миналата седмица от ГЕРБ поискаха оставката на Жаблянов като зам.-председател на Народното събрание заради скандалното изказване.То бе направено в декларация на БСП по повод Луковмарш и неговото провеждане в София. Позицията бе разпространена от пресцентъра на партията. Декларацията тогава бе свалена бързо от сайта, но вече беше стигнала до медиите. Едва по-късно стана ясно, че автор на декларацията е на Валери Жаблянов. Обяснението на социалистите за гафа беше \"техническа грешка\".На 15 февруари на извънредно заседание на ИБ на БСП с ръководството на парламентарната група бе решено, че БСП не приема искането за оставка на Валери Жаблянов като заместник-председател на НС.", "date": "2018.02.20", "title": "Нинова подкрепи Жаблянов: Ако си тръгне, няма да предложим друг зам.-шеф на парламента"}
{"url": "https://offnews.bg/obshtestvo/shvejtcaria-napravi-darenie-na-39-obshtini-za-podpomagane-na-dobrovoln-675233.html", "text": "39 общини получиха дарение за подпомагане дейността на доброволни отряди от Конфедерация Швейцария.То се състои от различно оборудване, материали, инструменти и гумирано облекло и е принос към усилията на кметовете от Сдружението на общините в България за възстановяване на функциите на доброволците при справяне с пожари и бедствия и в подкрепа на идеята, че професионалистите могат да се справят в кризисни ситуации, подкрепени от обучени доброволци.Той припомни, че по инициатива на българското посолство в Швейцария и лично на посланик Меглена Плугчиева през 2016 г. бе осъществено работно посещение, на което бяха поставени основите на още по-задълбочено партньорство между двете страни.Главният комисар Николов уточни, че 70 пожарни автомобила са прехвърлени на общините и още 33 транспортни средства. По думите му доброволчеството в България укрепва с всяка година – вече има 2948 подготвени и обучени мъже и жени, които при необходимост помагат на служителите на ГДПБЗН.", "date": "2018.02.20", "title": "Швейцария направи дарение на 39 общини за подпомагане на доброволни отряди"}
{"url": "https://offnews.bg/ikonomika/skandalno-zadalzhiha-sluzhitelite-na-dai-da-malchat-za-dalaveri-675231.html", "text": "Изпълнителният директор на Изпълнителна агенция \"Автомобилна администрация\" (ИААА) Красимир Сребров е задължил служителите във ведомството да попълнят изключително скандална декларация за конфиденциалност, научи OFFNews.Според чиновници в бившата ДАИ това е опит да се запуши устата им, за да не се изнася каквато и да е информация за корупционните схеми в службата, която е на подчинение на транспортния министър Ивайло Московски. Заповедта на Сребров е от 12 февруари 2018 г. с номер 11-01-1353 задължава всички служители в ИААА да попълнят декларациите, че ще мълчат за случващото се във ведомството в 7-дневен срок от датата на заповедта. Тези, които са в отпуска, трябва да го сторят веднага след като се върнат на работа.Самите декларации са изключително скандални. В тях е записано, че \"конфиденциална информация е всяка информация, факти, данни и всички други въпроси, за които получа сведения пряко или косвено в резултат на моята работа в Изпълнителна агенция \"Автомобилна администрация\".Според друго определение \"конфиденциални документи са всички чернови и оригинални документи, подготвителна информация и други материали с информацията, съдържаща се в тях, до която имам достъп пряко или косвено в резултат на работата ми в Агенцията.\"Към този текст е вкарано и още по-абсурдно задължение, според което всички записки или бележки, направени на работното място, се считат също за \"конфиденциални документи\".В декларациите изрично е записано и че служителите на ИААА нямат право да разгласяват каквато и да е информация от ведомството \"чрез средствата за масово осведомяване, печатните издания или Интернет\".Служителите на агенцията обаче щедро получават правото да споделят информация само с \"ръководните служители на ИААА\".Според друг текст от декларацията в случай че служителите на ДАИ не са доволни от работата на шефовете си, трябва да се оплачат на именно на тези, от които не са доволни и да не казват на никого другиго.Ето и конкретния текст:Законотворческите бисери в заповедта на Сребров обаче не свършват дотук. Декларацията за конфиденциалност съдържа и текст, с който подписалите я служители на ИААА се ангажират в срок от 10 години след напускане на ведомството да не разгласяват каквато и да е информация за работата във ведомството.В документа е записано и че при нарушения на поетите ангажименти, служителите ще носят дисциплинарна отговорност, което не е ясно как ще стане за вече напусналите ведомството.По повод на скандалните декларации вече е подаден сигнал до отдел \"Надзор на законност\" във Върховна административна прокуратура от доскорошният шеф на ДАИ-София Кънчо Димитров. Той бе човекът, който съдейства за разкриването на мащабна схема за продажба на шофьорски книжки, при която бяха арестувани 12 от общо 16 инспектори, изпитващи кандидат-шофьори в столицата. За \"награда\" обаче Димитров бе освободен от работа, а служители с повдигнати обвинения продължават да изпитват.Според новия сигнал на отстранения борец с корупцията в ИААА декларациите за конфиденциалност са незаконосъобразни, че нарушават основни човешки права и свободи, и представляват опит за сплашване на служителите. Димитров твърди и че чрез тях се цели чиновниците във ведомството да не контактуват с журналисти и да се въздържат от подаване на сигнали до компетентните органи, включително и прокуратурата за случаи, когато служител или служители преценят, че е налице извършено административно нарушение от техни колеги или ръководители.По-късно от Министерство на транспорта заявиха пред OFFNews, че декларациите за конфиденциалност в никакъв случай не забраняват на служителите на ИААА да подават сигнали за корупция и да сезират компетентните органи по отношение на информация, свързана с извършени престъпления.", "date": "2018.02.20", "title": "Скандално: Задължиха служителите на ДАИ да мълчат за далавери"}
{"url": "https://offnews.bg/sviat/snimaneto-pod-polite-na-zhenite-triabva-da-stane-prestaplenie-prizova-675240.html", "text": "Правителството трябва да инкриминира снимането под полите на жените. За това се обявиха граждани на Великобритания, предава Би Би Си.В страната да снимаш тайно под полата на жената не е престъпление, въпреки нередките случаи на оплакване от страна на нежния пол.За разлика, Шотландия обяви действието за престъпление през 2010 г., когато го включи в списъка на дефинициите за воайорство. Депутатът Мария Милър подкрепя искането на гражданите и заявява пред Би Би Си: \"Опитът да направиш снимка под полата е грубо нарушение на неприкосновеността на личния живот и евентуално акт на непристойност\" и допълва, че \"една силна правна рамка може да помогне да се справим с проблема\".Тъй като няма специален закон, който да забранява практиката, понастоящем полицията може да преследва престъпления за воайорство или неприлична постъпка. Статистика сочи, че полицията е разследвала 78 нарушения, свързани със снимане под полата от 2015 г. насам, но само 11 са довели до обвинения.", "date": "2018.02.20", "title": "Снимането под полите на жените трябва да стане престъпление, призовават англичани"}
{"url": "https://offnews.bg/zdrave/po-malko-meditcinski-protceduri-po-vreme-na-razhdane-preporacha-szo-675234.html", "text": "Световната здравна организация излезе с нови насоки за това как трябва да протича естественото раждане. Целта на създадения за целта наръчник е да превърне раждането в позитивно преживяване, обявиха от организацията.  включва 56 препоръки. Според СЗО в световен мащаб се използват твърде много инвазивни интервенции и операции без реална медицинска необходимост от това. Досегашният подход не оставя на жените време да проявят инстинкта си в процеса на раждането и така той да се превърне в позитивно житейско събитие вместо в медицинска процедура, обявиха от организацията. Една от основните промени, препоръчани от СЗО, е да отпадне един от основните принципи в родилния процес в момента - че разкритието на родилния канал е с по 1 см на час. Според организацията трябва да се отчете, че всяко раждане е различно и този темп на разкритие може да е нереалистично бърз за някои жени. Затова се препоръчва нов ориентир за нормално протичащо раждане - разкритие от 5 см за първите 12 часа при първо раждане 10 см на час при следващо. Друга важна препоръка на СЗО е отричането на метода на измерване на таза преди раждане, за да се прецени дали бебето ще успее да излезе по нормален път. Според организацията измерването се извършва в ранен етап на раждането и в някои случаи се взема решение за операция, без да е оставено достатъчно време на тялото на жената да се справи с раждането и да се избегне оперативна намеса. СЗО отрича и необходимостта от бръснене на жената и клизма преди раждането. Сред препоръките на организацията са още избрани от жената начини за облекчаване на болката, като сред тях, освен медикаменти, може да са специфични методи на дишане, музика, масаж и други. На жените трябва да се дава възможност да се движат свободно в първия период на раждането и сами да избират поза за раждане, в която се чувстват комфортно, като се позовава на инстинкта си. Освен това при нискорискова бременност трябва да се разрешава на жените да се хранят или да приемат течности. СЗО препоръчва още жената сама да избира дали да има придружител по време на раждането и да има възможност да изготви план за раждането на бебето. Организацията настоява още жената да бъде третирана с уважение и да има ефективна комуникация с екипа на болницата. Според СЗО ненужните медицински интервенции трябва да бъдат избягвани, ако раждането напредва нормално и жената и бебето са добре. Според организацията не се препоръчва и използването на окситоцин за предизвикване или стимулиране на раждането, както и на други медикаменти за намаляване продължителността на раждането.Препоръките включват и времето веднага след раждането, като според наръчника бебетата, които нямат здравословни проблеми, трябва да бъдат дадени веднага на майката, като се поддържа контакта кожа в кожа в първия час след раждането, за да се предотврати хипотермия и да се насърчи кърменето.СЗО препоръчва още майката и бебето да не бъдат разделяни в първите 24 часа след раждането, като в това време се намират в една и съща стая.  ", "date": "2018.02.20", "title": "По-малко медицински процедури по време на раждане препоръча СЗО"}
{"url": "https://offnews.bg/obshtestvo/validiraha-marka-za-sofia-evropejska-stolitca-na-sporta-675247.html", "text": "Пощенска марка, посветена на инициативата София – Европейска столица на спорта, бе валидирана днес на специална церемония в Музея за история на София. На изданието е изобразена Статуята на София, а до един от най-ярките символи на града е стилизирана група на бягащи атлети. Цветовете са в преобладаващо синьо, в различни нюанси, подобно на използваните в бранда на кампанията.Първи печат и подпис положиха кметът на града Йорданка Фандъкова, зам.-министърът на транспорта, информационните технологии и съобщенията Димитър Геновски и председателят на Столчния общински съвет Елен Герджиков. На церемонията присъстваха олимпийските шампиони и медалисти Таня Богомилова, Ваня Гешева, Йорданка Благоева, Евгения Раданова и други спортни легенди, зам.-кметът д-р Тодор Чобанов и зам.-кметът Дончо Барбалов, общински съветници, главният изпълнителен директор на Български пощи Деян Дънешки, представители на Министерството на младежта и спорта, на Спортна София и на Дирекция ПИСТ към Столична община, проф. Татяна Янчева – зам.-ректор на НСА и др. „София – Европейска столица на спорта набира все повече и повече популярност и днешната церемония е част от цялостната инициатива. Традиция е Министерството на транспорта, информационните технологии и съобщенията да издава марки за значими спортни прояви,” заяви на церемонията Димитър Геновски.Предстоят много интересни прояви, състезания и фестивали, които ще се организират в продължение на цялата година, през която София е Европейска спортна столица. Предвиждаме над 100 активности и всички те са съобразени с желанието ни софиянци и гостите на града да имат повече възможности и информация за спорт, за активно ежедневие, изпълнено с динамика и здравословен начин на живот, заяви Йорданка Фандъкова.Зам.-министър Геновски даде повече подробности за валидираното издание, като подчерта неговото послание: да популяризира ценностите, които възпитава Спортът за всички – дисциплина, жизненост, отборен дух, премерен риск, съпричастност, феърплей... „Спортната тематика е една от най-предпочитаните в съвременното маркоиздаване\", каза още зам.-министърът.Художник на марката е графичният дизайнер Валентин Щинков, тя е с размер 50/25 мм, с номинална стойност 1.50 лв., офсетно отпечатана с гребеновидна перфорация върху бяла хартия с тираж 11 000 броя. Специалният пощенски печат ще бъде предоставен за използване в Пощенска станция 1000 София за 3 работни дни, считано от датата на пускане на марката в употреба.Десетки филателисти чакаха на опашка, за да закупят първи ценното издание и да получат автографи от присъстващите върху уникалния плик.", "date": "2018.02.20", "title": "Валидираха марка за София - Европейска столица на спорта"}
{"url": "https://offnews.bg/kultura/galeria-spomenite-na-semejstvo-stoianovi-675226.html", "text": "Още с влизането в галерията на \"Синтезис\" се връщаш с едно 40 години назад във времето. В края на коридора се вижда стая, направена като соц дневна - в нея има стари фотьойли, маси, телевизор, а върху него има и от онези бабини бели покривки. До него пък са сложили мечето Миша, което беше талисманът на Олимпийските игри в Русия през 1980-та година. Макар този интериорен дизайн да е бил върхът преди повече от 40 години, виждам, че масичката е досущ като моята в скромната ми дружбенска панелка.Къде се намираме? В дома на семейство Стоянови, а по стените са окачени техните спомени. Стари соц снимки, събирани с години, извадени от архива, за да оживеят днес в центъра на София.Семейство Стоянови всъщност не съществува. То е част от образа на фото проекта \"Семейство Стоянови\", а негов автор е фотографът Тихомир Стоянов. През 2016-та година той създава  - български архив от намерена фотография. Тихомир колекционира негативи, снимки и семейни албуми от повече от пет години, като ги открива по битаци и антикварни магазини. Резултатът е изложбата от снимки - своеобразна машина на времето.Не съм живял в онези времена, няма как да кажа, че ми е носталгично, нямаше и как да кажа на приятелката с мен, че си спомням някое от тези неща на снимките.По стените има изложeни снимки още от преди Втората световна война. За времето си тези кадри са били нормални, позите, погледите и фонът не са били нещо странно. Гледайки ги днес обаче, почти няма как да не изтървеш едно \"Баси!\".Силно впечатление ми направи една стена, на която имаше снимки само на телевизори. Едно време хората са си снимали телевизорите, защото да имаш такова чудо на техниката у дома е било изключително. Всъщност да си снимаш телевизора си е било meme от едно време. Сигурно и нашите внуци ще ни гледат снимките и ще си казват колко сме били смотани. И ще са прави.Този семеен колективен образ е създаден от хиляди изхвърлени любителски фотографии. Тихомир Стоянов притежава над 10 000 хиляди филми, диапозитиви, копия и фотоалбуми, а освен това той е и пионер на намерената фотография у нас.Една от целите на проекта е да бъде събирателен, социологически прочит на българското семейство, разказан от първо лице, без фалш. И е точно такъв.Ако сте в София и нямате особено важна работа, силно ви съветваме да посетите спомените на семейство Стоянови. Те ще са в галерията на \"Синтезис\" до 5 март.", "date": "2018.02.20", "title": "Галерия: Спомените на семейство Стоянови"}
{"url": "https://offnews.bg/obshtestvo/granichnite-punktove-zatvoriha-za-tovarni-avtomobili-675222.html", "text": "Преустановено е преминаването на товарни автомобили през всички гранични пунктове в страната, съобщиха за OFFNews от пресцентъра на Главна дирекция \"Гранична полиция\". Причината е технически проблем в информационната система за граничен контрол (АИС - ГК).От \"Гранична полиция\" посочиха, че се работи по отстраняването на проблема, но не се ангажираха със срок.Към 13:30 ч. работата на граничните пунктове в страната е възстановена, съобщи Лора Любенова, говорител на ГД \"Гранична полиция\", цитирана от Агенция \"Фокус\".", "date": "2018.02.20", "title": "Граничните пунктове затвориха за товарни автомобили"}
{"url": "https://offnews.bg/futbol/oshte-loshi-novini-za-futbola-ni-pochina-georgi-markov-675242.html", "text": "Поредна трагедия разтърси любителите на футбола. Почина бившият национал на България и настоящ спортен директор на Септември София Георги Марков. Преди около месец - на 20 януари, той навърши 46 години.Точно преди 3 години, през февруари, Марков получи инфаркт на лагера на Локомотив София в турския курорт Анталия. Тогава Георги беше изпълнителен директор на \"червено-черните\".Георги Славев Марков е роден през 1972 година в село Ощава, област Благоевград. Започва да играе футбол в школата на Пирин Гоце Делчев. В началото на кариерата си играе като нападател, но впоследствие е преквалифициран на защитник.В богатата си кариера е играл за Ботев Пловдив, Локомотив София, Левски, Трабзонспор и Ерготелис. Има повече от 300 мача в елита на футбола ни.За националния отбор на България Марков записва 36 мача, като единственият му гол с фланелката на \"трикольорите\" е повече от запомнящ се. На 9 юни 1999 година бранителят се разписва във вратата на Англия при домакинското равенство 1:1.Историческият сблъсък на \"Армията\" е и последният официален двубой на легендата Христо Стоичков с екипа на \"лъвовете\", като именно Камата сложи топката на главата на Жоро Марков. Марков е двукратен шампион с Левски през 2001 и 2002 година, трикратен носител на купата - 2002, 2003 и 2005 година.Така в рамките само на два дни след Павел Панов още един бивш футболист напусна белия свят.", "date": "2018.02.20", "title": "Още лоши новини за футбола ни: почина Георги Марков"}
{"url": "https://offnews.bg/politika/avstrijskiat-kantcler-pristiga-u-nas-na-15-mart-675232.html", "text": "Посещението на австрийския канцлер Себастиан Курц у нас ще бъде на 15 март. Новата дата за визитата му беше договорена след консултации с двамата правителствени ръководители.Курц трябваше да пристигне у нас днес, но визитата беше отложена заради внезапно възникнали здравословни проблеми.Премиерът Борисов и канцлерът Курц ще обсъдят при срещата си задълбочаването на двустранните отношения, както и сътрудничеството в рамките на ЕС с фокус върху приемствеността между Българското председателство на Съвета на ЕС и Австрийското, което започва от 1 юли, съобщиха от правителствената пресслужба.", "date": "2018.02.20", "title": "Австрийският канцлер пристига у нас на 15 март"}
{"url": "https://offnews.bg/politika/ivan-kostov-razkritikuva-doklada-na-ban-za-aetc-belene-675227.html", "text": "Бившият премиер (1997 - 2001) Иван Костов остро разкритикува доклада на Българската академия на науките относно изграждането на АЕЦ \"Белене\", предаде БТА.Това се случи на дискусия в Народното събрание за осъществимостта на ядрената централа, на която Иван Костов прочете становище на неговия Център за анализи и управление на рискове (ЦАУР) към Нов български университет.Костов бе категоричен, че не съществува нито вътрешно търсене, нито значим експортен потенциал, който да оправдае изграждането на нова ядрена централа. От друга страна, цените на алтернативните източници на генерация, на микса и борсовите цени правят този проект нежизнеспособен дори при оптимистичните оценки от доклада на БАН.Бившият премиер подчерта, че заключението на ЦАУР е, че не трябва да се вземат предвид изводите от доклада на БАН. По думите му в анализа на БАН липсва завършеност, оценка на риска, на сценариите и техните комбинации, което създава основа за недопустими спекулации при изводите.", "date": "2018.02.20", "title": "Иван Костов разкритикува доклада на БАН за АЕЦ 'Белене'"}
{"url": "https://offnews.bg/izvan-terena/nov-v-tcska-chaka-treta-dashteria-675230.html", "text": "Новото попълнение на столичния гранд ЦСКА Укра Монтейро ще става женски баща за трети път. Това стана ясно от публикуваните от съпругата му Неуза Жорже снимки в социалните мрежи.Дамата е направила парти в чест на предстоящото раждане на малката, която ще носи името Камила, а цялата стая е аранжирана в розово.На празненството са присъствали и двете дъщери на Укра от предишния му брак - Франсиска и Карлота, които очакват с нетърпение раждането на сестра си.Заради ангажиментите си към \"червените\" португалското крило не е присъствал лично, но през цялото време е общувал със семейството си чрез интернет.", "date": "2018.02.20", "title": "Нов в ЦСКА чака трета дъщеря"}
{"url": "https://offnews.bg/obshtestvo/majka-na-3-godishni-bliznatci-v-aresta-sled-samnenie-za-domashno-nasil-675241.html", "text": "Районна прокуратура-Пловдив е задържала за 24 часа 38-годишна майка на близнаците. Тригодишните братче и сестричка са приети в болница с множество наранявания по тялото, като състоянието на едно от децата е много тежко.Илков посочи още, че най-вероятно майката не е полагала необходимите грижи за двете деца. Съмненията са, че децата може да са и жертви на домашно насилие.Жената, от своя страна, твърди, че момченцето се е намирало в детското креватче, когато върху главата му е паднал гипсов орнамент от стената. Според лекарите близнаците са силно недохранени и тежат колкото няколкомесечни бебета. След инцидента жената е задържана за 24 часa. В хода на разследването станало ясно, че тя отглежда сама двете си деца, а бащата се намира в чужбина, където работи. По време на задържането майката е била в нетрезво състояниеОт прокуратурата съобщават, че e извършен оглед на местопроизшествие и в момента се разпитват свидетели по делото. Предстои да бъде назначена съдебно-медицинска експертиза, която да установи вида и механизма на причиняване на телесните повреди, извършва се и повторен оглед на местопроизшествие.Районна прокуратура-Пловдив наблюдава досъдебното производство за престъпление за това, че родител е оставил лице, намиращо се под неговите грижи, без надзор и с това е създал опасност за неговото физическо развитие.", "date": "2018.02.20", "title": "Майка на 3-годишни близнаци в ареста след съмнение за домашно насилие"}
{"url": "https://offnews.bg/zimni/marten-furkad-izvede-smesenata-shtafeta-na-frantcia-do-zlatoto-v-piong-675239.html", "text": "Невероятният Мартен Фуркад отново показа защо е номер 1 в биатлона. 29-годишната суперзвезда изведе на практика сам смесената щафета на Франция до златото в Пьонгчанг.Фуркад бяга на последния 4-и пост, като пое от трета позиция, но с изключително бягане и прецизна стрелба остави конкурентите си зад гърба.Така карето Мари Дорен-Абер, Ане Бескон, Симон Дестьо и Мартен Фуркад триумфира за 1:08:34.3 часа, като използва само 4 допълнителни патрона.За Фуркад това е трета олимпийска титла от Пьонгчанг след победите в преследването и в масовия старт.Защитаващият титлата си отбор на Норвегия завърши на второ място, като отново заслугата беше на последните два поста в лицето на Йоханес Бьо и Емил Хегле Свендсен.Битката за третото място беше изключително оспорвана, като във финалния спринт Доминик Виндиш от Италия изпревари дискусионно Арнд Пайфер от Германия, което наложи разглеждане от страна на съдиите, но в крайна сметка бронзът остана за италианците.Германия водеше до осмата стрелба, но пропуските на Пайфер позволиха на Фуркад да вземе водачеството, след което пък съвсем изпадна от зоната на медалите.Българската щафета в състав Емилия Йорданова, Даниела Кадева, Красимир Анев и Владимир Илиев използва 11 допълнителни патрона и завърши на 17-о място на 3:57.4 минути от шампиона Франция.", "date": "2018.02.20", "title": "Мартен Фуркад изведе смесената щафета на Франция до златото в Пьонгчанг"}
{"url": "https://offnews.bg/ikonomika/izraeltci-tarsiat-balgarski-partniori-za-proizvodstvo-na-voenna-tehnik-675236.html", "text": "Основният производител и доставчик на военно оборудване и техника за въоръжените сили на Израел си търси български партньори за индустриално сътрудничество.Представители на Rafael Advanced Defense Systems Ltd направиха в София презентация на някои от най-новите си продукти, част от които ще бъдат демонстрирани със сили на 61 механизирана бригада в Карлово следващата седмица.Освен от българския пазар компанията се интересува и от възможностите на български производители, които да се включат в производството на елементи от предлаганите от Rafael продукти.Една от последните иновации на компанията е BNet - комуникационна система, която осигурява обмен на гласова информация и видео в реално време. На нея могат да бъдат \"закачени\" до 400 потребителя, всички от които са свързани по между си. Мрежата има предимството с това, че може да бъде изградена за между 5 до 10 секунди и през нея може да бъде споделяна информация със скорост до 100 мегабайта за секунда.Освен за комуникация между отделните военни части по въздух, суша и вода, системата позволява на оператори да пренасочват изстреляни ракети. Това позволява прецизиране на удара в момент, когато бъде открита потенциалната цел. Системата е внедрена в няколко държави. Елементи от системите на Rafael  - включително противотанкови ракети от семейството Spike и дистанционните оръжейни системи от типа SAMSON, и към момента се произвеждат от в други държави под формата на индустриално сътрудничество. Компанията е с годишен оборот от 3 млрд. долара, като има резерви да работи в рамките на три години без да има сключени сделки.", "date": "2018.02.20", "title": "Израелци търсят български партньори за производство на военна техника"}
{"url": "https://offnews.bg/futbol/sinite-sartca-ne-skriha-salzite-si-za-velikia-pavel-panov-675238.html", "text": "Като че ли природата също знаеше, че на \"Герена\" днес ще бъде мрачен ден. Ветровитото и студено време обаче не спря ръководство, ветерани, юноши и фенове на Левски да отдадат почит на великия Павел Панов.Пред Сектор \"А\" на стадион \"Виваком Арена Георги Аспарухов\" този път не беше шумно. Нямаше развълнувани привърженици с шалчета, които с настроение отиват на поредния мач на \"сините\", нямаше дори и деца, които да си играят на близката до трибуната площадка. Българският футбол загуби пореден любимец. В изключителна скромност и трудолюбие Павел Панов отдаде целия си живот на любимия спорт и остави името си завинаги в сърцата на българите.Юноша на Септември и играч на Спартак той разгърна в пълна степен своя футболен талант и характер на победител в отбора на Левски след обединението през 1969 година.Eдин от най-ярките представители на поколението, поело щафетата от Георги Аспарухов Гунди, Добромир Жечев, Кирил Ивков, Стефан Аладжов. През 70-те години на миналия век става 4 пъти шампион на страната и 5 пъти носител на купата с отбора на Левски-Спартак.Погребението на великия български футболист Павел Панов ще се състои на 21 февруари, сряда, от 11:00 часа на Централните софийски гробища.Поклонението ще започне половин час по-рано.", "date": "2018.02.20", "title": "Сините сърца не скриха сълзите си за великия Павел Панов"}
{"url": "https://offnews.bg/sviat/bebeshka-fabrika-iaponski-milioner-s-16-detca-ot-surogatni-majki-675224.html", "text": "Тайландски съд даде родителските права на баща, който се е сдобил с 16 наследници чрез сурогатни майки. Решението позволява на 28-годишния син на богат японски предприемач Мицутоки Шигета да упражнява родителските си права над 13 деца, след като предизвика спорове в страната през 2014 г. Тогава Шигета призна, че има поне 16 деца от сурогатни майки в Тайланд.Така нареченият случай \"Бебешка фабрика\", както и още няколко подобни, доведоха до забрана на сурогатното майчинство с майки чужденки.През 2015 г. Шигета получи родителските права над други три свои деца, а година по-рано бе разследван за трафик на хора от Интерпол. Тогава служителите на организацията нахлуват в апартамента му в Банкок и намират 9 бебета, детегледачки, както и бременна сурогатна майка. Появява се и негова снимка на летище, на която държи новородено, и става ясно, че част от децата са отведени в Камбоджа.По-късно мъжът напуска страната, но съди тайландското Министерство за социално развитие и човешка сигурност за попечителство. По време на делата адвокатът му твърди, че Шигета просто иска голямо семейство и като син на богат предприемач може да си го позволи.Представители на местните власти за закрила на детето заминават за Камбоджа и Япония, където се уверяват, че мъжът е осигурил подходящи условия за своите деца. Японски медии твърдят, че той е платил близо 10 000 долара на всяка сурогатна майка. Според тях той е неженен, но вече има планове за бъдещето на своите деца, отворил е и фондове за тях. Те предполагат, че има още деца, тъй като пътува често до Индия и Украйна.", "date": "2018.02.20", "title": "'Бебешка фабрика': Японски милионер с 16 деца от сурогатни майки"}
{"url": "https://offnews.bg/obshtestvo/nad-30-hil-uchastvali-v-studentski-praktiki-s-evrofinansirane-675205.html", "text": "Над 30 000 са студентите, приключили успешно своите практически обучения по проект „Студентски практики“ – Фаза 1, изпълняван от Министерството на образованието и науката по Оперативна програма „Наука и образование за интелигентен растеж“, съобщи пресцентърът на МОН.В информационната система на проекта има над 73 хиляди регистрирани студенти и над 35 хиляди студенти със сключен договор за провеждане на практическо обучение.В топ 5 на висшите училища с най-много приключили практиканти са Софийският университет и Пловдивският университет с по над 2300, Университетът за национално и световно стопанство с 1900, Югозападният университет с 1800 и Великотърновският университет с 1645 приключили практиканти.Петте професионални направления, в които има най-много успешно завършили своята практика студенти, са: „Икономика – 4693, „Право“ – 2461, „Педагогика“ – 2021, „Администрация и управление“ – 1869, и „Медицина“ – 1674 студенти.В топ 5 на обучаващите организации с най-много обучени практиканти най-напред се нарежда Българската академия на науките (БАН), която със своите институти, структурни звена и библиотеки е дала възможност на над 2000 студенти да проведат успешно своята практика. Следват я МБАЛ „Света Марина“ЕАД - гр. Варна – 444 студенти, УМБАЛ „ Д-р Георги Странски“ЕАД - гр. Плевен – 370 студенти, Община Пловдив, Общинско предприятие „Туризъм“ – 300 студенти, и Военномедицинската академия в София – 266 практиканти.Чрез практиките в реална работна среда по време на обучението си във висшите училища студентите получават нови знания и умения по специалността, по която се обучават. Тези практически умения и компетентности им помагат при търсенето и намирането на работа след завършване на образованието. Това е и основната цел на проекта – да се увеличи практическата насоченост на висшето образование и да се засили гъвкавостта на завършващите висше образование спрямо динамиката на пазара на труда. Така се създават условия за изграждане на стабилни партньорства между образователните институции и работодателите, което е изключително важно за по-нататъшното развитие на икономиката на страната.Проектът ще се изпълнява до месец септември 2018 година, като се очаква още 10 000 студенти да завършат своите практически обучения в реална работна среда.До участие в проекта се допускат всички действащи студенти, вписани в Регистъра на действащите и прекъснали студенти и докторанти, поддържан от МОН. Желаещите да участват в проекта работодателски организации и студенти могат да се регистрират в информационната система на проекта на адрес: https://praktiki.mon.bg/sp/За успешно приключило се счита практическото обучение, проведено в реална работна среда в рамките на 240 астрономически часа. След приключването на практиката на студента се изплаща стипендия в размер на 480 лв.", "date": "2018.02.20", "title": "Над 30 хил. участвали в студентски практики с еврофинансиране"}
{"url": "https://offnews.bg/analizi-i-komentari/trend-ombudsmanat-maia-manolova-dogoni-po-rejting-prezidenta-675196.html", "text": "Националният омбудсман Мая Манолова изравнява рейтинг с президента Румен Радев. От всички членове на Министерския съвет Бойко Борисов събира най-много положителни оценки за работата си. Министрите отличници са Красимир Каракачанов, Томислав Дончев и Лиляна Павлова. Това показват резултатите от проучване на изследователски център “Тренд” по поръчка на 24 часа за нагласите на българите към основните партии и институции. Изследването е представително за пълнолетното население на страната и е проведено сред 1004 пълнолетни български граждани по метода “лице в лице”. Теренът на проучването е осъществен между 1 и 8 февруари 2018 г. Положителните оценки за президента (63%) и омбудсмана (62%) са практически изравнени. Веднага след тях се нарежда Българската православна църква, като над половината от българските граждани (51%) дават положителна оценка за работата ѝ. Традиционно с най-ниско обществено одобрение се ползват съдът и прокуратурата с по 19% и за двете институции. В дъното на класацията сред министрите са Бисер Петков, Емил Караниколов и Боил Банов, но това се дължи най-вече на ниската им разпознаваемост, а не толкова на отрицателните оценки за тяхната работа.В таблицата умишлено не сме показали оценката за работата на министъра на транспорта Ивайло Московски, тъй като по време на терена се случи трагичен инцидент, който може да се е отразил върху обществените нагласи, обясняват от Тренд. Истанбулската конвенция се превърна безусловно в централна тема на политическия и обществен дебат в последния един месец. Въпреки това само половината от запитаните декларират, че са запознати с документа. Логично най-запознати са хората с висше образование, като две трети от тях твърдят, че са запознати. Приблизително на две равни части са разделени отговорите дали следят (46%), или не следят (47%) дебатите около Истанбулската конвенция.Тук отново се забелязва динамика в демографските разбивки, като ясно личи, че най-голям дял от висшистите следят дебатите около конвенцията, а най-малък интерес предизвиква тя сред най-младите, които са на възраст между 18 и 29 г.Само 16% от всички български граждани подкрепят приемането на Истанбулската конвенция, а 46% са на обратното мнение. Няма динамика в демографската разбивка по пол, което говори, че жените не възприемат конвенцията като документ, защитаващ техните права.Единствено сред привържениците на ГЕРБ мнението за конвенцията е разделено на две равни части поради ясно заетата позиция от страна на партията относно документа. Правим уточнението, че теренът на проучването беше приключил, преди министър-председателят да обяви, че замразява ратификацията на конвенцията от Народното събрание. Няма сериозна динамика и в електоралните нагласи в сравнение с изследванията ни през декември и януари. ГЕРБ запазва първата си позиция с преднина от около 2,5% от всички запитани пред своя основен опонент БСП. След тях се нареждат ДПС (6,4%) и “Обединени патриоти” (5,2%). ", "date": "2018.02.20", "title": "Тренд: Омбудсманът Мая Манолова догони по рейтинг президента"}
{"url": "https://offnews.bg/politika/shefat-na-nzok-sam-se-zabarka-v-politicheski-igri-i-popadna-v-kapan-o-675215.html", "text": "Управителят на Здравната каса Камен Плочев сам се забърка в политически игри, без да прецени нещата, и попадна в капан. Така здравният министър Кирил Ананиев коментира скандала около поисканата от него оставка на Плочев. \"Всички станахме свидетели на това как един обикновен финансов въпрос може да се превърне в политически скандал, разбира се, ненужен на никого\", подчерта Ананиев пред Нова телевизия.Той беше категоричен, че няма проблем с разплащането към чуждите каси, по време на цялото обсъждане на бюджета на НЗОК за тази година не е споменато да има такъв проблем и той също не е бил уведомен за съществуването на такъв. Министърът обясни, че когато наближи изтичането на 18-месечния срок за разплащане с чуждите каси и има дължими суми, се прави споразумителен протокол за разсрочено плащане. Такива има направени към момента и задълженията по тях се изплащат коректно. По думите му при преизпълнението на бюджета за миналата година в края на годината са платени извънредно 2 млн. лева на германските каси. Ананиев беше категоричен, че няма финансови причини да бъде отказано лечението на български граждани в чужбина.  По отношение на поисканата от него оставка Ананиев обясни: \"Знам, че нямам право да внеса искане за неговата оставка в парламента, но добре зная, че няма и законова пречка да поискам неговата оставка, защото министерството на здравеопазването провежда политиката в тази сфера, само че аз го направих по един коректен начин – поканих го в моя кабинет да проведем разговор за това прословуто писмо\". В рамките на разразилия се скандал по думите му Плочев е казал много лъжи, една от които е, че двамата са се срещали само веднъж. Според Ананиев двамата са се виждали няколко пъти в неговия кабинет, често се чуват по телефона, а преди няколко дни са били цял следобед в Центъра по хигиена в рамките на друга задача. Здравният министър изброи няколко неистини, които по думите му е изрекъл Плочев. Една от тези неистини е свързана именно с писмото, което стана причина за поисканата оставка. Ананиев обясни, че е получил писмо от шефа на НЗОК, но то се е различавало от изпратеното до парламента. Двете писма започвали еднакво, но в изпратеното до здравното министерство писмо е имало настояване за изплащане на дължими към Касата 18 млн. лева за изпращане на български граждани за лечение в чужбина. В писмото до парламента обаче Плочев е настоял за актуализация на бюджета с допълнителна субсидия от държавата. Ананиев разказа, че след това при разговор Плочев първоначално отрекъл да е изпращал писмо, а когато министърът му го показал, обяснил, че подписът не е негов и сигурно е фалшифициран. След като стана ясно, че подписът все пак е негов и няма как да отрича Плочев се оправдал с с това, че го е подписал, без да знае какво точно подписва. Провел е дирекционен съвет в НЗОК, за да му дадат картбланш да напише писмото до парламента. Когато това става ясно, реши да обиди собствения си персонал, като каза, че те са му дали това писмо и той, без да гледа, го е подписал. Кажете, възможно ли е да пишеш до председателя на парламента и до всички парламентарни групи, без да знаеш какво подписваш, каза Ананиев.На въпрос за обвиненията в наложен на Камен Плочев натиск да подаде оставка и за проведени разговори с опозицията Ананиев обясни, че е говорил с представители на всички политически сили, за да им каже истината. По думите му не е искал да се стига до \"ситуацията, в която един достоен български лекар, когото аз много уважавам, може за толкова кратко време да каже толкова неистини, да се забърка в политически игри, особено когато е управител на такава институция\".\"Не зная доколко ме познавате, но никога не бих заплашвал друг човек. Дали друг човек го е заплашвал на каквото и да е ниво, достойно беше самият проф. Плочев и неговият брат да споменат името, това беше достойната позиция\", допълни той и подчерта, че не приема като удар срещу него случилото се.\"Според мен Плочев сам се забърка в тази история, без да прецени нещата. Като добавим някои незнания по отношение на нормативната уредба, просто попадна в един капан\", коментира здравният министър.На въпрос пречи ли скандала на реформите, които е обещал в здравеопазването, Кирил Ананиев отговори отрицателно. По думите му тазгодишния рамков договор е много добър - както за изпълнителите, така и за пациентите. Има увеличение в цените на 143 клинични пътеки - с между 20 и 450-500 лева.Той допълни, че през последните няколко месеца се осъществяват оздравителни планове в няколко болници, в които вече се вижда положително развитие, макар че няма как да има промяна веднага. Увеличението на цените на клиничните пътеки също се очаква да помогне за състоянието на общинските болници. Според него е предвидено и увеличение на парите за болниците в отдалечените райони на базата на изготвен анализ на бюджетите им.\"Защо ни е този скандал, когато работим по промяна на модела на здравеопазването. Вместо да се занимаваме с тези важни задачи, се занимаваме с ненужни на никого скандали\", допълни Ананиев.Според него трябва да се върви към промяна на модела на здравеопазване у нас, тъй като в началото системата е имала добър ход, но след 10-15 години всяка система започва да се изчерпва и се виждат пробойните, което пък води до намиране на начини за източване на Касата. ", "date": "2018.02.20", "title": "Шефът на НЗОК сам се забърка в политически игри и попадна в капан, обяви Ананиев"}
{"url": "https://offnews.bg/politika/ima-li-koruptcia-v-iskaneto-za-podmiana-na-kasovite-aparati-pita-depu-675223.html", "text": "Соцдепутатът Красимир Янков се усъмни в необходимостта да се подменят отново всички касови апарати по инициатива на финансовото министерство. Той заподозря и корупционен интерес в подмяната им.\"Държавата ще задължи търговците да подменят за своя сметка около 400 000 касови апарати на стойност повече от 120 млн. лева, без конкретни аргументи. Създава ли това решение корупционна среда?\", пита в своята позиция социалистът.\"Управляващите, чрез приходната агенция обявиха, че бюджетът губи стотици милиони от манипулиране на софтуера на фискалните устройства и издаването на фалшиви бонове и затова трябва да се подменят касовите апарати на търговците. Предлагат се промени в Закона за ДДС, които се налагат заради приети промени в Наредба № Н-18 на финансовия министър за отчитане на всяка касова бележка в реално време на сървъра на НАП, припомня Янков аргументите на министър Владислав Горанов.Соцдепутатът го упреква, че министърът диктува на парламента, а не обратното, както изисква разпределянето на функциите на властите в една парламентарна република.\"Министърът променил наредбата, а сега депутатите трябва да променят закона. В република с парламентарно управление не е ли обратен редът? Първо Народното събрание приема закон, а след това се изготвят подзаконовите актове. Владислав Горанов е избран от народните представители, но с този акт разпорежда на парламента\", критикува Янков.По повод твърдението на Горанов, че се пропускат между 30% и 70% от оборотите макар, че сега също има връзка между фискалните устройства на фирмите и НАП, соцдепутатът задава въпросите: \"Каква е гаранцията, че в кратко време няма да започне манипулация на софтуера и на новите устройства? Колко са установените конкретни нарушители? Акциите по курортите с физическо присъствие на данъчните служители до касовите апарати в заведенията и засечените обороти не са ли част от разкриването на тези нарушители и колко такива разлики в отчетените обороти в дните на проверките и в останалите дни са установени и как са санкционирани?\"\"Когато няма аргументи за над 120 млн.лева, които ще бъдат платени, съмнението за корупция става основателно\", категоричен е Красимир Янков.", "date": "2018.02.20", "title": "Има ли корупция в искането за подмяна на касовите апарати, пита депутатът Красимир Янков"}
{"url": "https://offnews.bg/zimni/lindzi-von-se-otteglia-ot-olimpiadite-675211.html", "text": "Американската звезда в алпийските ски при жените Линдзи Вон заяви, че почти сигурно Олимпиадата в ПьонгЧанг ще бъде последна в кариерата й. 33-годишната американка е голямата фаворитка за спускането утре, след като беше в топ 5 на всяка една от трите тренировки в дисциплината.Вон утре ще се опита да прибави второ олимпийско злато в кариерата си след триумфа в спускането във Ванкувър 2010, а след това планира да се състезава още сезон или два за Световната купа, където има 81 победи (рекорд при жените), но гони постижението на легендарния швед Ингемар Стенмарк, който е с 86 успеха.\"Не съм решила окончателно, но чувствам, че на 99,9 процента няма да участвам след четири години в Пекин. Все пак кой знае. Може да се появи нещо и да оправи коляното ми, нещо като робо-коляно, за да мога да се състезавам още десет години. Това би било идеално, но пък е малко вероятно\", коментира с чувство за хумор Вон.Американката скъса кръстни връзки през 2007 година, а в последствие е преследвана от множество проблеми с коляното, заради които пропусна и Олимпиадата в Сочи преди четири години.\"Със сигурност ще продължа да се състезавам още в Световната купа. Изпитвам удоволствие да карам бързо, да се стремя да стигам лимита на възможностите ми в спускането. Надявам се само да бъда добре физически. Отнема ми много усилия, за да поддържам коляното в състояние за каране в спускането. Честно казано разчитам и на медицинско чудо, за да удължа възможно повече кариерата ми\", каза още тя.Вон съзнава, че очакванията са да спечели титлата в спускането, но не чувства сериозно напрежение, защото е свикнала с позицията на фаворит.Междувременно сънародничката й Микаела Шифрин заяви, че не съжалява за решението си да пропусне спускането, за да се концентрира върху алпийската комбинацията.Шифрин направи силно тренировъчно спускане и финишира пета, но не иска да се преуморява с два старта в два поредни дни и предпочита да съсредоточи усилията си за призово място в комбинацията, която след промяна в програмата бе преместена за четвъртък.", "date": "2018.02.20", "title": "Линдзи Вон се оттегля от олимпиадите"}
{"url": "https://offnews.bg/sviat/pravitelstvoto-v-singapur-razdava-do-s-300-bonus-na-grazhdanite-si-zar-675207.html", "text": "Всички жители на Сингапур на възраст поне 21 години ще получат еднократен бонус в размер между 100 и 300 сингапурски долара благодарение на излишъка в бюджета на страната за 2017 г., който е в размер на S$9,61 милиарда. Това прави между 75 и 227 щатски долара на човек по актуалния курс.Финансовият министър Хенг Суийт Кийт обяви това по време на речта си за бюджета в парламента в понеделник, пояснявайки, че това отразява дългосрочното посвещение на правителството да споделя плодовете на развитието на Сингапур със сингапурците, предава Channel NewsAsia.Сумата ще зависи от дохода на човек. Около 2.7 милиона души отговарят на критериите (да навършват 21 г. през 2018 г. или да по-възрастни) и ще получат бонуса си до края на 2018 г.Тези с годишен доход до 28 000 сингапурски долара ще вземат най-много - S$300. В тази група влизат пенсионираните и студентите. Хората с доход между 28 001 и 100 000 сингапурски долара ще получат S$200 (работещи възрастни). Най-малък бонус - S$100 - се предвижда за тези с доход над S$100 хил. или които притежават повече от един имот.Бонусите ще струват на правителството S$700 милиона.Това ще бъде първото плащане на суми в брой на сингапурците от 2011 г. насам. Същата година, която беше и изборна, 2.5 милиона жители на островната държава получиха между 100 и 800 сингапурски долара на човек, което струваше на правителството S$1.5 милиарда. През 2008 г. то раздаде дивиденти между S$100 и 400 на човек.Друга част от излишъка в бюджета за 2017 г. (5 млрд. сингапурски долара) ще бъде отделена във фонд за железопътната инфраструктура на Сингапур. Намерението е сумата да послужи за новите жп линии, които Сингапур изгражда.", "date": "2018.02.20", "title": "Правителството в Сингапур раздава до S$300 бонус на гражданите си заради излишък в бюджета"}
{"url": "https://offnews.bg/futbol/treniorat-na-levski-sas-schupena-raka-675214.html", "text": "Треньорът на Левски Делио Роси най-вероятно е със счупена ръка. Италианският специалист пусни снимка в Инстаграм, на която се вижда, че е пострадал сериозно.За сега все още не е ясно как точно се случило това, но се очаква инцидентът да не попречи на италианеца да изпълнява служебните си ангажименти начело на \"сините\".На снимката не изглежда треньорът да е притеснен от случилото се, а по-скоро приема философски станалото. Както е известно, следващата среща на Левски е със Септември идния уикенд.Очаква се по-късно днес от ръководството на Левски да съобщят състоянието на Роси и дали той ще води тренировките на \"сините\" тази седмица.", "date": "2018.02.20", "title": "Треньорът на Левски със счупена ръка"}
{"url": "https://offnews.bg/politika/avstrijskiat-kantcler-niama-da-dojde-u-nas-zaradi-zdravoslovni-prichin-675209.html", "text": "Планираното за днес работно посещение на канцлера на Австрия Себастиан Курц се отлага.Причината са внезапно възникнали здравословни причини, съобщиха от правителствения прессцентър. Кабинетите на двамата правителствени ръководители са в процес на уточняване на друга, възможно най-скорошна дата за осъществяване на визитата.Премиерът Бойко Борисов пожелава бързо оздравяване на своя колега, допълниха оттам.По време на посещението си у нас Курц трябваше да се срещне с Борисов, като се очакваше двамата да обсъдят сътрудничеството между двете държави и приемствеността на темите при австрийското председателство на Съвета на ЕС, което ще се случи веднага след приключването на българското председателство. ", "date": "2018.02.20", "title": "Австрийският канцлер няма да дойде у нас заради здравословни причини"}
{"url": "https://offnews.bg/sviat/frantcia-s-plan-za-zashtita-na-valtcite-675203.html", "text": "Френското правителство представи план за защита на популацията на вълците в страната, предаде БТА.По някои оценки от март м.г. в момента във Франция има едва между 265 и 402 вълка.Целта е до 2023 г. вълците в страната да станат 500. Планът разрешава отстрелване на около 10 процента от вълчата популация годишно, под строг контрол от властите, за да се осуетяват нападения над овчи стада. Тази година е разрешен отстрел на 40 вълка.Министерствата на земеделието и на околната среда изтъкнаха, че Франция е задължена от международни конвенции да осигури устойчива вълча популация.Държавата ще отпусне финансова помощ на фермерите за защита на стадата им, включително овчарски кучета и електрифицирани огради.Вълците почти изчезнаха от някои части на Европа заради ловуването през 19-и век, но през последните десетилетия се завърнаха във Франция, Италия и Словения благодарение на по-добрата им защита.", "date": "2018.02.20", "title": "Франция с план за защита на вълците"}
{"url": "https://offnews.bg/ikonomika/prez-1890-g-ikonomikata-ni-e-bila-po-blizo-do-evropa-otkolkoto-e-dne-675199.html", "text": "След 5 века \"робство\" българската икономика е била по-близо до Европа, отколкото е днес, след потурчването на милиарди еврофондове от парите на европейския данъкоплатец за развитието на страната ни.Това се вижда от тази карта и таблица на brilliantmaps, които правят съпоставка на относителния БВП на човек от населението през 1890 година и 2017 г.Само 5 години след съединението на Княжество България с Източна Румелия страната ни е била на 21-о място по икономическо развитие. Зад нас категорично са били държави като Гърция, Русия, Черна гора, Босна и Херцеговина и Сърбия.127 години по-късно обаче страната ни е отстъпила с 2 позиции назад като и Гърция и Русия са успели да ни изпреварят по икономически показатели.Българският БВП на човек от населениението през 1890 година е оценено на 1900 долара и въпреки че днес вече е 19 000 долара, останалите икономики на континента са използвали по-добре последните 127 години, за да се превърнат в по-добро място за живеене.Любопитен факт е, че най-богатата държава в Европа в момента Норвегия през 1890 година е била абсолютен средняк, но е успяла да прогресира от 10-о на 1-о място. Реално викингите са си сменили мястото с най-мощната икономика в края на XIX век - тази на Великобритания.В таблицата са включени данни за БВП на човек от населението в американски долари през 1890 и 2017 г. Данните за миналата година са на МВФ, а оценките за 1890 са доста груби.", "date": "2018.02.20", "title": "През 1890 г. икономиката ни е била по-близо до Европа, отколкото е днес"}
{"url": "https://offnews.bg/politika/redaktirat-novia-antikoruptcionen-zakon-edva-mesetc-sled-priemaneto-mu-675210.html", "text": "ГЕРБ внасят поправки в Закона за противодействие на корупцията и отнемане на незаконно придобитото имущество едва месец след като беше приет на второ четене в Народното събрание.Причината е, че новият антикорупционен закон забранява на общинските съветници да бъдат еднолични собственици, съдружници, членове на управителни, надзорни или контролни съвети на търговски дружества, които имат сключени договори с общината, в която са общински съветници, както и с фирми с общинско участие. С промените се дава гратисен период до 2019 г., в който общинските съветници да спазят изискванията на антикорупциония закон.Преди 10 дни Националната асоциация на председателите на общински съвети се оплака, че антикорупционният закон ѝ налага ограничения, пише в. \"Сега\".С новия закон ограниченията за общинските съветници са изключително разширени, коментира Евгений Мосинов, юрист, общински съветник и председател на Комисията за предотвратяване и установяване на конфликт на интереси към местния парламент в Бургас.", "date": "2018.02.20", "title": "Редактират новия антикорупционен закон едва месец след приемането му"}
{"url": "https://offnews.bg/112/7-avtomobila-i-bager-se-udariha-vav-varna-675204.html", "text": "Верижна катастрофа, при която са се ударили седем автомобила и един багер, е станала тази сутрин във Варна.Инцидентът е станал на бул. „Христо Смирненски” около 8.00 часа тази сутрин, уточняват от пресцентъра на Областната дирекция на МВР.Според първоначалната информация в катастрофата участват 8 моторни превозни средства, като едно от тях е багер.Изясняват се причините и обстоятелствата, довели до инцидента.Пострадала е една жена, която е пътувала в един от автомобилите. Тя е потърсила лекарска помощ. Не се съобщават данни за състоянието ѝ, освен че е била контактна и в съзнание. На мястото на инцидента има екипи на \"Пътна полиция\". ", "date": "2018.02.20", "title": "7 автомобила и багер се удариха във Варна"}
{"url": "https://offnews.bg/politika/dost-osobeno-grozna-e-zabranata-za-polzvane-na-majchin-ezik-po-vreme-675216.html", "text": "Партия ДОСТ излезе с декларация по случай Международния ден на майчиния език, в която се обяви срещу забраната в Изборния кодекс за ползване на майчиния език по време на предизборна кампания.ДОСТ пишат още, че България е изключително лош пример за печатни издания на майчин език. От партията посочват, че телевизионните предавания се изчерпват с петте минути преведени на турски език новини.В своята декларация ДОСТ обръщат внимание на българските училища, в които не е осигурен подобаващ статут и условия за изучаване на майчиния език.Публикуваме пълния текст на декларацията:21 февруари е Международен ден на майчиния език, обявен на Генерална конференция на ЮНЕСКО през Ноември 1991 г. Съхраняването на близо 7000 езика, които съществуват в света, е един от най-важните инструменти за опазване на материалното и нематериалното наследство на човечеството. Този ден е Знакът, че майчиният език е най-силното средство за защита на човека и неговата свише определена неприкосновена идентичност. Затова забраната за изучаването и ползването на майчин език е в основата на всяка дискриминационна и асимилаторска политика и е най-грубото посегателство срещу човешката съкровеност и свобода. Това обуславя неслучайно егидата на ЮНЕСКО.Създаването на нормални условия за изучаване и ползване на майчин език е основен критерий на демокрацията в националните държави в цивилизования свят. За съжаление, България днес, на дванадесетата година от своето членство в ЕС е далече от стандартите на ЮНЕСКО и на Европа за закрила на майчините езици.В българските училища не е осигурен подобаващ статут и условия за изучаване на майчиния език.Упоритият отказ на всички състави на Народното събрание да се приемат предложенията за включване на майчиния език в раздел Задължителна подготовка, тоталната неангажираност на МОН за издаване на нови учебници и учебни помагала представят по същество една дискриминационна политика, в резултат на която броят на изучаващите майчин турски език например падна от над 90 000 през 1992-93 г. на под 10 000 през настоящата учебна година.Особено грозна е забраната в Изборния кодекс за ползване на майчиния език по време на предизборна кампания, за нарушаването на която непрекъснато се налагат глоби на кандидати за народни представители.Република България е изключително лош пример за печатни издания на майчин език. Такива почти няма. Телевизионните предавания се изчерпват с петте минути преведени на турски език новини.На този фон българската държава провежда политика на двойни стандарти – изключително активна и правилна политика на защита на българските малцинства в другите държави (Украйна, Молдова, Сърбия, Чехия, Унгария и др.) и изключително неприемлива, грешна, недемократична политика спрямо собствените си граждани от етническите малцинства.Неслучайно защитата на правото на етническите малцинства да изучават и ползват свободно своя майчин език, е ключов концепт в политическата платформа на партия ДОСТ. Ние сме за:1. Изучаване на майчиния език като задължителен предмет в училище и издаване на нови учебници и учебни помагала за всички класове.2. Незабавна отмяна на забраната за ползване на майчин език в предизборните кампании.Политическият влог на ДОСТ за решаването на този проблем ще бъде резултатът от делото в Съда за правата на човека в Страсбург, заведено от Председателя на ДОСТ г-н Лютви Местан.Освен това ДОСТ категорично настоява България да подпише и ратифицира Европейската харта за регионалните или малцинствените езици на ПАСЕ.В заключение, партия ДОСТ честити Деня на майчиния език и поздравява всички ученици, техните семейства, разбира се, всички учители по майчин език, както и представителите на културно-просветните дружества на малцинствата в България, които в условия на незаинтересованост и неадекватна политика на българската държава полагат непосилни усилия за съхраняване на свещения майчин език, без който е немислимо съхраняването на идентичността и на културното многообразие като обществена ценност.", "date": "2018.02.20", "title": "ДОСТ: Особено грозна е забраната за ползване на майчин език по време на предизборна кампания"}
{"url": "https://offnews.bg/temida/otlozhiha-izbora-na-predsedatel-na-sgs-675218.html", "text": "Изборът за председател на Софийския градски съд (СГС), който трябваше да се проведе днес, бе отложен за неопределено време заради разболяване на единия от двамата кандидати - Светлин Михайлов.Той е информирал със служебна бележка защо не може да се яви на прослушването - снощи по спешност е бил приет в Правителствена болница. Михайлов е бивш председател на съда. Другият кандидат – съдия Евгени Георгиев, беше в сградата на Висшия съдебен съвет.Eдинoдyшнo съдийcĸaтa ĸoлeгия oтложи вота без да насрочи нова дата.Докато изборът бъде проведен, вpeмeнeн пpeдeceдaтeл нa CГC ocтaвa Дecиcлaвa Πoпĸoлeвa.", "date": "2018.02.20", "title": "Отложиха избора на председател на СГС"}
{"url": "https://offnews.bg/112/shest-koli-katastrofiraha-na-izhoda-ot-tunela-za-liulin-675220.html", "text": "Верижна катастрофа с шест автомобила стана на изхода на тунела за столичния ж.к. „Люлин” около 11 ч. днес, пише . Ударите са били леки и за щастие няма пострадали.Движението в посока от центъра към „Люлин” обаче продължава е затруднено и час по-късно.Колите са изтеглени в най-лявата лента, на място са и служителите на пътната полиция.", "date": "2018.02.20", "title": "Шест коли катастрофираха на изхода от тунела за 'Люлин'"}
{"url": "https://offnews.bg/kultura/naj-interesnite-filmi-ot-tcial-sviat-shte-se-boriat-za-nagradata-v-mez-675217.html", "text": "За 16-та поредна година творби на режисьори, които са дебютен или втори филм, ще се състезават в Международния конкурс на София филм фест за голямата награда „София – град на киното”, съдържаща парична премия от 7,000 евро.Иранската социална драма „Блокаж“ („Blockage“) на режисьора Мохсен Гараи идва в София с наградата за най-добър филм в програмата „Нови режисьори“ от фестивала в Бусан ’17, заслужена с впечатляващ разказ за трудния живот на работниците с ниски доходи в днешен Иран. Главният герой е офицер от Техеран, който живее в дома на родителите си. Изправен пред суровата реалност, загубил работата и семейството си в един и същ ден, той е принуден да направи труден избор в живота си. Британският режисьор Джейсън Уингард посещава бежанския лагер в Кале с намерение да направи документален филм за живота там. Но след като на място се сприятелява с хората и се среща с отчаянието им, той решава вместо да снима в „Джунглата“, да привлече във филма си някои от реалните бежанци, представящи собствените си истории от живота. Така се ражда игралният филм „В един друг живот“ („In Another Life“), който разкрива образи от все още продължаващата бежанска криза, за да ни напомни, че всички тези персонажи са хора, не много различни от самите нас. Копродукцията на Армения и Иран „Йева“ („Yeva“) на режисьорката Анахид Абад е била представена с успех на кинофестивала в Монреал през 2017 година. Ситуиран на фона на дългогодишния конфликт в Нагорни Карабах, дебютният филм на Абад проследява преживяванията на Ева (Нарина Григорян), лекар по професия, която бяга заедно с дъщеря си, преследвана с обвинение за смъртта на съпруга й, загинал при подозрителни обстоятелства. „Създаването на „Йева“ бе опит за разказване на универсална човешка история в непознат и неизвестен в културно отношение регион, като искахме резултатът да бъде филм, който да „проговори“ на публиката в целия свят. В моята „омагьосана“ душа на творец може да откриете следи от Сергей Параджанов и Джон Форд, Алфред Хичкок и Били Уайлдър, Ингмар Бергман и Бернардо Бертолучи, Франсоа Трюфо и Акира Куросава, Абас Киаростами, Михаел Ханеке и Майк Лий ... Мисля, че това е достатъчно за един филм – самият факт, че го правя, ми дава кураж да превъзмогна всички трудности“...Унгарският режисьор Арпад Богдан бе селектиран за участие в София Мийтингс със своя проект „Генезис“ („Genesis“) през 2015 година. „Генезис“ разказва поредица от истории, свързана с атаки срещу роми в Унгария през 2008/2009 година, като излага последиците от подобни посегателства върху общността, а също така хвърля светлина върху несъвършенствата на унгарската съдебна система.Испано-аржентинският филм „Срещу вятъра“ („Facing the Wind“) на режисьорката Мерицел Колел разказва история за семейство, чиито членове не могат да комуникират помежду си. Филмът е създаден с обич кинопортрет на традиционния начин на живот, който вече е на изчезване; разказ за пътуване към себе си, от който бихме могли да се научим отново как да живеем и да се обичаме.Дебютният филм на израелската режисьорка Цивия Баркай „Червената крава“ („Red Cow“) е разказ за търсенията на собствен път на една млада жена, израснала под грижите на патриархалния си баща, която съвсем логично изпитва сериозни съмнения към религиозния и утопичен национализъм на общността, подчиняваща се на традициите. Скептицизма и критичното отношение на Бени към околните се засилват след срещата й със самоуверена млада жена, която провокира истинска вихрушка от копнежи и емоции.„На крачка зад Серафима“ („One Step Behind the Seraphim“) на румънския режисьор Даниел Санду е разказ за 15-годишния Габриел, приет в Духовната семинария и решил да стане свещеник. Събитията във филма се развиват в Румъния през 90-те години - време на отчаяна борба срещу икономическите предизвикателства на прехода от авторитаризъм към демокрация.Още един игрален филм ще бъде представен пред публиката като част от програмата на Международния конкурс, но извън конкурса – това е британско-българският „Бандит“ на Август Кинг, който е сценарист, режисьор, продуцент и монтажист, а негов оператор е Светлин Йорданов. В специфичната хорър-драма сюжетът е фокусиран върху премеждията на съвременен балкански мигрант, скитащ из Европа. Той решава да се върне в родината, след като е изтърпял поредната присъда. В бетонната джунгла на родния квартал, той се сблъсква със старите си навици в отчайващ опит да открие сестра си – единствения близък човек, останал между живите.", "date": "2018.02.20", "title": "Най-интересните филми от цял свят ще се борят за наградата в Международния конкурс на СФФ"}
{"url": "https://offnews.bg/kultura/hayes-and-y-s-nov-singal-i-kontcert-v-sofia-675219.html", "text": "След по-малко от месец, за първи път на сцената на Sofia Live Club, ще чуем бързо развиващата се инди рок банда Hаyes & Y. На 10 март групата ще се върне от Манчестър, за да сподели най-новите си парчета пред родна публика в най-големия си концерт досега. От сцената на столичния клуб ще звучат най-новите сингли на бандата, както и добре познатите и харесвани авторски песни на момчетата.След успешния последен концерт на бандата в София, който предизвика сериозен интерес и бе разпродаден, Hаyes & Y решиха да се завърнат пред любимата си публика с още по-мащабно представяне. От сцената на Sofia Live Club ще чуем най-новите сингли „Always So Simple, Always So Cold”, който влезе в ефира BBC Manchester и достигна 13-то място в класацията на Spotify UK Viral Top 50.Бандата ще изсвири на живо и последния си сингъл, озаглавен „The Feeling”, който се излъчи премиерно преди броени дни в националното английско радио BBC Radio 6 Music. Какво още са ни подготвили Hаyes & Y за големия концерт ще разберем на 10 март, а дотогава можете да закупите билети за концерта на цена от 10 лв. при предвартелна продажба и 12 лв. на входа в деня на събитието.", "date": "2018.02.20", "title": "Hаyes and Y с нов сингъл и концерт в София"}
{"url": "https://offnews.bg/obshtestvo/niama-da-ima-voda-na-dve-mesta-v-sofia-675122.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Във връзка с подмяна на спирателни кранове на ул. „Отдих“, кв. „Кумарица“, се налага спиране на водоподаването от 09:00 до 21:00 часа на ул. „Димитър Вачев“, ул. „Заводско шосе“, ул. „Искърско дефиле“, ул. „Китка“, ул. „Банска“, ул. „Отдих“, ул. „Шопска“. Заради прекъсване на сградно водопроводно отклонение на ул. „Искра“, вилна зона „Банкя“, се налага спиране на водоподаването от 10:00 до 16:00 часа на ул. „Искра“, ул. „Кукувица“, ул. „Кос“, ул. „Железничарска“ул. „Средна гора“ от ул. „Искра“ до ул. „Зора“. ", "date": "2018.02.20", "title": "Няма да има вода на две места в София"}
{"url": "https://offnews.bg/obshtestvo/oblachno-mokro-i-vetrovito-shte-e-vremeto-dnes-675168.html", "text": "Дъжд и сняг ще се редуват из страната, вятърът ще духа от североизток.Максималните температури ще са между 3 и 8 градуса, според прогнозата на НИМХ. По морето ще е с градус-два по-топло, но вълните ще се вдигат до 4 бала.В планините ще бъде облачно, ветровито и със слаби валежи от сняг. Ще духа умерен до силен вятър. Максималната температура на височина 1200 метра ще е около минус 2 градуса, на 2000 метра - около минус 5 градуса.Облачното време продължава и утре. Температурите няма да надхвърлят 7 градуса. ", "date": "2018.02.20", "title": "Облачно, мокро и ветровито ще е времето днес"}
{"url": "https://offnews.bg/obshtestvo/pri-vzriv-v-metroto-liagajte-na-poda-ne-gledajte-terorist-v-ochite-675161.html", "text": "При взрив в метрото не бързайте да слизате, защото не се знае дали е прекъснато контактното напрежение на релсите. Ако се намирате в тунел, закрийте устата и носа си, легнете на пода и се придържайте към съветите на машинистите. Това са част от съветите за поведение при терористичен акт или заплаха от такъв, включени в Плана за противодействие на тероризма на Столична община. Документът предстои да бъде гласуван от СОС на 22 февруари, вносител е кметът Йорданка Фандъкова. Ако бъдете взет за заложник от въоръжени лица, не им противоречете и спазвайте указанията им. Не се дръжте предизвикателно, последното нещо, което би искал похитителят, е да се наложи да ви убие. Мъртвият заложник не представлява никакъв коз за водене на преговори, обясняват от СО. Препоръката е да се установява контакт с похитителите - да се поиска вода, храна, лекарства, но търпеливо и в никакъв случай да не се засяга достойнството им. СъветиБъдете внимателни в близост до хара, които са облечени неподходящо за сезона. Следете внимателно мимиките на лицата им. Човек, който се готви да извърши атентат, обикновено изглежда съсредоточен с плътно стиснати устни. Не приемайте подаръци от непознати. На улицата: ако попаднете в тълпа, оставете се тя да ви води, но при удобен случай се откъснете от нея. Разширете ръцете си в лактите, за да може да дишате, ако сте притиснати. Ако сте паднали на земята, опитайте да се изправите, ако не можете, свийте коленете към главата си и прикривайте с ръце главата и тила си. В градския транспорт: при взрив закрийте носа и устата си с дреха и легнете на земята, за да не се задушите. Ако превозното средство, в което се намирате, е превзето от терористи, не ги гледайте в очите и не се вторачвайте в тях. Ако някой от терористите захвърли оръжието си, не го вземайте, защото спецчастите могат да ви помислят за един от терористите. В самолет: дайте на терористите всичко, което ви поискат, приемете тактиката на пасивното съпротивление, не правете резки движения и не повишавайте тон, при стрелба се скрийте зад седалките, не тичайте. Столичният кмет ръководи действията при тероризъм или заплаха на територията на общината,  координирано с Националния оперативен щаб. Степените на готовност за реагиране при терористична заплаха за зелена, жълта, оранжева и червена, последната всъщност вече не е готовност, а реагиране.И при оранжева степен съществува информация за реален риск от терористичен акт. При необходимост се въвеждат ограничения за придвижване на гражданите, посещенията на места, където се събират повече от 50 човека, обществения транспорт и др. ", "date": "2018.02.20", "title": "При взрив в метрото лягайте на пода, не гледайте терорист в очите"}
{"url": "https://offnews.bg/medii/sasho-dikov-si-tragva-ot-bit-675208.html", "text": "Сашо Диков си тръгва от телевизия BiT, съобщи той пред OFFNews.Вчера журналистът е имал разговор с новите собственици, на който - по думите му - не му било предложено нищо конкретно. Затова решил, че вместо да стои там без да прави предаване, е по-добре да си тръгне.Те още не са готови с новата програма. За мен е непонятно защо предприеха този самоубийствен ход, да спрат всички предавания преди да са готови с новите, коментира Диков.Телевизията бе продадена в началото на февруари, а на 9 февруари, с встъпването на новата управа, всички предавания без новините бяха спрени.Очаква се новата програмна схема на BiT да тръгне към средата или края на март. Засега плановете са в нея да има голям дневен блок, от 9 до 17 ч. В него може да влязат и елементи от някои от досегашните публицистични предавания - \"еМисия България\" и \"Код 11-13\".Според вече обявените намерения на новия собственик Миро Янев, BiT ще се развива като интерактивна телевизия, насочена към по-младата аудитория.Към момента не е ясна съдбата на тв студиото в САЩ, където специален кореспондент е дългогодишното лице на Си Ен Ен Ралица Василева. Самото студио също е продадено като част от сделката.Имам разговори за нови проекти, но още е рано да кажа с какво ще се занимавам занапред, споделя журналистът. Плановете му са свързани отново с телевизията.", "date": "2018.02.20", "title": "Сашо Диков си тръгва от BiT"}
{"url": "https://offnews.bg/temida/vss-izbira-shef-na-sada-kojto-gleda-delata-sreshtu-vlastta-675191.html", "text": "Висшият съдебен съвет избира нов председател на Софийския градски съд. Кандидатите да оглавят съда, който гледа делата срещу министри, депутати и магистрати са Светлин Михайлов и Евгени Георгиев. Двамата ще бъдат изслушани от членовете на ВСС днес. Съдийската колегия в съвета трябва да даде поне 8 от 14-те си гласа за един от кандидатите, иначе процедурата ще започне от начало.На 12 февруари Общото събрание на СГС изслуша кандидатите. Тогава след тайно гласуване стана ясно, че 44 съдии са подкрепили Евгени Георгиев, 25 Светлин Михайлов, 13 нито един от двамата, а шестима магистрати са дали глас и за Георгиев, и за Михайлов, който вече бе председател на СГС от 2004 до 2009 . Мястото за председател на СГС се освободи след оставката на Калоян Топалов. ", "date": "2018.02.20", "title": "ВСС избира шеф на съда, който гледа делата срещу властта"}
{"url": "https://offnews.bg/sviat/otkriha-ostankite-na-razbilia-se-iranski-samolet-675212.html", "text": "Откриха останките на разбилия се в неделя ирански самолет. Останките на самолета на авиокомпания \"Асеман еърлайнс\" са открити в планината Дена. Самолетът се разби в неделя заради лоши метеорологични условия. При инцидента загинаха всички 65 души на борда - 59 пътници и 6 души екипаж. Хеликоптер от Корпуса на гвардейците на Ислямската революция е забелязал тази сутрин отломките в югозападния планински масив според говорител на тези елитни войски на техеранските власти, направил изявление пред държавната телевизия, цитиран от Франс прес и БТА.Говорителят на спасителите Моджтаба Халеди уточни, че в планинския район няма как да бъдат изпратени линейки и за мястото вече са заминали спасителни хеликоптери. Според иранския клон на Червения полумесец изваждането на телата на загиналите от останките на машината може да започне още тази вечер, но лошото време в района затруднява дейностите.", "date": "2018.02.20", "title": "Откриха останките на разбилия се ирански самолет"}
{"url": "https://offnews.bg/politika/kantclerat-na-avstria-sebastian-kurtc-pristiga-u-nas-675194.html", "text": "Федералният канцлер на Австрия Себастиан Курц пристига на посещение у нас. Той ще се срещне с премиера Бойко Борисов. Двамата ще обсъдят задълбочаването на двустранните отношения, както и сътрудничеството в рамките на Европейския съюз.Фокусът ще бъде върху приемствеността в темите на българското и австрийското председателство на съвета на ЕС. Виена поема председателството след нас от юли до декември. ", "date": "2018.02.20", "title": "Канцлерът на Австрия Себастиан Курц пристига у нас"}
{"url": "https://offnews.bg/tenis/grigor-dimitrov-e-proveren-nad-14-pati-za-doping-675197.html", "text": "Най-добрият ни тенисист Григор Димитров е бил проверен над 14 пъти за употреба на допинг през 2017 година, става ясно от документ, публикуван от международната федерация по тенис ITF.На толкова проверки са били подложени също лидерите в ранглистата Роджър Федерер, Рафаел Надал и Марин Чилич.Пробите са взимани на турнири, както и в извънсъстезателен период.Бившата номер 1 в света Мария Шарапова е сред най-проверяваните в тениса, което е логично предвид факта, че изтърпя наказание за употреба на мелдоний.Бившата ни първа ракета при дамите Цветана Пиронкова е била посетена от допинг ченгетата около 10 пъти. Повечето от пробите й са взети в извънсъстезателен период, тъй като Цвети пропусна втората половина на 2017 година.", "date": "2018.02.20", "title": "Григор Димитров е проверен над 14 пъти за допинг"}
{"url": "https://offnews.bg/politika/poptodorova-balgaria-niama-polza-da-se-mesi-v-spora-za-imeto-na-maked-675198.html", "text": "България няма полза да влиза в спора за името на Македония, обяви Елена Поптодорова, дипломат и директор по евроатлантическите въпроси в Атлантически клуб, по бТВ. По думите ѝ проблемът с името на нашата съседка трябва да се реши с приемливо за Македония и Гърция име.Според нея България трябва да се възползва от срещата Турция – ЕС, за да се покаже като добър домакин, но не трябва да се забравят отворените въпроси, които имаме с Турция. Според Поптодорова България все още не е в Шенген заради възприятията и представите, които имат другите държави за нас и за региона, които е трудно да се оборят.", "date": "2018.02.20", "title": "Поптодорова: България няма полза да се меси в спора за името на Македония"}
{"url": "https://offnews.bg/kultura/slavi-trifonov-i-ku-ku-bend-s-kontcert-v-london-na-9-iuni-675195.html", "text": "Слави Трифонов и „Ку-ку бенд“ ще изнесат уникален по рода си концерт в музикалния гигант – зала O2 Арина (The O2 Arena), Лондон, на 9 юни тази година, съобщиха от шоуто. Това ще е тяхното трето излизане на сцена в британската столица, след концерта им в зала „Астория“ през 2004 година и след като през 2016 г. българска публика напълни зала Wembley Arena (Уембли Арина) и пя с тях български песни. Затова е и огромно вълнението на екипа при подготовката на този концерт.The O2 Arena е мултифункционална зала с 20 000 места. Тя е най-голямата в Европа и една от най-модерните зали в света, разполагаща с огромни технически ресурси. В нея е играл Григор Димитров, а изпълнители от ранга на Браян Адамс, Шакира, Деми Ловато и Кейти Пери ще напълнят залата в дните около концерта на \"Ку-ку бенд\". Именно на тази забележителна сцена Майкъл Джексън планираше да изнесе последните си десет концерта през 2009–2010 година. Повече от половин година са текли преговорите за концерта, разказа музикалният продуцент Евгени Димитров, като, по думите му, за успешния им завършек е помогнал концертът в зала Уембли Арена, който Слави и „Ку-ку бенд“ изнесоха преди две години в Лондон. Евгени Димитров увери, че по подготовката на концерта се работи с най-големите световни компании за техническо обезпечаване.Билетите ще бъдат пуснати в продажба на 23 февруари в 9 часа лондонско време (11 българско). Билети ще могат да бъдат закупени по електронен път от сайта на зала The O2 Arena, от Amazon Tickets и в магазините от веригата Bulgarian food – Vintex BG в Лондон. Информация за продажбата на билетите ще може да бъде намерена на сайта на The O2 Arena, както и на телефон 00447597397062 от 9:00 до 17:00 часа.За 25 години история Ку-ку бенд има издадени 23 албуми. На 3 март ще излезе албум с патриотични песни, който ще бъде подарен на всички български училища и читалища, както и на много неделни училища в чужбина. Дискът ще съдържа 21 песни, техните инструментални версии и книжка с оригиналните пълни текстове. Част от песните в албума са: „Къде си, вярна ти, любов народна“, „Боят настана“, „Вятър ечи, балкан стене“, „Де е България“, „Жив е той, жив е“, „Хубава си, моя горо“, „Изгрей, зора на свободата“, „Идем, идем, сган проклета“, „Ясен месец веч изгрява“, „Мила родино“.", "date": "2018.02.20", "title": "Слави Трифонов и Ку-ку бенд с концерт в Лондон на 9 юни"}
{"url": "https://offnews.bg/politika/afis-ideiata-za-novi-izbori-nabira-skorost-675206.html", "text": "Засилват се нагласите за провеждане на нови парламентарни избори. Това показват данните от  национално представително проучване на Агенция АФИС, осъществено в периода 8-12 февруари 2018 г, при което са интервюирани са пряко „лице в лице“ в домовете им 1010 пълнолетни български граждани.Според социолозите последните им данни показват, че правителството губи доверие сред все повече български граждани. За това влияят няколко фактора - бурните дебати около известната вече Истанбулска конвенция, неспиращите протестите за Пирин, последвалата заплаха за експулсиране на германския евродепутат Ска Келер от страна на вицепремиера Валери Симеонов и ярките престрелки между министър-председателя и президента.Според Афис на пръв поглед в електоралните тенденции не се променят значително през последните месеци и се наблюдава демобилизация на всички електорални групи, а се увеличава делът на негласуващите и аполитичните българи.Към момента водещият партньор в управляващата коалиция ГЕРБ събира подкрепата на 26% от пълнолетното население. Този дял до преди 8-9 месеца (непосредствено след старта на кабинета) е бил около 30 на сто. При левицата тенденцията е е различна – към момента готовите да изберат социалистите са 22,4%, колкото приблизително са били и през лятото на миналата година. Дори се наблюдава минимален ръст в подкрепата. Основната отлика между двете най-големи политически сили е в това, че ГЕРБ очевидно губи избиратели, а БСП не прибавя съществено такива. Случващото се при другите политически формации не е коренно различно. Забелязва минимален, но постоянен спад при Воля (към този момент подкрепа от 2,5%), което поставя нейното присъствие в един следваща парламент под въпрос.Покрай актуалните събития и поредица от скандали няма как да не обърнем повече внимание на случващото се с Обединените патриоти. При тях спадът е видим и отчетлив. Към момента едва 3,8 на сто от българите декларират подкрепа за националистите.Преди няколко месеца този дял е бил малко над 6%. Нещо повече, забелязва се ерозия по отношение на водещите лица на патриотите. Ако доверието във вицепремиера Каракачанов е било 38% в средата на миналата година, то към настоящия момент говорим за малко под 30 на сто. Сходна е ситуацията при другата знакова фигура – вицепремиера Валери Симеонов – спад от 19 на 16 процента. И в двата случая наблюдаваме идентичен процес – затваряне и капсулиране на гласуващите традиционно за националистическите формации и загуба на периферен вот. Като че ли всичко това не е изненада след поредицата от ситуации и остри реакции през последните седмици.ДПС са стабилизирали електоралната си подкрепа, като към момента тя е в порядъка на малко над 7%. Единственият отчетлив и видим резултат е увеличаване дела на негласуващите и колебаещите се. Сумарно това са повече от 35%, което отново ги превръща в най-голямата „(а)политическа сила“. Само преди 8 месеца този дял е бил 25 на сто.С други думи, наблюдаваме общ процес на отлив на политическо доверие и засилване на политическата апатия сред българския избирател, посочват от АФИС.Данните на агенцията показват, че в интервал от 9 месеца все повече български граждани снемат подкрепата си от настоящия кабинет (от 40 на сто през май 2017 до 27 на сто през февруари 2018), като същевременно расте делът на онези, които желаят незабавна оставка и нови избори (от 13% през май миналата година, до 23% сега).Ако тази тенденция се запази до средата на годината, тя ще стигне нивата от периода преди и около президентските избори от 2016 г., когато искащите нов вот надхвърлиха дела на привържениците на тогавашния кабинет. Не без значение е също така фактът, че в момента всеки трети българин предпочита смяна на някои министри в рамките на кабинета, а други 23 на сто са за ново правителство в рамките на сегашния парламент, коментират от АФИС.Така от агенцията стигат до извода, че доверието във властта отново започва да се разклаща и идеята за нови избори набира скорост.Според АФИС в цялата тази пъстра картина от вътрешни и външни фактори не трябва да пропускаме следното. Към момента конфликтът между премиера Борисов и президента Радев се изостря. Одобрението обаче е в полза на държавния глава, който е един от най-рейтинговите политици през последните години. Може би премиерът търси конфликта, за да почерпи от президентската харизма и да компенсира загубата на доверие и одобрение напоследък. ", "date": "2018.02.20", "title": "АФИС: Идеята за нови избори набира скорост"}
{"url": "https://offnews.bg/futbol/kamburov-ostava-v-beroe-dokato-srine-rekord-na-zhekov-675193.html", "text": "Берое ще обяви съвсем скоро бъдещето на нападателя Мартин Камбуров. Това разкри спортният директор на клуба Валентин Грудев пред \"Тема Спорт\". 37-годишният Камбуров ще подпише договор със заралии и за следващия сезон.През уикенда той се разписа веднъж при 4:1 над Черно море и вече еднолично е №2 във вечната ранглиста на голмайсторите в Първа лига със 197 попадения.\"Камбуров работи много добре за Берое. Поздравявам го и за това, че изпревари Наско Сираков по голове и пред него остана само Петър Жеков. Имаме стратегия за него, може да се каже, че сме взели решение за бъдещето на Камбуров. В близко време ще го обявим\", каза Грудев.\"С изключение на 10-15 минути срещу Черно море, които показаха, че влизаме трудно в срещите, съм доволен от видяното във Варна. Владеехме инициативата през цялото останало време и създадохме много положения.Реализирахме цели 4 и не можем да сме по-доволни. Поздравления и за хеттрика на Педро Еуженио, който беше отличен в този мач. Този успех ни даде голямо самочувстие\", добави Грудев.", "date": "2018.02.20", "title": "Камбуров остава в Берое докато срине рекорд на Жеков"}
{"url": "https://offnews.bg/politika/andrej-rajchev-patriotite-niama-da-se-razpadnat-no-mozhe-da-se-iavia-675202.html", "text": "Категорично няма да се стигне до разпад сред „Обединените патриоти“ или управляващата коалиция, управлението към момента въври изключително гладко.Така социологът Андрей Райчев коментира пред радио \"Фокус\" напрежението сред Патриотите.Според Райчев тримата лидери на \"Обединените патриоти\" идеологично нямат различния, но личните цели и представи за бъдещето се разминават. Райчев каза още, че вицепремиерът Валери Симеонов и министър Красимир Каракачанов са заложили на една и съща стратегия. „И двамата са заложили на една и съща идея, но те са доста различни хора. И двама се държат политически естествено, те не показват някакъв сътворен личен образ, а и двама са решили да заложат политическото си бъдеще, бидейки такива, каквито са, и ако хората ги искат, да продължат. Особено това се отнася до Валери Симеонов. Той е най-яркият пример от гледна точка на изявления, на конфликтност, понякога и на скандалност. Той смее да влиза до крайност в конфликти. Но това не е някаква компенсация на нещо – „ако ме искате такъв, аз ще ви управлявам“, това е репликата“, обясни той.Андрей Райчев смята, че въпреки липсата на сериозно напрежение сред коалицията на ОП, е напълно възможно на предстоящите европейски избори през 2019 година те да се явят поотделно. \"Акцентът сега е към европредседателството и извличането на ползи за страната ни от него, което не предполага сериозни политически сътресения', каза още социологът.", "date": "2018.02.20", "title": "Андрей Райчев: Патриотите няма да се разпаднат, но може да се явят отделно на евровота"}
{"url": "https://offnews.bg/politika/tcvetanov-borisov-niama-biznes-otnoshenia-s-peevski-prezidentat-mu-z-675200.html", "text": "Президентът Румен Радев завижда на премиера Бойко Борисов за външнополитическите му успехи. Така шефът на парламентарната група на ГЕРБ Цветан Цветанов обясни въпроса на Радев, отправен задочно към Борисов, дали се среща с депутата от ДПС Делян Пеевски, има ли общи бизнес интереси с него и печелят ли фирми около Пеевски обществени поръчки. Борисов отрече. По думите на заместника му по бТВ днес отговорът показа \"изключително голямо държавническо поведение\".\"Наблюдавах президента много внимателно - той изглежда притеснен и може би търси провокация. Не може да реализира ангажиментите, които е поел. Защо не говори за Елена Йончева, негов съветник, за която се оказа, че е имала партньор, с който са източвали КТБ?\", коментира Цветанов. Твърдението за бизнес отношения между Бойко Борисов и Делян Пеевски е несъстоятелно, обяви зам.-председателят на ГЕРБ.\"Това е манджа, която може да бъде претопляна през годините. Премиерът многократно е заявявал, че няма нищо общо. Когато държавният глава хвърля такива обвинения, има компетентни институции...\", каза още Цветанов.А защо всички се отричат от Пеевски, след като той е само един депутат, зам.-председателят на ГЕРБ уточни: \"Имаше обвинения за бизнес интереси, аз за това говоря. Когато президентът няма аргументи, минава на нападки. Това аз го оприличавам в политиката като завист. Зад скандала с шефа на Националната здравноосигурителна каса (НЗОК) проф. Камен Плочев зам.-председателят на ГЕРБ вижда политическа провокация.Той уточни, че съдбата на шефа на касата ще се решава след среща на парламентарната група със здравния министър Кирил Ананиев и после, ако се налага – с Плочев. Настоящият управител на НЗОК бил предложен от отстранения здравен министър проф. Николай Петров.", "date": "2018.02.20", "title": "Цветанов: Борисов няма бизнес отношения с Пеевски, президентът му завижда"}
{"url": "https://offnews.bg/politika/ministar-i-voenni-se-sabraha-za-da-si-kazhat-che-armiata-se-nuzhdae-675229.html", "text": "Армията трябва да бъде ресурсно осигурена, за да бъде ефективна и през 2018 г. практически модернизацията трябва да започне, тъй като тя е закъсняла. В същото време проблем остава недостигът на военни и за това се подготвят законодателни промени за въвеждане на доброволна военна служба.Тези изводи бяха направени по време на Годишната конференция на началника на отбраната в София. До голяма степен тези изводи бяха направени , който първоначално беше изготвен от  на Огнян Герджиков, но редактиран по-късно по настояване на новия министър на отбраната Красимир Каракачанов. В документа се посочваше, че армията изпълнява конституционните си задължения, но при системен финансов недостиг и остаряла бойна техника. Само няколко месеца по-късно парламентът, по настояване на депутати от ГЕРБ, рестартира процедурата по избор на нов тип боен самолет, което за . В сряда пред висшия команден състав военният министър наблегна на темата за повишаване на разходите за отбрана и решаване на проблема с недостига на личен състав. В същото време председателят на комисията по отбрана и бивш командир на ВВС и депутат от ГЕРБ Константин Попов заключи, че тази година практически трябва да бъдат стартирани проектите за модернизация. Според него за модернизацията вече няма време:Каракачанов пък наблегна на идеята си за въвеждане на доброволната военна служба. По думите му, за да бъдат въоръжените сили гарант за сигурността, усилията трябва да бъдат съсредоточени към подготовката на достатъчно хора за отбраната на страната. Според него военната подготовка освен, че ще реши проблема с недостига на войници, но ще отвори \"възможността за едно правилно възпитание на младото поколение и получаване на необходимата подготовка\".", "date": "2018.02.20", "title": "Министър и военни се събраха, за да си кажат, че армията се нуждае от техника и войници"}
{"url": "https://offnews.bg/zimni/stiskame-paltci-za-smesenata-shtafeta-na-20-fevruari-675192.html", "text": "Българското участие на олимпийските игри в Пьонгчанг се подновява днес, 20 февруари, с участието на смесената ни щафета в биатлона.В нея се очаква да бъдем представени от Красимир Анев, Владимир Илиев, Емилия Йорданова и Даниела Кадева. Стартът е от 13:15 часа.На 22-и предстои женската щафета. Българският състав е ясен, след като Милена Тодорова вече си тръгна от Пьонгчанг. Щафетата при мъжете е на 23-и.Пълната програма за 20 февруари:02:05 - Кърлинг (мъже): Великобритания - Норвегия02:05 - Кърлинг (мъже): Япония - Канада02:05 - Кърлинг (мъже): Южна Корея - Швейцария02:05 - Кърлинг (мъже): Италия - Швеция03:00 - Фигурно пързаляне: танцови двойки, волна програма03:30 - Фрийстайл ски (жени): халфпайп, финал05:10 - Хокей на лед (жени): Швеция - Южна Корея, мач за 7-о място05:10 - Хокей на лед (мъже): САЩ - Словакия06:00 - Фрийстайл ски (мъже): халфпайп, квалификации07:05 - Кърлинг (жени): Канада - Китай07:05 - Кърлинг (жени): САЩ - Южна Корея07:05 - Кърлинг (жени): Великобритания - Япония09:40 - Хокей на лед (жени): Швейцария - Япония, мач за 5-о място09:40 - Хокей на лед (мъже): Словения - Норвегия12:00 - Ски северна комбинация, ски скокове голяма шанца, мъже12:00 - Шорттрек (жени): 1000 м, квалификации12:45 - Шорттрек (мъже): 500 м, квалификации13:05 - Кърлинг (мъже): Швейцария - САЩ13:05 - Кърлинг (мъже): Норвегия - Италия13:05 - Кърлинг (мъже): Япония - Дания13:15 - Биатлон: смесена щафета (2x6 км + 2x7,5 км)13:23 - Шорттрек (жени): щафета 3000 м, финал13:50 - Бобслей (жени): двойки, първи манш14:10 - Хокей на лед (мъже): Финландия - Южна Корея14:10 - Хокей на лед (мъже): Швейцария - Германия14:45 - Ски северна комбинация, ски бягане 10 км15:01 - Бобслей (жени): двойки, втори манш", "date": "2018.02.20", "title": "Стискаме палци за смесената щафета на 20 февруари"}
{"url": "https://offnews.bg/sviat/tcentralniat-banker-na-latvia-razsledvan-za-iskane-na-100-hil-pod-675213.html", "text": "Латвийската агенция за борба с корупцията освободи от ареста управителя на Централната банка на Латвия срещу гаранция от 100 хил. евро, внесена от негов приятел. Илмар Римшевич бе арестуван в дома си в събота в рамките на разследване, което трябва да установи дали той е поискал подкуп в минимален размер 100 000 евро. През това време домът и офисът му бяха претърсени.Римшевич, който е начело на централната банка от 2001 г., отхвърля обвиненията, заяви адвокатът му, цитиран от Би Би Си.В същото време централната банка обяви политика на нулева толерантност към корупцията и съдейства на разследването.Антикорупционната агенция на страната уточни, че криминалното разследване не е свързано с обвиненията за пране на пари срещу третата по големина банка в страната - ABLV, отправено от САЩ, след като подобна версия бе разпространена чрез агенция Ройтерс.Миналата седмица САЩ обвиниха ABLV в нарушение на санкциите срещу Северна Корея, като е позволила транзакции, свързани с оръжейната програма на Северна Корея. Европейската централна банка реагира на обвиненията, като блокира всички плащания на ABLV, което принуди банката да търси спешна финансова помощ, като помоли Латвийската централна банка за заем от 480 млн. евро срещу залог от ценни книжа. Централната банка реши да отпусне 97,5 млн. евро.Междувременно втора латвийска банка - Norvik - предприема действия срещу държавата, като твърди, че \"високопоставен латвийски служител е злоупотребил с позицията си и е искал подкупи.Скандалът провокира министър-председателят Марис Кучинскис да свика извънредно заседание на кабинета. По-рано той увери, че Римшевич не представлява заплаха за националната сигурност, но също така го призова да подаде оставка.\"Не мога да си представя, че управителят на Банката на Латвия, задържан по толкова сериозни обвинения, би могъл да продължи да работи\", заяви премиерът по латвийска телевизия, цитиран от Би Би Си.Срещу Римшевич официално не са повдигнати обвинения.", "date": "2018.02.20", "title": "Централният банкер на Латвия, разследван за искане на €100 хил. подкуп, излезе от ареста"}
