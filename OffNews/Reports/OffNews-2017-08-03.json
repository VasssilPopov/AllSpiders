{"url": "https://offnews.bg/futbol/botev-plovdiv-otpadna-ot-liga-evropa-662026.html", "text": "Ботев Пловдив загуби от Маритимо с 0:2 в реванша от третия предварителен кръг на Лига Европа. На \"Ещадио дос Барейрос\" футболистите на треньора Николай Киров не успяха да постигнат рекорд в своята история и за пръв път да отстранят трети пореден съперник в евротурнирите.Както е известно, първата среща в България завърши 0:0. Ботев започна страхотно мача и дори можеше първи да отбележи.Още в 4-ата минута Омар Косоко пробва удар от дистанция, но топката излезе в аут. Три минути по-късно домакините пробваха центриране, но Иван Чворович се намеси и улови.В 34-ата минута главният рефер Сърджан Йованович отсъди спорна дузпа. Мартинш центрира от фаул в наказателното поле на Ботев, където Пламен Димов изблъска с ръце в гърба Родриго Пиньо, който падна и съдията свири дузпа за домакините. Зад топката застана Пиньо, който прати кълбото в мрежата на \"канарчетата\".В началото на второто полувреме Маритимо нокаутира гостите от Пловдив. Рикардо Валенте завърши мощна контраатака на домакините с голов удар по диагонал в наказателното поле - 2:0.В края на двубоя Фернандо Виана се опита да отбележи почетно попадение, но шутът му мина далеч от целта. Това бе и последната интересна ситуация на стадион \"Ещадио дош Барейрош\".Трябва да се отбележи, че срещата пропусна звездата на Ботев Тодор Неделев, който лекува контузия. Омар Косоко пък изигра можи би последния си двубой за пловдивчани, като най-вероятно той ще бъде продаден в чужбина.Все пак футболистите на Николай Киров заслужават само суперлативи за представянето си в Европа този сезон.", "date": "2017.08.03", "title": "Ботев Пловдив отпадна от Лига Европа"}
{"url": "https://offnews.bg/112/arestuvaha-aptekar-v-sofia-prodaval-svobodno-morfin-i-rivotril-662016.html", "text": "Полицаи обискираха аптека на софийския булевард \"Константин Величков\" заради съмнения, че там се продават свободно лекарства, за които се изисква специална рецепта, предаде БНР. Акцията на полицията и в момента е в ход. Аптеката е затворена, а полицаите я претърсват.От СДВР потвърдиха пред БНР за операцията, като уточниха, че става дума за действия след получен сигнал от граждани.По неофициална информация са задържани трима души - един фармацевт и двама клиенти, заловени в момент, в който си купували морфин и ривотрил. Тези медикаменти се продават срещу зелена рецепта.", "date": "2017.08.03", "title": "Арестуваха аптекар в София, продавал свободно морфин и ривотрил"}
{"url": "https://offnews.bg/futbol/propadna-transferat-na-simeon-slavchev-v-birmingam-662012.html", "text": "Българският национал Симеон Славчев няма да играе за английския Бирмингам Сити. Мениджърът на тима Хари Реднап се отказа от привличането на родния национал.Славчев се връща в португалския Спортинг Лисабон, с който има договор до лятото на другата година, като от тима ще продължават да търсят варианти за бъдещето му.Халфът беше на проби в Бирмингам и игра в контролите с Кидърминстър и с Оксфорд Юнайтед. Другият футболист, който също си опита късмета там е анголският защитник Алонсо, който също се връща в отбора си Рекреативо ди Либоло.Според някои медии, много е вероятно националът да бъде пратен в друг отбор от португалската лига срещу минимална сума и с голям процент от следващ трансфер. Такива варианти за него могат да бъдат отборите на Витория Гимараеш и Спортинг Брага.Във форумите доста фенове се изказват положително за Симеон. Един от тях споделя, че \"е глупаво да се гони играч, който никога не е получил шанс\".Друг го подкрепя с думите, че \"играч от страна със 7 милиона население и дала страхотни футболисти заслужава да получи поне 10 мача кредит в първия отбор\".", "date": "2017.08.03", "title": "Пропадна трансферът на Симеон Славчев в Бирмингам"}
{"url": "https://offnews.bg/sviat/tramp-otnosheniata-mezhdu-sasht-i-rusia-sa-na-nevizhdano-opasno-nivo-662011.html", "text": "Президентът на САЩ Доналд Тръмп написа в Туитър, че отношенията между Вашингтон и Москва са на \"невиждано досега опасно ниво\" и хвърли вината за това на Конгреса, който преди дни втвърди санкциите срещу Русия.\"Нашите отношения с Русия са на невиждано досега опасно ниво. За това можете да благодарите на Конгреса, на същите тези хора, които не могат дори да ни осигурят медицинско застраховане\", пише Тръмп, цитиран от Франс прес и БТА.Коментарът на Тръмп в Туитър е поместен ден след като той подписа закона за новите санкции срещу Русия - действие, определено от Москва като пълномащабна търговска война и слагащо край на надеждите за по-добри отношения с правителството на Тръмп.Вчера Тръмп подписа закон, с който, по искане на Конгреса, се въвеждат нови икономически санкции срещу Русия, но веднага се дистанцира от този по думите му \"много несъвършен\" текст, който може да провали усилията за затопляне на отношенията с Москва.Русия заяви, че мярката е опасна и може да разклати стабилността в света. Москва не изключи възможността да предприеме и други ответни мерки, освен изгонването на няколкостотин американски дипломати.Тези санкции, които засягат най-вече руския енергиен сектор, целят да накажат Москва след обвиненията за намеса в американските президентски избори, както и за анексията на Крим и руските действия в Украйна. Текстът санкционира също така Иран и Северна Корея.\"Законът остава много несъвършен\", се заяви Тръмп в комюнике, след като постави подписа си под документа далеч от обективите на камерите. Той не се е чувал с руския си колега Владимир Путин преди обнародването на закона, уточни Белият дом.\"Ограничавайки полето на действие на изпълнителната власт, този закон пречи на САЩ да сключат добри споразумения за американския народ и ще сближи Китай, Русия и Северна Корея\", заяви той по отношение на въведения от парламентаристите механизъм, които си издействаха правото да застанат на пътя на президента, ако някога реши да отмени санкциите срещу Москва.\"Въпреки тези проблеми, обнародвам този закон в името на националното единство\", каза Тръмп.Още в петък, без да чака подписа на Тръмп, Москва обяви бъдещо драстично съкращаване на американското дипломатическо присъствие на руска територия. Вашингтон трябва да намали от 1 септември с две трети персонала си с посолството и консулствата.", "date": "2017.08.03", "title": "Тръмп: Отношенията между САЩ и Русия са на невиждано опасно ниво"}
{"url": "https://offnews.bg/kultura/daily-noise-club-i-nemtcite-ot-audiowolf-shte-sa-gosti-na-kontcerta-na-662007.html", "text": "Българската рокендрол банда Daily Noise Club и немската стоунър рок банда Audiowolf са специалните гости на концерта на американските рокери Lord Bishop Rocks в София на 6 септември 2017г. в клуб Live & Loud.Daily Noise Club имат зад гърба си почти двадесетгодишен стаж на сцената. Бандата е свирила на концерти и фестивали с Аntrax, Megadeth, Adam Bomb и много други.Държавите, през които са минавали турнетата на групата са Великобритания, Германия, Нидерландия, Франция, Белгия, Гърция, Сърбия, Хърватска, Унгария и други.Audiowolf са стоунър / гръндж рок банда от Германия. Групата е създадена през 2012г. и има зад гърба си един дългосвирещ албум и няколко турнета из Европа.Концертът на трите банди е с начало 20:00ч. Билетите са на цена 15лв. и се продават в системите на EVENTIM и eticketsMall. В деня на събитието цената им ще бъде 20лв. Вратите на клуба ще бъдат отворени в 20ч., а концертът е са начален час 20:30ч.За повече информация посетете .", "date": "2017.08.03", "title": "Daily Noise Club и немците от Audiowolf ще са гости на концерта на Lord Bishop Rocks"}
{"url": "https://offnews.bg/obshtestvo/predadohme-na-ispania-8-balgari-uchastvali-v-kanal-za-trafik-na-hora-662014.html", "text": "8 български граждани бяха предадени на властите в Испания за участие в канал на трафик на хора. Днес те бяха изпратени на летището в София, а процедурата по предаване се извърши със съдействието на служители на бюро в дирекция „Международно оперативно сътрудничество“ съгласно Европейска заповед за арест, издадена от Кралство Испания. Осемте българи бяха качени във военен самолет, изпратен специално за целта.Те бяха установени като участници в организирана престъпна група за трафик на хора с цел сексуална експлоатация в Испания, Германия и Швейцария в хода на проведена на 26 юни т.г. международна операция с название „Европа“, реализирана след разследване, започнало в края на 2015 г. и интензивен обмен на оперативна информация.В операцията взеха участие служители на ГДБОП, Специализираната прокуратура, както и Централната бригада за трафик на хора при Генералната дирекция на полицията в Испания.В процеса на работа бе създаден съвместен екип за разследване, у нас бе образувано досъдебното производство , проведени бяха редица координационни срещи за конкретизиране на задачите на всяка част на екипа, както и датата за съвместната реализация.Бяха изпратени 16 европейски заповеди за арест. В хода на проведените действия на територията на страната бяха извършени процесуално следствени действия на 17 адреса и иззети множество документи, пари, накити, мобилни телефони, часовници и др. вещи. Тогава бяха задържани и осем участници в престъпната група. По същото време в Испания бяха извършени претърсвания на 21 адреса, където испанските полицаи откриха също голямо количество пари, накити, часовници, упойващи и наркотични вещества, български регистрационни табели и мобилни телефони. Задържаха и лица, съпричастни към престъпната дейност на групата.Бе изяснена и схемата, по която е работила организираната престъпна група. В по-голямата си част набирането на жертвите у нас се е извършвало чрез измама, възползвайки се от техния социален статус. Пристигайки в Испания, групата налагала своите условия на експлоатация върху тях, като не се е колебаела да използва насилие и заплахи.Жените били принуждавани да крадат пари, кредитни карти и ценности от клиентите си, които след това са продавани на нелегалния пазар. Групата работела при строго установени йерархични нива и имала пълен контрол над проституцията в района на Марбея. Първи помагачи на лидерите се явявали тези, които осъществявали указанията им на територията на Испания. Установено е, че част от парите, получени от престъпната дейност, бивали декларирани като приходи от продажба на животни и се използвали за закупуване на движими и недвижими вещи. В групата се включвали и други помагачи, част от които и шофьорите, превозвали жертвите, управителки на домовете в Пуерто Банус, както и получателите, чрез които се извеждала открадната стока.", "date": "2017.08.03", "title": "Предадохме на Испания 8 българи, участвали в канал за трафик на хора"}
{"url": "https://offnews.bg/obshtestvo/udarni-proverki-na-kamping-koral-tarsiat-turisti-narushiteli-662013.html", "text": "И тази година Община Царево погна къмпингарите на плаж „Корал“ и местността около него. Днес служители на местната администрация правеха замерване къде са разположени караваните и палатките. Не гоним почиващите, това е небходимо заради споровете, които възникват със собствениците на земи в района, казва кметът Георги Лапчев. Фирми твърдят в свои заявления до общината, че не имотите им не се ползват, затова и не генерират смет. „“, казва Лапчев.Той посочва, че всички собственици, включително испанската компания „Ибердрола“, са изпратили сигнали, че туристите са навлезли в техните територии и настояват да бъдат изгонени. Лапчев посочи, че общината няма ангажимент да им пази имотите, работа е на собствениците да си оградят терена. Сигнали имало и до полицията, която участва в проверката днес. По документи, ток и вода в района не би трябвало да има, защото партидите са закрити. И миналата година, и тази, електроенергия и вода се доставят. Кабели за ток и маркучи с вода са вкопани в пясъка. С електроенергия се захранват сателични чинии, забити в земята, готварски котлони, тостери, микровълнови печки. Марио Тенев, който почива на мястото, обясни, че имал устно съгласие от един от собствениците на имот в района, че може да го ползва, докато започне някога строеж. Мъжът поясни, че е платил курортна такса в Община Царево – 67.20 лв. за два месеца, за което показа и документ.„, каза мъжът. Той обясни, че електроенергията му идва от соларна батерия, а вода използвал от кладенец. Други останаха недоволни от присъствието на журналисти. Отрекоха, че са разположили върху дюни, ток и вода не ползвали. Наличието на тостер, обясниха с твърдението, че е „бил на плажа“. Междувременно, във Фейсбук – групата „Да запазим Корал“ сигнализираха, че полицаи обикаляли гората зад плажа и искали да се плаща, но не поясняват за какво са им искани пари.", "date": "2017.08.03", "title": "Ударни проверки на къмпинг Корал, търсят туристи нарушители"}
{"url": "https://offnews.bg/112/kola-se-udari-v-tir-na-hemus-edin-zagina-662010.html", "text": "Тежка катастрофа отне живота на човек и прати друг в болница с тежки травми. Инцидентът е станал на АМ \"Хемус\" малко след 13:30 часа, информират от пресцентъра на МВР.Катастрофата е станала в посока София, на разклона за Невша.Според първоначалните данни, при завършване на менвра за изпреварване, лек автомобил „Шкода” с чуждестранна регистрация се е ударил в камион „Рено”, пътуващ попътно, след което е попаднал в отводнителната канавка.В болнично заведение, около 16:00 часа, е починал един от двамата мъже, пътували в автомобила. Другият също е настанен в МБАЛ „Св. Анна” със сериозни травми.В момента се извършва оглед в района. Изясняват се причините и обстоятелствата, довели до инцидента. Не се налага отклоняване на движението.", "date": "2017.08.03", "title": "Кола се удари в ТИР на Хемус, един загина"}
{"url": "https://offnews.bg/izvan-terena/krasavitcata-aleksis-ren-prodalzhava-da-vzriviava-sotcialnite-mrezhi-662004.html", "text": "Американският модел за бански костюми Алексис Рен, която е и сърфистка, продължава да радва почитателите си с горещи снимки в социалната мрежа Инстаграм.Съдейки по фотосите, красавицата продължава със здравословния си начин на живот, който определено й се отразява много положително.Съвсем наскоро Алексис се похвали в Инстаграм, че е лице на мъжкото списание \"Максим\" за месец август. Тук няма съмнение, че изданието има вкус.Преди месец една от снимките в профила на красавицата предизвика огромна вълна от реакции в социалната мрежа, като за броени минути събра стотици хиляди харесвания.Посланието към фотоса е повече от предизвикателно: \"Захапи ме\". Все още не е ясно към кого е адресиран този коментар, но със сигурност е късметлия.", "date": "2017.08.03", "title": "Красавицата Алексис Рен продължава да взривява социалните мрежи (снимки)"}
{"url": "https://offnews.bg/obshtestvo/trima-ot-sofia-v-bolnitca-zaradi-zhegite-662018.html", "text": "Двадесет души са потърсили помощ в „Пирогов“ заради жегите, налегнали столицата в последните дни. От болничното заведение съобщават, че са приети трима пациенти за лечение, предаде БГНЕС.Заради прекалено високите температури в много градове на страната се раздава минерална вода.В столицата това се прави от 13 ч. днес на пл. „Св. Неделя“ и Орлов мост. Водата се раздава до изчерпване на наличностите.Синоптици прогнозират, че високите температури ще продължат и през следващите дни. На много места се очаква те за достигнат 40 градуса на сянка. В Северозападна и част от Централна България за петък се очакват опасно високи температури.", "date": "2017.08.03", "title": "Трима от София в болница заради жегите"}
{"url": "https://offnews.bg/leka-atletika/evrosport-izlachva-vsiaka-sekunda-ot-svetovnoto-parvenstvo-po-leka-atl-662001.html", "text": "Пет години по-късно най-добрите атлети в света отново ще направят зрелищно представление в Лондон. През 2012-а британската столица прие олимпийските игри, а в следващите 10 дни (4-13 август) ще домакинства на 16-ото световно първенство по лека атлетика.Както винаги Евроспорт ще покаже надпреварата от първата до последната секунда и ще предложи на зрителите интересни мнения, интервюта, исторически факти и статистика.В края на всеки състезателен ден ще има специално шоу с олимпийските и световни шампиони Джонатан Едуардс (троен скок) и Грег Ръдърфорд (скок дължина). Едуардс, който държи световния рекорд в тройния скок от 1995-а, ще бъде активен и в микс-зоната със светкавични интервюта.Световното първенство в Лондон е обявено като последния голям форум за Юсейн Болт, който ще сложи край на изумителната си кариера с бягания на 100 м и 4х100 м. За негов заместник на трона е сочен олимпийският и световен шампион и рекордьор на 400 м Уейд ван Нийкерк. 25-годишният южноафриканец ще гони златен дубъл на 200 и 400 м, а това е постигано досега само един път на световно – от Майкъл Джонсън в Гьотеборг през 1995 г.Българският отбор за Лондон е съставен от осем атлети. В последния момент спортист №1 на България за 2016-а Мирела Демирева получи покана от световната федерация.Олимпийската и европейска вицешампионка в скока на височина не покри норматива за участие, но това направиха само 20 атлетки и ИААФ допълни квотата от 32 с покани.Ивет Лалова (100 и 200 м), Габриела Петрова (троен скок), Радослава Мавродиева (гюлле), Митко Ценов (3000 м с пр.), Тихомир Иванов (скок височина), Момчил Караилиев и Георги Цонов (троен скок) са останалите ни участници в първенството.", "date": "2017.08.03", "title": "Евроспорт излъчва всяка секунда от Световното първенство по лека атлетика"}
{"url": "https://offnews.bg/sviat/transseksualen-mazh-rodi-momche-662015.html", "text": "Транссексуален мъж от Портланд, Орегон, роди момче, съобщи \"Еuronews\".Тристан Рийз е роден като момиче през 1983 г., но след години хормонална терапия успява да смени пола си, запазвайки само половите си органи. Партньорът му Биф Чаплоу сподели видео, в което двамата са в болницата, в което Чаплоу казва: \"Ако някой ти каже, че мъж не може да роди, покажи му това видео\", а зад него Рийз казва: \"защото го направих и е невероятно\".През 2011 г. двойката осиновява племенника и племенницата на Рийз, но по-късно решава, че е време да си направи свое дете.", "date": "2017.08.03", "title": "Транссексуален мъж роди момче"}
{"url": "https://offnews.bg/futbol/transferat-na-veka-e-fakt-nejmar-se-otkupi-ot-barselona-662022.html", "text": "Най-грандиозният трансфер в историята на футбола е на стъпка от осъществяването си. Бразилецът Неймар вече не е играч на Барселона, след като неговите адвокати са превели 222 милиона евро в касата на каталунците, колкото е откупната клауза в договора му с “блаугранас”.Контрактът на практика вече е прекратен, като бразилската звезда вече е свободен да сложи подписа си върху договор с Пари Сен Жермен. Това се очаква да стане още утре, петък.“Този следобед представители на Неймар посетиха офисите на клуба и от името на футболиста преведоха 222 милиона евро като компенсация за прекратяването на договора между двете страни. Барселона ще преведе цялата информация за извършената операция на УЕФА, за да бъде разследван случаят”, пише в официалното комюнике на сайта на Барселона.В Париж празнуват, като дори президентът на републиката Еманюел Макрон поздрави ПСЖ за грандиозната сделка и изтъкна, че с Неймар френската Лига 1 ще стане много по-привлекателно място.", "date": "2017.08.03", "title": "Трансферът на века е факт, Неймар се откупи от Барселона"}
{"url": "https://offnews.bg/sviat/opozitciata-v-makedonia-s-hibridna-kampania-sreshtu-dogovora-za-priate-662017.html", "text": "ВМРО-ДПМНЕ, най-голямата опозиционна партия в македонския парламент, започна агресивна кампания срещу договора за приятелство с България.Парадоксално е, че атаката идва директно от партията, водена от Никола Груевски - в продължение на десетилетия ВМРО-ДПМНЕ беше заклеймявана в Скопие, че е пробългарска формация, особено по време на управлението на Любчо Георгиевски. ДПМНЕ е и асоцииран член на Европейската народна партия. В момента обаче позициите ѝ напомнят политическата риторика на Кремъл и официален Белград.От трибуната на СобраниетоНародът на Република Македония е в паника, защото СДСМ започна промяна на историята на македонската държава. Народът на Република Македония е в паника, защото се съгласихте да промените нашето минало, защото се съгласихте да пренаписвате учебниците по история, заяви днес от трибуната на македонския парламент депутатът от ВМРО-ДПМНЕ Ане Лашкоска.Всъщност на днешното заседание на Собранието се разглеждаше държавния бюджет, а не договора за приятелство с България.Лашкоска, която е родом от Прилеп, вмъкна темата извънредно. Кампанията срещу договора беше разгърната и в централата на ДПМНЕ - на пресконференция на генералния секретар на партията Християн Мицкоски.Искаме Социалдемократическият съюз на Македония (партията на премиера Зоран Заев) да се откаже. Не е късно, минута до 12. Апелираме на съвестта на депутатите от СДСМ: да не подкрепят този договор. Не е късно, вие, депутатите от СДСМ, имате дълг и към вашите предци, и към вашите деца, обяви Християн Мицкоски.ВМРО-ДПМНЕ не може да спре договораПозицията на ВМРО-ДПМНЕ е, че договорът \"не удовлетворява националните интереси на Република Македония\". България празнува след този договор, но в Македония гражданите чувствали поражение и недоволство, твърдят от партията на Никола Груевски.На 1 август, при подписването на документа, Борисов и Заев изразиха очакване той да бъде разгледан приоритетно и ратифициран от парламентите на България и Македония.Все още не е уточнено кога договорът ще бъде гласуван в македонския парламент. В дневния ред на Собранието, поне до днес, не е предвидена подобна точка в заседанията до края на август.Най-вероятно обаче договорът ще бъде ратифициран от македонския парламент - депутатите от ВМРО-ДПМНЕ ще гласуват против, но СДСМ може да разчита на гласовете и на албанските партии.", "date": "2017.08.03", "title": "Опозицията в Македония с хибридна кампания срещу договора за приятелство с България"}
{"url": "https://offnews.bg/bojni/lekariat-na-klichko-go-posavetval-da-se-ottegli-662008.html", "text": "Доктор Степан Желянов, началник на медицинската служба на украинската армия, който дълги години лично е следил здравето на Владимир Кличко, го е съветвал още преди години, че му е време да се оттегли.Днес украинецът обяви, че слиза от ринга окончателно, което отвори възможност пред нашия Кубрат Пулев да се пребори за световната титла срещу британеца Антъни Джошуа като първи претендент.\"Владимир закъсня, аз го съветвах още преди години да се оттегли, но никой не ме послуша. Но животът показа, че съм бил прав. За толкова години в бокса той натрупа много увреждания и травми, което станаха обезпокоителни.Въпреки, че загуби последните си два мача, Владимир си остава легенда. Дори и Мохамед Али се оттегли след две загуби. Нима някой подлага на съмнение успехите му и приноса за бокса?\", коментира докторът пред украинските медии.От щаба на Джошуа също коментираха оттеглянето на Кличко и му пожелаха успех в живота занапред.", "date": "2017.08.03", "title": "Лекарят на Кличко го посъветвал да се оттегли"}
{"url": "https://offnews.bg/kultura/pochina-britanskiat-kino-veteran-robart-hardi-662024.html", "text": "На 91-годишна възраст почина британският актьор Робърт Харди, съобщиха неговите близки. Роднините на актьора отбелязват, че той е имал \"страхотен живот\" и \"много ярка кариера в театъра, телевизията и киното в продължение на повече от 70 г.\", пише Би Би Си. Харди участва в британския телевизионен сериал All Creatures Great and Small, а през последните години се снима и в \"Хари Потър\" в ролята на Корнелиус Фъдж.Последният филм, в който участва Харди, бе \"Малката Дорит\".", "date": "2017.08.03", "title": "Почина британският кино ветеран Робърт Харди"}
{"url": "https://offnews.bg/zvezdi/nepoznatata-andzhelina-dzholi-661972.html", "text": "Анджелина Джоли е една от най-обичаните и обсъждани актриси в Холивуд. Целият й живот е под лупа, но актрисата все пак успява да държи част от личното си пространство далеч от обективите. Следващите няколко факта за нея са малко познати на феновете й.1. Анджелина е любител и колекционер на оръжия. Актрисата разказва за първия си сексуален опит, когато с партньора й се \"атакували\" един друг с ножове. \"Чувствах се толкова примитивна и жива в същото време, но после трябваше да скрия всичко от майка ми. Имах рана, заради която носех превръзки с марля в училище“, разказва Джоли.2. Младата Джоли често е споделяла за бисексуалността си. Романът й с модела Джени Шимицу е познат на публиката. Актрисата казва, че с радост би се оженила за Шимицу, ако не е била омъжена за актьора Били Боб Торнтън.3. Торнтън е вторият съпруг на Анджелина. Бракът им продължава три години. Двойката била известна с необичайните начини на изразяване на любовта си един към друг. Например, те си подарявали специални съдове със своята кръв. На сватбата Анджелина носела бяла тениска, на която написала името на любимия си със собствената си кръв.4. В трилъра на Клинт Истууд \"Подмяната\" през 2008 г. героинята на Анджелина губи единственото си дете и впоследствие е изпратена в психиатрична болница. Джоли наистина приела ролята присърце и била изключително стресирана. \"След края на снимачния ден, буквално тичах вкъщи. Бях толкова щастлива, че децата ми са с мен и са добре“, разказва актрисата.5. Не показва емоциите си пред децата. Последните две години бяха трудни за актрисата. Както е известно, тя се раздели с Брад Пит, а разводът им бе горещата новина на годината в Холивуд. Въпреки че признава колко й е трудно, Джоли смята, че децата й не бива да знаят и виждат това. Плаче само скришом от тях. \"Трябва да знаят, че всичко ще е наред, дори когато самата аз не съм убедена в това\", разсъждава актрисата.6. Не ползва говорител и прессекретар. Предпочита да общува директно с журналистите.7. В добри отношения е с първи си съпруг - актьора Джони Лий Милър (\"Хакери\", \"Декстър\", \"Елементарно, Уотсън\"). Бракът им изтраял една година. Според тях причина за разрива е младостта им и това, че се оженили малко на шега.", "date": "2017.08.03", "title": "Непознатата Анджелина Джоли"}
{"url": "https://offnews.bg/futbol/hero-otreche-za-ludogoretc-661983.html", "text": "Треньорът на Иртиш Димитър Димитров-Херо бързо отрече появилата се тази сутрин информация, че ще замени Георги Дерменджиев начело на Лудогорец. \"Няма да ставам треньор на Лудогорец, имам си договор с Иртиш и си го изпълнявам. В неделя се прибирам в Казахстан и започваме подготовка за следващите мачове от първенството\", каза пред БТА Херо.Лудогорец отпадна в 3-ия кръг на квалификациите в Шампионската лига, след като спечели с 3:1 втория мач, но падна с 0:2 в първия и заради правилото за голове на чужд терен отпадна.Причината за появилите се слухове е, че собственикът на разградчани - Кирил Домусчиев е останал много недоволен от отпадането на отбора от надпреварата.\"Според мен Лудогорец като отбор добре играха вчера. Но след 3:1 се наруши баланса им в играта, когато беше вкаран още един нападател.Но разбирам намеренията на треньора на Лудогорец и напълно ги приемам. Трябва да се търси риск в такъв момент, защото голът ти е нужен.Аз пък си имам договор в Казахстан до края на годината, така че няма как да стана треньор на Лудогорец. Освен това, пред отбора стоят квалификациите за Лига Европа. Какво правим, ако влязат в Лига Европа и направят фурор там\", обясни треньорът на Иртиш.", "date": "2017.08.03", "title": "Херо отрече за Лудогорец"}
{"url": "https://offnews.bg/analizi/galap-pesimistite-za-ikonomikata-ni-namaliavat-661990.html", "text": "Негативните очаквания за икономиката на страната ни намаляват, песимизмът е достигнал до една от най-ниските фази в последните години. От 47% преди две години до 28% сега очакват влошаване на общото икономическо положение на държавата. 39% очакват да остане същото, а 15% - да се подобри.Това показват данните от традиционното ежемесечно изследване Политически и икономически индекс на Галъп интернешънъл - независимо от външно финансиране. Изследването е проведено между 6 и 13 юли сред 765 души в цялата страна чрез пряко интервю. Спадат и очакванията за безработица. През юли 41% очакват тя да остане същата, 26% - да расте, а 11% да намалява. Тези 26% са най-ниската стойност на очаквания за безработица в последните няколко години. През 2010 г. този дял беше 77%, през 2011 г. – 58%, през 2015 г. – 43% и т.н. В началото на април имаше скок в очакванията за повишаване на цените на основните стоки – тогава се появи анонсът, че цените на комунални услуги ще се повишават. През летния сезон обаче има успокояване в това отношение. През лятото усещането на 62% от българите е, че цените ще нарастват в следващите 2-3 месеца. 23% смятат, че ще останат същите, а 2% - че ще намаляват. Само преди три месеца обаче 78% очакваха ръст в цените, а само 13% смятаха, че те ще се запазят на същите нива.Доверие във властта В сравнение с предходните месеци, където ясно личеше околоизборната положителна инерция, сега стойностите на доверие във властта влизат в нормално, т.е. по-негативно русло. Вероятно, множеството скандали, споходили управляващите през изминалите месеци, допринасят за по-лошите оценки. Въпреки всичко оценките за парламента остават в малко по-високи стойности в сравнение с предходните години.Доверието в парламента към юли е 24%, след като месец по-рано бе достигнало до 28%. Такива стойности за последно са регистрирани през 2010 г. Недоверието също е в по-ниски от обичайните стойности - в този месец е 67%, а в предишния бе дори 61%, след като в последните няколко години рядко е било под 70%.Доверието в правителството е 32%, недоверието е 59 на сто. Месец по-рано доверието бе по-високо. И тук традиционната за всяка власт положителна тенденция около изборите е изместена от нов етап, в който масовото мнение вече няма да оценява просто факта, че се е съставило правителство, а ще оценява как то се справя.", "date": "2017.08.03", "title": "Галъп: Песимистите за икономиката ни намаляват"}
{"url": "https://offnews.bg/dw/tam-kadeto-mazhete-ne-znaiat-dazhe-imeto-na-majkite-si-661985.html", "text": "\"Дъщерята на Гул Ахмад\", \"Майката на Барялай\", \"Жената на Тадж Мохамад\" – в крайно консервативния Афганистан жената няма дори име. Много мъже по-скоро биха си отрязали ръката, отколкото да нарекат жена си по име. Вместо това те ѝ викат \"майко на децата\" или просто \"домакиньо\". Всичко друго е просто немислимо. Името на жената не се изписва дори върху надгробния камък.А който си няма име, не оставя и следи. Дори когато една афганистанска жена извърши нещо забележително, впоследствие се споменава единствено името на мъжа, на бащата или на сина ѝ. И лаврите отиват при тях. Но това си има и обратна страна. Когато една жена стори нещо, което в очите на обществото е скандално, тогава потърпевша е не само тя – увредено е и името на всички нейни мъжки роднини. В резултат: за афганистанската жена повечето врати, които водят навън, са затворени. Поради страха, че може да опозори мъжете.Честта (\"намус\") на един мъж е пряка функция от честта на жена му. Тази традиция идва още от предислямски времена и е позната и в други страни. Само онзи мъж, който успешно брани жена си от външни заплахи, може да се смята за човек с достойнство и чест. Но ако не се справи с тази задача, тогава губи честта си и вече не може да се смята за истински мъж. А който иска да възстанови изгубената си чест, той е склонен дори към насилие: бой с камъни, киселина в лицето, отсечени крайници, та чак до убийство – афганистанското общество толерира всички тези \"санкции\" срещу жените.Жените се отделят от мъжете на публични места в редица култури. В Афганистан обаче правят още една крачка: никой не бива да знае името на жената, камо ли да види лицето ѝ!Срещу тази традиция протестират афганистански жени с новата си кампания в социалните мрежи. Под хаштага #WhereIsMyName (\"Къде ми е името?\") те защитават своята собствена идентичност и поставят под въпрос това дълбоко вкоренено табу. Във \"Фейсбук\" и в \"Туитър\" вече заваляха постинги от афганистанки, живеещи както в страната, така и извън нея. Кампанията подкрепят хора на изкуството и политици, които споделят свои снимки и снимки на жените си. Повечето жени обаче не смеят да публикуват свои снимки, защото ги е страх от последствията. Един млад мъж пише: \"Аз вече съм възрастен човек, но доскоро изобщо не знаех името на майка си.\"Кампанията онагледява един добре известен факт: никъде другаде по света жените не са тъй потискани, както в Афганистан. Тази страна, където вече от десетилетия се водят граждански войни, е най-опасното място за една жена на земното кълбо. Според някои оценки, над 60% от жените още на 16-годишна възраст сключват принудителни бракове. Никъде другаде по света броят на самоубийствата сред жените не е по-висок от този сред мъжете – а в Афганистан това е факт. Но как ли да се решат тези ужасяващи проблеми, след като жената няма право дори на име?Преди 15 години НАТО влезе в Афганистан. Оттогава досега международната общност даде милиони за насърчаване на правата на жените. Срам и позор е, че въпреки това афганистанските жени и до днес са принудени да се борят за такова основно право, каквото е правото на име и идентичност!Разбира се, и в Афганистан можете да откриете семейства, които не се прекланят пред тази традиция. Обикновено обаче общественият натиск е прекалено силен. Афганистанският президент Ашраф Гани често се появява на публични места с жена си, която е християнка от Ливан. Неговите предшественици обаче никога не си позволяваха такова нещо. Г-жа Рула Гани дори взе участие в предизборната кампания и държа няколко речи в подкрепа на мъжа си. Мнозина образовани и модерни афганистанци одобряват такава нагласа, но въпреки това за нищо на света не биха извели жените си на публично място. Дори когато публично се споделят сватбени снимки, на тях обикновено се вижда само младоженецът. За мнозина афганистански мъже модерността свършва там, където започва личното им пространство. Когато става дума за правата на жените, лицемерието се шири навсякъде. Когато е за правата на чуждите жени – подкрепяме! При мен вкъщи обаче – и дума да не става!В един видеорепортаж западни журналисти интервюират на улицата млади мъже, които подкрепят кампанията на жените. Когато обаче трябва да отговорят на въпроса как се казват жените в техните семейства, интервюираните видимо се колебаят и се чувстват неудобно. В крайна сметка го правят, но си личи, че им е много трудно и че част от имената очевидно са измислени.Питам се: колко пари е вложила международната общност в проекти за промяна на манталитета на афганистанските мъже? Защото ако някой наистина желае да подобри правата на жените в Афганистан, трябва първо да тръгне от лицемерието на мъжете. И едва когато един афганистански мъж гордо публикува във \"Фейсбук\" сватбената снимка заедно с жена си, тогава ще му повярвам, че се интересува от правата на жените. А най-прекрасно би било, ако под снимката напише, че е горд да бъде съпруг на Гул Мина…", "date": "2017.08.03", "title": "Там, където мъжете не знаят даже името на майките си"}
{"url": "https://offnews.bg/112/katastrofa-blokira-magistrala-trakia-v-posoka-sofia-662023.html", "text": "Катастрофа между ТИР и микробус е станала при 69 км от автомагистрала „Тракия“ в посока София, съобщавт от пресцентъра на МВР, цитирани от \"Фокус\".Леко пострадал е шофьорът на микробуса. Движението в основната и скоростната лента на магистралата в района е временно ограничено.Трафикът се извършва в аварийната лента. На място има екипи на Спешна помощ, полиция и „Автомагистрали“ АД.", "date": "2017.08.03", "title": "Катастрофа блокира магистрала Тракия в посока София"}
{"url": "https://offnews.bg/futbol/domuschiev-momcheta-gore-glavite-661989.html", "text": "Собственикът на Лудогорец Кирил Домусчиев все пак остана доволен от играта на \"зелените\", въпреки отпадането на отбора в 3-ия кръг на квалификациите в Шампионската лига от Апоел Беер Шева. Тимът спечели с 3:1 втория мач, но тъй като бяха загубили с 0:2 преди седмица в Израел, напуснаха надпреварата заради допуснатия гол в Разград.Утре Лудогорец ще участва в жребия за плейофа на Лига Европа, където българският шампион ще бъде сред поставените отбори.", "date": "2017.08.03", "title": "Домусчиев: Момчета, горе главите!"}
{"url": "https://offnews.bg/futbol/gostite-na-svatbata-na-mesi-se-izlozhiha-661992.html", "text": "За смях станаха гостите на сватбата на аржентинската звезда на Барселона Лионел Меси, разкрива \"Марка\".Тържеството се проведе в родния на Меси и булката му Антонела град Росарио на 30 юни и на него бяха поканени 260 гости, повечето от които милионери.Те събраха пари за благотворителност в специален фонд, който беше дарен за деца в нужда.Очакванията, че в него се е набрала крупна сума предвид профила на гостите обаче не се оправдаха. Оказа се, че са били събрани едва 9500 евро, което прави по 36 на човек.Доста скромно за възможностите на гостите, отбелязва мадридското издание.Зложелателите на Меси побързаха да му се подиграят и припомниха, че само чантата на жена му струва повече, отколкото са събрали гостите му за бедните дечица.", "date": "2017.08.03", "title": "Гостите на сватбата на Меси се изложиха"}
{"url": "https://offnews.bg/tenis/osvirkaha-avstralijski-tenisist-vav-vashington-video-661991.html", "text": "Австралийският тенисист Ник Кирьос бе изпратен с освирквания от публиката във Вашингтон, след като за пореден път се отказа поради контузия във втория сет на двубоя си от 1/16-финалите срещу Тенис Сандрен.106-ият в световната ранглиста американец водеше с 6:3, 3:0, когато опонентът му реши да прекрати участието си след престой от само 40 минути на корта.Това не се хареса на домакинските фенове и те освиркаха Кирьос. Австралиецът обаче отдавна е измъчван от разтежение на левия си крак.Вместо обаче да си вземе по-дълга почивка за възстановяване, той продължава да се записва за участие в турнирите и вече за трети пореден път прекратява мача си преждевременно заради болки.Преди Вашингтон, това се случи в \"Куинс\", след което на \"Уимбълдън\". Голямата цел на Кирьос е да бъде напълно здрав за US Open, но това вече е под въпрос след поредния му недоигран мач.Благодарение на това Сандрен продължава напред и ще се изправи срещу германската машина Александър Зверев в 1/8-финалите на надпреварата.", "date": "2017.08.03", "title": "Освиркаха австралийски тенисист във Вашингтон (видео)"}
{"url": "https://offnews.bg/sviat/gori-naj-golemiat-riben-pazar-v-sveta-662000.html", "text": "Десетки пожарникари се борят с голям пожар на токийския рибен пазар \"Цукиджи\" - най-големия в света и един от най-популярните туристически обекти в столицата на Япония, предаде Ройтерс, цитирайки местни медии. Засега няма съобщения за пострадали или блокирани от пламъците хора. Огънят пламнал около 17 ч местно време (11 ч българско). На мястото са изпратени около 30 противопожарни коли. Облаци сив дим се издигат в небето. Усилията на пожарникарите се спъват от тесните улички и гъстата застройка в района. Пожарът е обхванал \"външния пазар\" - място с много любими на туристите малки ресторантчета, сервиращи блюда от прясна риба и суши. Според медиите пламъците вече са обхванали 4 сгради и площ от около 200 кв.м. \"Вътрешният\" пазар, където всяка сутрин рано се продават морски деликатеси на едро и се провеждат търгове за риба тон, не е засегнат от огъня. През юни японското правителство обяви дълго забавян план за преместване на \"Цукиджи\" от един от най-скъпите терени в Токио на изкуствен остров, защото на сегашното си място пазарът е силно сеизмично уязвим и трябва да бъде престроен наново.", "date": "2017.08.03", "title": "Гори най-големият рибен пазар в света"}
{"url": "https://offnews.bg/politika/bsp-predlaga-svoj-proekt-za-biudzhet-2018-obsadi-go-s-podkrepa-661996.html", "text": "Обсъждането на предложенията на БСП за бюджет 2018 започна днес със среща на председателя на левицата Корнелия Нинова и зам.-председателя на парламентарната група Жельо Бойчев с ръководството на КТ „Подкрепа”.„В бюджета за 2018 г. залагаме приоритетно доходи, образование и сигурност”, заяви Нинова. Двете страни се обединиха около необходимостта от увеличение на минималната работна заплата, преизчисляване на всички пенсии и намаляване на ДДС на детски стоки. Обсъдени бяха още: механизмът за формиране на минималната работна заплата, осигурителните прагове, права на работници, повишаване на цени на вода, ток, акцизи и последиците от това върху домакинствата.Подчертана бе и нуждата от възстановяване на тристранния диалог, след прекъсването му с изказването на вицепремиера Симеонов за отпадане на класа за прослужено време. БСП изрази категорично мнение против тази идея.Вчера в централата на партията се проведе среща с дребни земеделски производители, които изразиха становище, че в момента субсидиите се получават само от големите в бранша и изразиха подкрепа за промените, които левицата ще внесе за 2018 г. „Обещали сме в предизборната си програма промяна в начина на подпомагане на сектора с приоритет дребни производители на месо, мляко, плодове и зеленчуци. Ще изпълним това наше обещание”, заяви Нинова.Разговорите за предлаганите от БСП промени ще продължат през септември със стартирането на новия политически сезон. Такива срещи ще бъдат проведени с екип на БАН, директори на болници и училища, земеделски производители, КНСБ, браншови организации, пенсионерски организации и организации на хора с увреждания.", "date": "2017.08.03", "title": "БСП предлага свой проект за бюджет 2018, обсъди го с Подкрепа"}
{"url": "https://offnews.bg/futbol/parva-pobeda-za-valensia-na-liubo-penev-video-661993.html", "text": "Вторият отбор на Валенсия-Местая, воден от Любослав Пенев, записа първа победа в летните контроли. \"Прилепите\" отупаха Кастейон с 4:0. Това беше и първа проверка за играчите на бившия селекционер на България като домакини.Валенсия-2 доминираше през цялото време, но първата част завърши без голове. Веднага след началото на второто полувреме Жорди Санчес откри резултата, а в рамките на 5 минути между 72-ата и 77-ата минута Рафа Мир наниза хеттрик и оформи крайното 4:0.След двубоя не закъсняха похвалите по адрес на специалиста: \"Пристигането на Любо Пенев отново в клуба, в който направи име в Испания, е свеж полъх и за младите играчи, които ще се опитат да влязат в сериозния футбол.В типичния си рязък стил, съчетан с тънко чувство за хумор, Пенев започва да изгражда един добър колектив\", гласи хвалевствието за родния специалист в местния вестник \"Las Provincias\".Бившият национален селекционер е истинска легенда на \"прилепите\", където преминава от ЦСКА през 1989 година, когато е едва 23-годишен. Той остава на \"Местая\" до 1995 година, като изиграва 167 мача и отбелязва 67 попадения.Пенев стига и до капитанската лента на Валенсия. Чест, която преди него се полага само на един чужденец - Марио Кемпес.", "date": "2017.08.03", "title": "Първа победа за Валенсия на Любо Пенев (видео)"}
{"url": "https://offnews.bg/psihologia/uiski-po-noti-661986.html", "text": "Лято е. Време за питиета, музика и запознанства на фона на драматични залези. Време да забравите нещо. Време да започнете друго. А както казва един иначе мълчалив мъж на име Джеймс Джойс – едно много приятно начало е леката музика от изливащо се в чашата уиски. Когато това е казано точно от ирландец и е казано така добре, кои сме ние, че да спорим с него? И как иначе да започнем тази история за флирта между музиката и „Царя на всички питиета, все едно дали се казва Talisker, Isla или Glenlivet“? Последното определение принадлежи на друг голям ценител и писател – Робърт Луи Стивънсън. В крайна сметка независимо дали пиете ирландско, скоч или бърбън, малцово или зърнено уиски, винаги ще се окажете в компанията на светли умове и талантливи личности. Франк Синатра, Кит Ричардс, Джон Бон Джоуви, Лейди Гага са само няколко имена от един списък, по-дълъг и от махмурлук.За някои уискито може да е бич божи и дяволска отрова, която детронира разума и осквернява невинността, но за други то е балсамът, който омекотява всеки разговор, внася в него философски привкус и уплътнява усещанията. И ако е вярно, че жените са като увеличително стъкло - правят хубавото в живота още по-хубаво, а лошото – още по-лошо, то същото може да се каже и за уискито. Защото никъде тези крайности на блаженство и страдание не звучат така убедително, както в блуса, изплакан между две питиета.Уиски и блус вървят заедно, както юнакът и златната ябълка, Васко и кръпката, булката и горчивото. Никой не би могъл да изброи точно всички споделени с бармани балади за невярни жени, самотни нощи, празни джобове и сърце, пълно с мъка. Сред класиката остават парчетата на Willie Dixon () и Muddy Waters (). Малко след тях Buddy Guy предлага една силна тройна коалиция срещу всички земни нерадости - , а сред по-младите гласове се откроява с оптимизма си Sean Chambers (), който пее за това как жената го спасява от алкохола, а не както логично бихме очаквали обратното – алкохола от жената.И ако блусът е музиката с цвят на африкански залез и тъмен шоколад, то кънтрито е храна за душата на белите момчета на кон от едно време на Запад. Първоначалният консерватизъм и силно християнско звучене на този музикален жанр много бързо потъват в барелите с бърбън. В крайна сметка в битката за душата на каубоя Исус губи безславно срещу Джак Даниелс. Едни от най-популярните рефери в този „двубой“ са Tom T Hall () и Chase Rice (). Но голямото име в храма на кънтрито е Hank Williams. То всъщност е светата троица в жанра, защото се носи от три поколения кънтри певци - Hank Williams, Hank Williams Jr. и Hank Williams III. И тримата знаят да правят най-добре едно нещо – да пеят и пият. Който се съмнява може да чуе  или . Мъжете от това семейство се превръщат приживе в истинска легенда и съвсем естествено певци песни за тях пеят, като нашият избор в случая е Alan Jackson (И все пак алфата и омегата на кънтрито, неговият първи и последен шот си остава Willie Nelson с  – песента, която ще ви простреля право в сърцето. В последните години болката си, голяма почти колкото периферията на шапките им, изливат и музиканти като Travis Tritt (), Brad Paisley и Alison Krauss () и Chris Stapleton, чието парче  печели Grammy за 2015 г. Няма как човек да не спомене и Rich McCready, който определено е максималист и смело комбинира бира, уиски, жени, вино и трева ().Навремето Хемингуей казва, че човек никога не трябва да се колебае да целуне красива жена и да отвори бутилка с уиски. Ако някой със сигурност е последвал добросъвестно съвета му, то това са рок-музикантите от последните няколко десетилетия. Трудно е да се намери някой от тях, който да не е възпял добрия дух на алкохола, а много от култовите парчета имат своя собствена жизнена история. Например, песента  става особена популярна в изпълнението първо на Thin Lizzy и след това на Metallica, но всъщност е стара ирландска балада, посветена на местен Робин Худ, който бил предаден от любовницата си, съден за убийство и екзекутиран през 1650 г.Съвсем различна е биографията на , която всички свързват с митичния Jim Morrison и групата The Doors. Всъщност текстът е на немския поет и драматург Бертолд Брехт, който го пише за приятеля си – композитора Курт Вайл като част от либрето на малка опера, чиято премиера е през 1927 г. По-късно стихотворението е преведено на английски, а през 1966 г. влиза в репертoара на The Doors и се превръща в познатия ни днес химн на старателното обхождане на баровете (bar crawl). През същата година други великани The Who издават песента си , написана от басиста им и разказваща за близкото му приятелство с вълшебен призрак, който се появява единствено, когато напълни чашата си. Малко по-късно Jimi Hendrix ще възпее по подобен начин дружбата си с бърбъна в песента .Lynyrd Skynyrd добавят своята лепта с композицията , която обяснява защо бутилката е първото, което трябва да вземете, когато си стягате багажа за дълъг път. По думите на вокалиста им Ronnie Van Zant, някакъв „задръстен журналист“ го попитал с какво се занимава, на което той отговорил – „С уиски и рок“, откъдето идва и заглавието на песента. Alice Cooper нарича третия си студиен албум с дантеленото заглавие  и веднага след приключване на турнето по представянето му влиза в клиника за лечение на алкохолици в Ню Йорк.Няма как да пропуснем и ACDC (), ZZ Тop () и хеви метъла и глем рока на Van Halen (). От по-новите групи интересни са Godsmack () с алтернативната си представа, че махмурлукът не е чак толкова лошо нещо - концепция, присъща може би единствено на алтернативния рок.Темата за уискито и рока е категорично безкрайна, но идва този момент, когато Brian Setzer ти налива чашата и заповядва – пий там и си затваряй устата. (), а кои сме ние, че да спорим с него?По принцип, когато става дума за блус, кънтри или рок, уискито поема функциите на aптечка или корпус за бързо реагиране. То притъпява болката и дезинфекцира раните на лирическия герой, който като правило е сам, неразбран, надрусан, изоставен не само от любимата, но и от кучето си. Бутилката „течна слънчева светлина“ е единствената му утеха. Но има много други музикални жанрове, където уиски означава единствено щастлива приказка без край. Такива са повечето традиционни ирландски песни. Според ирландците, господ е създал уискито само, за да отвлече вниманието им и така да им попречи да завладеят света. И ако земята днес не е под диктата на келтския ботуш, то е и заради евъргрини като , ,  или микса от фолк и джаз на John Martyn ().Палавото буги-вуги и суингът също не подминават темата. Нашият адреналин може и да удря тавана при първите тактове на ръченица, копаница и Комбайнеро-интелигентската, но отвъд океана това става с парчета като  на Louis Jordan или  на Al Jackson. Ненадминат чаровник, си остава Wynonie Harris, който забърква страхотни музикални коктейли с уиски, много смях и обилна доза неприлични подмятания - , , . До него припяват в ритъм и блус Fats Domino () и Amos Milburn ().Казват, че появата на уискито е акт на сътрудничество между благословията на природата и мъдростта на човека. Затова няма нищо чудно, че оди на възхвала за него се пишат и в хип-хоп стил -  или под формата на рап речитативи - . Дори кралят на тангото Astor Piazzola му посвещава своя композиция ().Всичко, казано до тук, обаче, би било блудкаво и непълно, ако не се споменат великолепните женски гласове, които пеят за тъмната магия на кехлибарената напитка. Желанието на Ава Гарднър е да живее до 150 години, а последния си ден да прекара с цигара в едната ръка и чаша с уиски в другата. Мнението й подкрепя напълно друга бляскава дива от сцената - Billie Holliday (). Плътно зад тях застават дами с най-различни музикални пристрастия, но със споделено топло чувство към питието с лед –Merline Johnson с нейния блус (), хеви-метълът на Kittie (), блуграс парчето на Gillian Welch () и безброй знайни и незнайни кънтри певици като Gretchen Wilson (), Patty Loveless () и Charlene Marie (). Радост едновременно за ухото и очите са Devil Doll с тяхната рокабили песен .Някои поетични души по всяка вероятност биха възкликнали - Какво е едно име? Туй, което, зовем ний „уиски“, ще ухае сладко под всяко друго име! Истината обаче е, че истинските ценители дори, когато смесват различни питиета, скрупульозно уточняват техния вид. Любим пример в това отношение е John Lee Hooker с . The Punch Brothers пеят конкретно за ръжено уиски (), Tom Russel за канадско (), а George Jones – за . С особена нежност в периода на сухия режим бардовете се отнасят към нелегално дестилирания алкохол, който е известен като „планинска роса“ (, The Stanley Brothers) или „лунна светлина“, защото се произвеждал само нощем, за да не се вижда дима от преваряването. (, Van Morrison).Най-верните фенове държат да уточнят и конкретната марка. Johnny Walker е приятелят на , ,  и . Jim Beam е фаворит на ,  и . Но най-голяма тълпа на бара се събира около Jack Daniels – начело с Lemmy от Motorhead, , , , ,  и . е питието на , певецът с „глас, който сякаш е киснал в цистерна с бърбън, след това е бил опушван в продължение на месеци и накрая е изнесен на пътя и прегазен от кола.“  и  изрично споменават в текстовете си Wild Turkey.  и  възпяват канадското Crown Royal, а  вдига тост за .  пее за , което си е съвсем в реда на нещата, като се има предвид, че Япония произвежда качествено уиски в продължение на десетилетия, но едва през последните години най-добрите й продукти влезнаха във „висшата лига“.Шотландският историк и литературен критик Дейвид Дейчис казва, че „умението да се пие уиски не е въпрос на каприз. То е тост за бъдещето на цивилизацията, израз на уважение към приемствеността в културата, манифест на решимостта на човека да използва природните ресурси, за да освежи ума и тялото си и да се наслади пълноценно на всяко едно от сетивата, с които е надарен.“Шотландският боец казва абсолютно същото, но малко по-лаконично – има две неща, които обича без излишни добавки, а ла натюр (да не кажем – голи) – и второто е малцово уиски.В заключение не ни остава нищо друго освен да добавим последните думи на Хъмфри Богарт: „Никога не трябваше да сменям скоча с мартини“. А кои сме ние, че да спорим с него?", "date": "2017.08.03", "title": "Уиски по ноти"}
{"url": "https://offnews.bg/turizam/resheno-goniat-naematelia-na-midenia-plazh-v-lozenetc-sled-kraia-na-l-661994.html", "text": "Министерството на туризма ще прекрати договора за наем на т. нар. миден плаж в Лозенец, считано от 1 октомври 2017 г., съобщиха от ведомството на Николина Ангелкова.Крайбрежната ивица потъна в мръсотия след като стопанинът му не получи разрешение да построи заведение на скалите, срещу което се вдигна местната общественост.Остатъците от постройката още не са премахнати. Дървените скари не могат да бъдат отстранени, докато от Община Царево не получат коригираната схема за поставяемите обекти върху плажа. Самото възвишение, на което трябваше да се постро заведение, е било описано грешно като част от ивицата.„“, коментира кметът на Царево Георги Лапчев.До момента, документите от Министерството на туризма не са пристигнали.До решението се е стигнало след направени серия от проверки на морската ивица през летния сезон, последната от които е била в края на юли. Инспекциите на място са били както планирани, така и по сигнали и жалби за състоянието на плажа от Сдружение с нестопанска цел „Всички за Лозенец“ и др.Договорът с наемателя на плажа в село Лозенец \"Даймънт инвест\" е сключен на 05.07.2016 г. след търг с тайно наддаване. Според текстовете на контракта той не може да бъде прекратен в периода 1 юни – 30 септември, докато трае активният летен сезон.Затова прекратяването му ще е на следващия възможен ден - 1 октомври 2017 г., за което фирмата е информирана, обясняват от Министерството на туризма.По закон почистването, осигуряването на спасители и на медицинска служба на неохраняемите плажове, т.е. тези, които нямат стопани - концесионери и наематели, трябва да бъдат осигурени от областните управи. Ще се отнася за незаконни преместваеми обекти на морските ивици, тяхното премахване е в прерогативите на кмета на общината, на чиято територия е плажът.", "date": "2017.08.03", "title": "Решено: Гонят наемателя на мидения плаж в Лозенец след края на лятото"}
{"url": "https://offnews.bg/obshtestvo/darzhavata-zapochva-finansirane-na-chastnite-uchilishta-i-detski-gradi-662002.html", "text": "Държавата направи крачката към финансиране на частните училища и детски градини. Документът, който ще направи това възможно, е готов и публикуван за обсъждане от Министерството на образованието. След приемането на Наредбата за финансирането на институциите в системата на предучилищното и училищното образование от Министерския съвет ще започне и изпълнението ѝ.Държавното финансиране ще бъде факт от бюджетната 2018 г., а следствието от него ще са по-ниски такси в частните образователни институции. Това следва от забраната в наредбата частниците да вземат от родителите пари за нещо, което държавата ще плаща, а именно задължителните предучилищна подготовка и училищно обучение. Парите за издръжката ще се превеждат на същия принцип, по който това става към общинските и държавните училища - нормативно определена сума за година, умножена по брой деца.Родителите ще плащат \"екстрите\" - напр. за уроци по плуване или за бусчето, което взема и прибира детето им от училище, както и за ремонтите, които му осигуряват по-добри материални условия, за по-високо заплащане на учителите, за нова техника или за оборудване на лаборатория, за зелено училище. Как ще се формира таксата, ще пише в договор между родителя и училището/градината. Ще е ясно кое се плаща от семейния и кое - от държавния бюджет.Ако се финансират от държавата, частниците ще са длъжни да осигурят и напълно безплатно обучение за 20% от децата - най-успешно представилите се, с изявени таланти или със специални потребности, пише в проектодокумента. Конкретните условия ще се публикуват на сайтовете на училищата/градините.Включването в системата на държавното финансиране през 2018 г. ще стане с подаване на заявления до министъра на образованието до 20 дена след приемането на наребата. След това експертна комисия ще извърши проверка в 30-дневен срок и ще отправи предложение за включване или отказ до министъра, който ще има последната дума. Той също ще прекратява държавното финансиране, ако училището или градината спрат да изпълняват изискванията, при искане от тяхна страна или закриване.С държавните пари частниците няма да могат да финансират странични дейности. Ако останат средства, те ще могат да бъдат прехвърлени за следващата година за същата дейност. По същия начин събираните от родителите такси няма да отиват за финансираното от държавния бюджет.Контрол върху разходването на държавните пари ще упражняват регионалните управления на образованието и общините.До 30 юни 2021 г. министърът на образованието трябва да внесе в МС проект за акт за допълнение на този държавен образователен стандарт, свързан с утвърждаване на методология за определяне на образователните резултати на детските градини и училищата за предоставяне на средства за повишаване на качеството на обучението, се казва още в наредбата.Наредбата се издава в съответствие с изискване на Закона за предучилищното и училищното образование, което предвижда държавно финансиране за частните училища и градини, но не и реда, по който това да става.", "date": "2017.08.03", "title": "Държавата започва финансиране на частните училища и детски градини"}
{"url": "https://offnews.bg/liubov-i-seks/rachkov-obiavi-po-holivudski-s-maria-ignatova-veche-ne-sme-zaedno-661999.html", "text": "Телевизионният комик Димитър Рачков обяви официално, че връзката му с колежката му в \"Господари на ефира\" Мария Игнатова е приключила.Новината бе изпратена до медиите от пиара на продуцента на Рачков. В същия маниер холивудските величия често съобщават чрез говорителите си важни лични събития - като годежи, сватби, разводи и пр.Ето какво заяви актьорът:Рачков и Игнатова станаха двойка малко след като работата им в комедийното шоу ги събра. Оттогава до днес светските издания живо се вълнуват от връзката им и периодично съобщават, че тя е приключила.", "date": "2017.08.03", "title": "Рачков обяви по холивудски: С Мария Игнатова вече не сме заедно"}
{"url": "https://offnews.bg/futbol/la-liga-ne-prie-parite-za-nejmar-661997.html", "text": "Сагата около бъдещето на Неймар няма край. Трансферът на бразилеца в ПСЖ може и да изглежда сигурен, само че очевидно ще бъде забавен за известно време.Това стана факт, след като ръководството на испанската лига спазиха обещанието си и не приеха парите за неустойката на играча от 222 милиона евро.Днес по обяд адвокат Хуан де Диос Креспо, заедно с още двама души, пристигнал в централата на Лигата, за да представи чека, с който бразилският нападател ще бъде освободен от договора си с Барса.Той обаче останал неприятно изненадан, след като парите били отказани, като изтъкнатите причини за това са две. Едната е, че според правилата плащане на неустойка на играч може да се прави само между испански клубове, но най-вече заради яснота относно произхода на парите.Както е известно Хавиер Тебас обвини ПСЖ в нарушаване на финансовия феърплей заради получаване на средства от трета страна. Очаква се сега представителите на Неймар да се обърнат към ФИФА, за да може сделката да бъде завършена.В същото време още една от звездите на Барса се сбогува с бразилеца. Нападателят на каталунците Луис Суарес използва социалните мрежи с послание към Неймар.\"Приятелю, пожелавам ти всичко най-добро в бъдеще! Благодаря ти за подкрепата и за всичко, което научих от теб. Благодаря ти за уникалните моменти, които прекарахме заедно! Бъди такъв, какъвто си и не се променяй. Обичам те, малко братче!\", написа уругвайската машина за голове в профила си в Инстаграм.", "date": "2017.08.03", "title": "Ла Лига не прие парите за Неймар"}
{"url": "https://offnews.bg/medii/volia-pishe-zakon-sreshtu-falshivite-novini-661998.html", "text": "Политическа партия ВОЛЯ подготвя закон за фалшивите новини. Това обяви в тв предаването \"Денят ON AIR\" членът на Изпълнителното бюро на партията Стефан Августинов.Основният механизъм на този закон ще бъде регистрационен режим за всички сайтове. Той ще съдържа информация за собственика на домейна, кой оперира в сайта и каква е неговата класификация.Той коментира и текста на предложените поправки в Закона за съдебната власт, който ще принуди всички работещи в съдебната система да декларират евентуални членства в ловни дружинки, клубове по интереси, фенклубове и други подобни.Августионов бе категоричен, че това може бъде употребявано като наказателна мярка срещу магистратите и е вид влияние върху съдебната власт.Според него дискредитиране на даден служител в съдебната система по този начин може да се случи, ако последният, например, не си е плащал от години членския внос в клуба, където се води записан.Августинов припомни още, че ПП ВОЛЯ е била с най-висок коефицент на ефективност на внесени законопроекти през първите три месеца от работата на 44-то Народно събрание. Той се обяви и за законодателни промени, които ще подпомогнат разкриването на светло на обществените поръчки.", "date": "2017.08.03", "title": "ВОЛЯ пише закон срещу фалшивите новини"}
{"url": "https://offnews.bg/obshtestvo/vas-otmeni-zapoved-na-mosv-planat-za-pirin-ostava-bez-otcenka-zasega-662020.html", "text": "Със свое решение от 2 август Върховният административен съд е отменил заповедта на бившия служебен министър на околната среда Ирина Костова да се извършва екологична оценка за плана на национален парк \"Пирин\" в периода 2014-2023 г.Казусът се оказа един от много заплетените за съдбата на парка. Той бе създаден от министър Костова от екипа на служебния премиер Огнян Герджиков.На 1 март т.г. Костова издаде заповед, че планът за управление на Пирин няма нужда от еко оценка. Това доведе до протести и недоволство, които в крайна сметка накараха министъра сам да си отмени заповедта няколко дни по-късно.Заповедите от 1 и 8 март бяха обжалвани от кмета на Банско Георги Икономов, като делото започна на 30 май. Според жалбата разпоредбите издадени от Костова са с \"липса на мотиви, на правни основания и каквито и да било фактически обстоятелства\".В решението си ВАС сега е потвърдил мотивите на Икономов. От него се разбира, че и двете заповеди на министъра не са мотивирани и обосновани, но се отменя само втората заповед от 6 март.Решението на тричленния състав е публикувано с особеното мнение на съдия Тодор Тодоров, който не споделя мнението на колегите си Милка Панчева и Димана Йосифова решението на министъра да бъде отменено.Решението подлежи на обжалване пред пред петчленен състав на Върховния административен съд.", "date": "2017.08.03", "title": "ВАС отмени заповед на МОСВ, планът за Пирин остава без оценка. Засега"}
{"url": "https://offnews.bg/futbol/zakichiha-statuiata-na-ronaldo-s-shalche-na-botev-661965.html", "text": "Феновете на Ботев закачиха шалче на тима на статуята на Кристиано Роналдо на остров Мадейра, информира PlovdivNews.bg.Бултрасите пристигнаха вчера на острова за срещата реванш от третия квалификационен кръг на Лига Европа.Първият мач между Ботев и Маритимо завърши 0:0 и всичко ще се решава днес от 21 часа българско време.Паметникът на именития португалец беше открит преди две години в град Фуншал на остров Мадейра. Статуята е висока 2.4 метра и е направена от 800 килограма бронз, а на откриването й и суперзвездата на световния футбол.По време на церемонията тогава, Кристиано Роналдо получи медал за особени заслуги към популяризирането на региона.ро", "date": "2017.08.03", "title": "Закичиха статуята на Роналдо с шалче на Ботев"}
{"url": "https://offnews.bg/112/pozharat-kraj-burgas-e-ovladian-gori-borova-gora-661964.html", "text": "Огънят, който избухна вчера около обяд във вилната зона на бургаското село Изворище е овладян, но отделни огнища продължават да тлеят. Гори и около 150 дка борова гора. Въпреки че пожарникарите успяха да се справят със ситуацията в късния следобед, заради вятъра пожарът сменяше своята посока и се разгаряше и към други зони. Първичните резултати от щетите са поне десет изгорели вили, една оранжерия, трактор и загинали домашни животни. Няма пострадали хора. Отворен за движение е и пътят Бургас – Банево - Изворище, а градският транспорт се движи по график. Няма превишение на вредните емисии във въздуха, уверяват от РИОСВ.", "date": "2017.08.03", "title": "Пожарът край Бургас е овладян, гори борова гора"}
{"url": "https://offnews.bg/ikonomika/horata-ot-kremikovtci-na-protest-sreshtu-kariera-v-stolichnia-kvartal-661967.html", "text": "Жители на квартал \"Кремиковци\" и село Локорско излязоха на протест срещу изграждането на кариера за добив и обработка на строителни материали в землището на района. Недоволните се събраха пред сградата на Министерския съвет.Според кмета на района Ивайло Панев хората се притесняват от замърсяване на въздуха. Бъдещата кариера ще е съвсем близо до домовете на хората.Договорът за концесията с фирма Камико ООД е подписан още миналата година. Община Нови Искър е обжалвала, но е загубила делата на всички инстанции.Дълги години столичният квартал бе замърсяван от металургичния комбинат \"Кремиковци\", който спря да работи през 2009 г.", "date": "2017.08.03", "title": "Хората от Кремиковци на протест срещу кариера в столичния квартал"}
{"url": "https://offnews.bg/interviu/universitetite-sa-v-dalboka-kriza-neobhodima-e-speshna-darzhavna-name-661921.html", "text": "Проф. Тодоров, описахте в книга възможен изход от кризата в българското висше образование. Кои са основните проблеми според Вас?Става въпрос за комплекс от множество проблеми. На повърхността изглежда, че най-големият от тях е малкият брой студенти, но всъщност по-важният е непривлекателния образователен продукт, който предлагат българските висши училища.Ние реално губим конкуренцията от нашите колеги от чужбина. Това е видно от факта, че отличните, най-добрите, а вече и добрите възпитаници на средните училища от страната предпочитат да получават образованието си зад граница. По тази причина в нашите висши училища идват хора с относително ниска предварителна подготовка и слаба мотивация за учене. За тях висшето образование е странична дейност, с която не се чувстват особено силно ангажирани. Те следват сякаш между другото, но университетите ги търпят, защото те представляват ценни бройки, носещи им държавна субсидия.Главната задача на висшите училища е да предоставят приличен образователен продукт, като гаранция за неговото добро ниво следва да даде държавата, която да въведе минимални изисквания за качество на обучението и механизми за спазването им.Обществото също трябва да прояви взискателност и да се ангажира по-активно с проблемите на образованието, вкл. висшето. То трябва да избере между удобството и ниския финансов разход за получаване на висше образование или по-високо качество. Това означава да разбере, че след като следването ще е основното занимание на студента за 4-5 години, то неговата издръжка следва да бъде поета от различни източници, между които трудовата дейност на студентите няма да е основния.Кризата ще се отрази и на тазгодишния прием. Колко записани да очакваме след последните класирания?План-приемът се редуцира - тази година е по-малък от миналогодишния, но като имаме предвид, че значителна част от отличните и най-добрите абсолвенти на средните училища няма да продължат обучението си в България, че известна част не са си взели матурите, а друга част не проявяват интерес към следване, се оказва, че тазгодишният план-прием почти сигурно няма да бъде изпълнен. В момента е въпрос на гадаене с колко.Това означава, че е много вероятно да има свиване отвътре на университетите, като един от основните проблеми е как да се съхрани човешкият потенциал в тази криза. Според мен най-важна задача днес е да се запази всичко ценно, което имаме – и продуктите, и хората, които ги създават. В този смисъл държавата трябва да въведе минимален квалификационен ценз за преподавателите и да наложи изцяло практиката за допускане до аудиториите само на хора, положили конкурсен изпит. Така няма да се допусне освобождаването на преподаватели с висок ценз и немалък хоризонт за бъдеща работа, но с недобри позиции пред академичните ръководства, за сметка на по-малко квалифицирани или без перспективи поне за средносрочна работа – навършили пенсионна възраст, но послушни техни колеги.В книгата си споделяте, че въвеждането на минимални изисквания към университетите и спирането на субсидията за тези, които не ги достигат, е възможно решение. Бихте ли обяснили идеята си?Да. Предлагам въвеждането на праг - минимална акредитационна оценка 8 по десетобалната система, под която обучението по дадено професионално направление да се прекратява. Оценка 8, получена от Националната агенция по оценяване и акредитация, трябва да е долният праг за допуск до дейност. А горният, който вече дава достъп до държавно финансиране, да е 9.А защо 8 и 9?Всъщност, държавата е въвела тези два прага за допълнително платено обучение, като покрилите долния - 8, имат право на 5% платен прием спрямо капацитета на направлението, а тези с 9 - на 10%. Тези с оценки над 9 също имат право да откриват филиали в чужбина. Иначе казано, за определени цели държавата вече е въвела тези изискуеми прагове, т.е. те не са произволно и случайно избрани. Чрез тях се фиксира определено ниво за качество на обучението, което би могло да се приложи както към държавното финансиране на обучението по професионални направления, така и при общата акредитационна оценка на висшите училища.А какво да се направи с уникалните специалности, ако университетът има ниска оценка?Затова са въведени защитени специалности.Целта е първо да се гарантира покриването на минималния праг от всички, второ, да не загубим уникалните специалности. Те не са толкова много и биха могли при добро структуриране да бъдат прехвърлени към университет, който покрива прага за самостоятелно съществуване, а именно 9 по десетобалната система.Слава Богу, нямаме държавно висше училище с акредитационна оценка под 8. Тоест не се поставя под съмнение неговото съществуване. Въпросът е дали ще продължи да съществува самостоятелно, или ще трябва да бъде присъединено към висше училище с по-висока от неговата дееспособност.Имате предвид сливане на университети?Това е най-деликатният въпрос, който ще предизвика и най-голяма съпротива. Всяко висше училище е уникално, има своя облик и в друга ситуация аз никога не бих си позволил да предлагам подобна мярка, тъй като смятам, че институциите са много важни и трябва да бъдат съхранявани по възможност, но не на всяка цена – все пак те се създават от хора, за да служат на хора и когато вече не могат да изпълняват добре тази си роля следва да бъдат трансформирани. Проблемът в случая е, че някои институции са очевидно по-малко дееспособни от други и по тази причина се налага да бъдат обединени, за да се гарантира минималното ниво за качество на обучението, водено в тях.Искам дебело да подчертая, че обединението не е самоцел. Не бива да се поставят предварително никакви квоти за това колко трябва да бъдат евентуално загубилите самостоятелност висши училища. Всеки казус следва да бъде разглеждан по отделно, като внимателно бъдат претегляни всички аргументи за и против обединението на даденото висше училище с друго. При всички случаи това ще е болезнен процес, но държавата следва да го проведе, като защити обществения интерес и се противопостави, ако е необходимо, на местните и частните интереси.Добре ли би било например да се обединят техническите висши училища в София в една Политехника?Това е стара идея, която периодично се възражда. Аз смятам, че създаването на Политехника при настоящите условия не е най-добрият вариант. Той е възможен и от административна гледна точка изглежда най-лесен. Ала в този момент Техническият университет - София, който се мисли като основа на Политехниката, е твърде голям за българските стандарти, с голям брой факултети, други основни звена, студенти, преподаватели и т.н. Ако към тях се присъединят звената от останалите 7 висши инженерни училища в столицата, евентуалната Политехника би включила в състава си прекалено много основни звена, което ще я направи неуправляема мегаструктура. Да не говорим, че ще е по-трудно да се гарантира еднакво ниво на качество на обучението на студентите по твърде широк кръг и разнообразни специалности.Поради тази причина в книгата си припомням едно старо предложение на бившия ректор на Химикотехнологичния и металургичен университет проф. Камен Велев, който в качеството си на зам.-министър на висшето образование през 2000 г. предложи да бъдат обединени ХТМУ, Лесотехническият университет и Минно-геоложкият университет „Св. Иван Рилски“, като по този начин се създаде едно средно голямо по своя мащаб, с уникални и допълващи се специалности висше училище, което ще има много интересен собствен облик.Смятам, че другото ядро, около което може да се създаде по-малко и дееспособно висше училище е Университетът за архитектура, строителство и геодезия, в което да се влее Висшето строително училище „Любен Каравелов”.Така вместо една голяма Политехника, ще има три висши технически училища в София, които ще бъдат дееспособни, ще гарантират едно добро качество на обучение и всяко ще има специфичен облик.А какво ще стане с преподавателите?При три висши училища (Техническият университет – София и двете обединени), преподавателите биха се съхранили, тъй като оценките на водещите сред тях са достатъчно високи. Дори някое от направленията в тях да е с по-ниска оценка, аналогичното направление в друго висше училище ще гарантира достатъчно високо ниво на обучението, а обединеният университет ще запази направлението и преподавателите, които ще водят обучението.Преподавателите в университетите застаряват, а пред младите кандидати се слагат препятствия още на входа. От друга страна, няма изискване за педагогическа правоспособност на преподавателите и всякакви хора могат да влязат и да се учат на гърба на студентите...Да, на принципа проба-грешка....Как да се подобри средата?Просто да се върнем към собствените си традиции. Преди приемането на Закона за развитието на академичния състав за да стане човек университетски преподавател, трябваше да премине през конкурс. С този нов закон от няколко години насам се създаде възможност да бъдат назначавани асистенти на временни трудови договори, без да полагат конкурс, т.е. без да се доказва тяхната професионална компетентност. Затова и най-простата мярка е този режим да бъде отменен и да се върне старата традиция в университетите да влизат хора поне чрез конкурс, а в недалечно бъдеще – и с докторска степен, което е общо взето международен стандарт. Ако успеем да постигнем тези две неща в обозримо бъдеще, ще бъде гарантирано, че в университетите няма да преподават случайни хора.Като че ли е илюзия представата, че в университетите има академична свобода – всичко се решава от ректорските ръководства и не се чува гласът на хората от низовите звена - катедрите, които всъщност вършат работата и познават проблемите отблизо. Те са потиснати и свити, включително заради мизерните си заплати. Как да се преодолее този порочен модел?Отново връщайки се към собствената си традиция. До 1947 г. в България съществува модел за устройство на университетите, предимно в СУ, но и някои частни, който е аналогичен на този в Западна Европа и Северна Америка. Този модел продължава да съществува в цивилизования свят и до днес.Ние трябва да се откажем от съветската система, която е наложена тогава и която в продължение на 70 години придава облика на висшите училища в страната и която фактически ги превръща в бюрократични институции. Заради нея твърдя, че в България няма университети в истинския смисъл на думата, ако се гледа принципа на вътрешното им устройство. Има по-скоро институти от съветски тип, в които няма как да властва свободен академичен дух. Около 1995 година тези институти се преименуваха на университети, но това не ги превърна по същество в такива.Да се върнем на устройството на висшите училища. До 1947 г. у нас основната структурна единица в тях е катедрата, която е изградена около редовен професор, който е с призната висока репутация като учен и преподавател с дългогодишен опит и високи постижения. Той формира екип от извънредни професори, частни доценти, асистенти, той си избира докторантите и носи отговорност за цялостната дейност на катедрата. Така тежестта на ръководителите на катедри в управлението на университетите - редовните професори, е най-голяма. При съветската система, която функционира и досега на колективистичен принцип - без ясно лидерство и персонална отговорност, катедрите и съответните ръководители нямат тази тежест. Основните проблеми се решават от ректорските ръководства и по идея от академичните съвети, които трябва да изразяват общата воля на преподавателското тяло, но често само легитимират решения, които вече са взети в по-тесен кръг.Тук може би трябва да отворим една скоба и за несъстоялата се реформа относно настоятелствата на висшите училища. Това е един изключително важен орган, който може да бъде много полезен за тяхното развитие. Но днес по същество настоятелствата не се оказват реален коректив, който може да контролира и направлява дейността на университетите. Те са повече или по-малко фиктивно съществуващи органи. Може би на някои места са по-дейни, но впечатлението ми като цяло е, че не участват активно при решаването на проблемите във висшите училища.Вътрешното преструктуриране на университетите е ключово и това би било реформа по същество, която би променила облика им радикално. За съжаление не виждам готовност за нея. Затова и моето главно предложение е в момента да не правим дълбоки реформи, а да извършим своеобразна спасителна операция. Става дума буквално за съхраняване на всичко стойностно в нашето университетско дело. Всеки годен да покрива определени квалификационни изисквания преподавател, да осигурява определено ниво на обучение във висшите училища и професионалните направления - той трябва да бъде запазен. И ако евентуално в бъдеще възникне благоприятна ситуация, да се премине и към истинска реформа във висшето образование. Но главната ни задача днес е да запазим наличния потенциал и добрия продукт където и да се предлага такъв.Тоест държавата да въведе минимални критерии за преподавателите и финансиране на база акредитационна оценка?Това са инструментите – държавата трябва да гарантира, че в университетите ще работят квалифицирани хора на определено ниво, като Националната агенция по оценяване и акредитация (НАОА) е органът, чрез който тази политика може да бъде наложена.От една страна няма много пари за образование, от друга – като че ли те се разпиляват. Разреши се почти безконтролно откриване на специалности, направления, звена. В СУ например има два педагогически факултета! И всички те получава държавно финансиране. Как да се върнем към нормалното висше образование, чиято основна цел не е правенето на пари?Държавата трябва да влезе в ролята си и да въведе въпросния контрол, като премине от регистрационен към лицензионен режим. В продължение на години държавата просто регистрираше почти всички заявки на висшите училища за започване на обучение в нови професионални направления, а много често и за откриване на основни звена в тях. Като въведе минимални изисквания, тя просто ще даде лиценз за работа на тези, които ги покриват или ще отнеме лиценза на тези, които не ги покриват. След това чрез механизмите на финансирането вече ще стимулира едни за сметка на други. Тя вече е започнала този процес. Бяха направени няколко положителни стъпки в тази посока. Държавата се ангажира, като въведе диференцирано финансиране според нивото на оценка за качеството на обучение. Но трябва да допълни тази стъпка с по-важната – да въведе тези минимални прагове или летва, която дава допуск до обучение изобщо. В нея е топката, образно казано.И до днес съществува спор кое е правилното - широкопрофилно обучение или тясна специализация в бакалавърската степен. Университетите ни по традиция избират второто, но бизнесът е крайно недоволен от кадрите, които му предлагат. Кой е по-добрият вариант според Вас?Това е голям спор между застъпниците на две образователни стратегии. Едната е за създаване на тесни специалисти, а другата – за изграждане на личности с потенциал за широка професионална реализация. Аз съм застъпник на втората концепция по една проста причина – развитието на стопанството днес, а изглежда и занапред, е такова, че ако приемем за вярно клишето, че в бъдеще ще имаме икономика на знанието и тя ще бъде бързо развиваща се, с чести промени на професиите, ако продължим да се придържаме към досега господстващата стратегия за създаване на тесни специалисти, просто ще унищожим перспективите пред нашите студенти.Държавата е декларирала в Закона за висшето образование, че обучението в бакалавърската степен трябва да е широкопрофилно и да дава знания и умения на ниво професионално направление, но всъщност не е внедрила в практиката това изискване. Оттук и това разминаване на обективния интерес на нашите абсолвенти и инерцията на специализираното обучение, което продължава вече няколко десетилетия.Другият въпрос беше свързан с очакванията на бизнеса. Тук ясно трябва да се каже, че потребителят на висшето образование у нас не е бизнесът, а обществото и в частност младите хора, които обучаваме. Трябва да се грижим на първо място за техния интерес. Разбира се, че трябва да се има предвид и интересът на работодателите, тъй като голяма част от тези млади хора ще отидат тъкмо при тях, но трябва да се отчита и дългосрочният интерес на нашите възпитаници, защото тяхната професионална кариера ще продължи няколко десетилетия в различни стопански субекти, някои от които ще са зад граница. Те трябва да са готови на базата на широк фундамент от знания и умения впоследствие да овладяват и широк набор от професии, някои от които още не съществуват. Ако от самото начало биват ограничени в една професия, след няколко години просто ще станат излишни. Затова трябва да се постигне разбирателство между обществото, университетите и частния бизнес и той да приеме факта, че трябва да доучва нашите възпитаници, тъй като ние създаваме „полуфабрикати“. Казвам го в добрия смисъл на думата – хора, които впоследствие могат да бъдат гъвкави и адаптивни в своята професионална кариера и да овладяват широк набор от професии. Овладяването на конкретната професия е задача на бизнеса, който или трябва да я възложи на университетите, които да открият специални звена за доучване, или да създаде добре познатите в България до преди няколко десетилетия ПУЦ-ове - професионални учебни центрове.Навремето се отнасяхме доста пренебрежително към тях и беше срамно да се каже, че някой е завършил ПУЦ, но мисля, че е дошло време тези образователни звена да се реабилитират. Както виждам, някои работодатели вече го разбират и са създали свои образователни центрове, в рамките на които за няколко месеца човек може да овладее определена професия.Когато оценяваме вида знания, умения и способности, които трябва да притежават студентите накрая на своето следване, трябва да имаме ясен ориентир и да формулираме конкретни съдържателни цели. Дълго време у нас не съществуваше такъв ориентир. От няколко години обаче има държавен документ, в който тези конкретни знания, умения и компетентности са описани подробно за всяко образователно ниво и това е Националната квалификационна рамка на Р България. Затова и аз настоявам в книгата тя да бъде взета като отправна точка и съобразно нея да бъде развивано висшето образование. Както е известно нашата рамка е адаптиран превод на Европейската референтна рамка за ключовите компетентности, благодарение на която е възможно сравнение на обучението в различните страни от ЕС. Ако искаме да изпълним със съдържание нашето членство в ЕС в сферата на висшето образование, трябва да въведем в практиката това, което сме декларирали под формата на този документ.Ректорите не разбират ли необходимостта от описваните от Вас промени и не искат ли те да ги започнат?Ректорските ръководства са в специфична и доста трудна ситуация, това трябва да се признае. Тяхната главна задача е да осигурят оцеляването на собствените си висши училища. В този смисъл, те не могат да се интересуват толкова от обществения интерес, затова той трябва да бъде защитен от държавата. Съпротивата на академичните ръководства срещу всякакви промени във висшето образование, която виждаме през последните години, от тяхна гледна точка е логична и естествена. Те трябва да гарантират работните места и заплатите на своите преподаватели и едва ли може да се очаква активно съдействие от тяхна страна за промени, които биха увеличили контрола върху работата им.От друга страна, съществуват разлики в интересите на различните висши училища, като високо оценените висши училища би трябвало да приемат по-радушно моите предложения от по-ниско оценените. Оказва се обаче, че въпреки че на хартия университетите у нас са конкуренти, всъщност между тях липсва реално съревнование. Съществува своеобразен картел, при който има разпределение на териториите и по-добре оценените се примиряват с един специфичен образователен дъмпинг, осъществяван от страна на по-ниско оценяваните. Първите не му се противопоставят, за да бъдат запазени всички висши училища такива, каквито са, въпреки че по такъв начин се губи възможността за концентрация на относително добри студенти и преподаватели, т.е. потенциал за повишаване качеството на предлагания образователен продукт, а и спестяване на средства, които иначе се разхищават за обучение със съмнителна стойност.Преди 30 г. в университет се влизаше много трудно, сега всеки може да запише всяка специалност, която пожелае. Кое е по-добро?По принцип е по-добре да може всеки да опита да следва. Проблемът е, че университетите не са в състояние да правят подбор и спокойно да отсяват тези, които нямат нужната подготовка, мотивация и показват съответните постижения. Между другото, в България преди 1947 г. е функционирал либерален модел в това отношение – за лесно записване за студент и предявяване на високи изисквания след това. Сравнително малък процент от първоначално записалите се е завършвал. Сега, поради системата за финансиране, ние сме принудени да държим колкото се може повече „бройки”. Аз наричам част от студентите „мъртви души“, а друга част „фантоми“, тъй като някои от тях почти ги няма в университетите. Дали са имената си, за да се получи срещу това субсидия, но ги няма в аудиториите. За съжаление някои от тях стигат и до диплома, тъй като преподавателите сме принудени да правим понякога безпринципни компромиси и да си затваряме очите, само и само да си гарантираме заплатите, а и оцеляването на висшите училища.Мислех, че проблемът е, че не могат да четат, а то проблемът е, че въобще не сте ги виждали!Е, това е може би малко краен извод. Все пак по-голямата част от записалите се студенти присъстват или поне по-редовно присъстват на занятията, но вече се оформя и такъв контингент – освен мъртвите души и въпросните фантоми. Но пак казвам, не това е най-важното. Важното е, че всъщност ние гледаме по доста циничен начин един на друг – студентите и преподавателите, което е силно морално развращаващо за младите хора и рано ги покварява, а нас ни обезкуражава, да не кажем дори отчайва. Студентите бързо разбират, че могат без усилия да имат постижения, за които техните колеги зад граница полагат огромни усилия. Това в някаква степен обезсмисля труда на преподавателите, обезценява и дипломите, които университетите дават. По тази причина и репутацията на висшето образование в България се влошава през последните години, за което допринасят и скандалите, които периодично се появяват.Ако имат толкова сериозен недостиг на базови знания, как им преподавате специални дисциплини?За това става дума, това е и нашият голям спор в университетите. Колегите, които водят занятия по специализираните дисциплини, смятат, че те са най-важни и приемат като даденост, че студентите би трябвало да дойдат с определено ниво на базови знания и умения. Самите те обаче бързо констатират, че това тяхно очакване не е оправдано. Аз съм говорил с много колеги от специализиращи катедри, които се учудват на нивото на невежество на студентите и не знаят как да постъпват. Обикновено изходът е в снижаване на изискванията към студентите.А що се отнася до важността на общообразователните дисциплини, съм съгласен, че тя ще нараства не защото аз водя такава, а защото видът знания, умения и компетентности, които те дават и са описани в Националната квалификационна рамка е такъв, че изисква те да бъдат постигани именно чрез обучение по обобщаващи и даващи базови знания и умения предмети.Практиката обаче показва обратното - първите, които се оказват под ударите на евентуални съкращения са тъкмо преподавателите по общообразователните дисциплини, което поставя под съмнение в крайна сметка университетският тип обучение във висшите училища.Посочихте много проблеми. Откъде да започне държавата?Трябва да осъзнае отговорността си. До това опират нещата. За да се формира воля за действие, политиците и администаторите трябва да осъзнаят неотложността на решаването на проблемите. Очевидно те живеят с убеждението, че могат да се снишат и бурята някак си да ги отмине. Е, бурята вече е при нас. Няма място за отлагане. Когато осъзнаят неотложността на действието, тогава вече може да се обмисля какво конкретно да се свърши. Аз си давам сметка, че моите предложения са спорни и не претендирам те да представляват някаква панацея, още повече, че в книгата съм засегнал само част от проблемите на висшето образование. Но вече трябва да започнем да говорим по същество и да действаме, а не просто да се оплакваме от продължаващия упадък на висшето образование у нас.", "date": "2017.08.03", "title": "Университетите са в дълбока криза, необходима е спешна държавна намеса"}
{"url": "https://offnews.bg/analizi-i-komentari/oshte-edna-lazhitca-po-kisel-okean-662003.html", "text": "Покрай завоя на американската администрация по отношение на Парижкото споразумение, случайни хора по целия свят започнаха да коментират климата с увереността на специалисти. И щом американският президент може да си го позволи, защо не всеки? Конкретният повод да се включа в дискусията е  на Владимир Каролев, който критикува напълно непознати нему 70 години климатични изследвания, цитирайки датския професор Ломборг (за да не стане грешка, допълвам един детайл: професор по политология). В интерес на истината, има и много по-интересни критици от Ломборг – например, една лекция на Йевар, нобелист по физика (но на полупроводниците), е по-гледана в YouTube от докладите на кой да е климатолог.А когато сутрин прогнозата за времето ми я четат политолог, физик по полупроводниците и икономист, аз се чувствам сюрреалистично.Дали няма да ми предложат и нещо за високо кръвно?Аз също не съм климатолог. За да имат думите ми тежест, е редно да представя подготовката си: преди преподавател по термодинамика в Софийския университет, сега работя в университета в Кеймбридж на заплата от печално известните застрашители на климата ВР, по проблеми на горивата. Така че, не мога да бъда обвинен, че съм подкупен от лоби. Професионалният ми опит позволява да преценя колко е читав един топлинен баланс, а модел на глобалното затопляне е точно това. По-важното е, че съм пряк свидетел на доклади от специалисти с опит и авторитет в научните среди (това не са случайни медийни звезди), и на експерти от петролни и автомобилни компании планиращи дейността на предприятията си за 20 години напред – които, бъдете сигурни, са трудни за баламосване.Проблемът в случая е недоверие към специалистите,и той не е нищо ново под слънцето – врачки и Распутиновци имат политическо влияние от древен Вавилон, та до ден днешен. В защита на истината, обаче, науката има на своя страна най-силното оръжие срещу шмекери: фактите. Всичко казано и сторено от учените стои документирано, и всеки може да провери колко смисъл има след 5, 15, 50 години. Е, направих очевидната проверка за достоверност – отворих Google Scholar (приложението на Google за търсене в научни издания) и потърсих климатичен модел за глобалното затопляне от 1975, когато темата не е била натоварена с общественото напрежение, което я изкривява днес. Извадих първата работа от климатолог, която Google предложи (някой си W. Broecker в Science, том 189, стр. 460, 1975 г.). Един вид, погледнах прогнозата за времето от преди 42 години. Ето какво казва тя:Синята крива е промяната, която глобалната температура би имала, ако следваше нормалния цикъл на слънчевата активност. Според нея, в случай че нищо особено не се случваше на планетата ни, средната ѝ температура би варирала ту нагоре, ту надолу, с около ±0.2 градуса, според това дали “печката” е включена на 5 или на 6.Червената крива е прогнозата на Броукър отпреди 42 години, отчитаща, че планетата ни бързо се променя, защото човечеството изсипва в атмосферата ѝ толкова много въглероден диоксид, колкото тя не е виждала. А въглеродният диоксид е специален газ – действа все едно си топлоизолираме къщата, при все че печката все така работи на 5-6. Резултатът е, че къщата ни ще се затопли забележимо над нормалните ±0.2 градуса. Броукър, доста смело за 1975, е прогнозирал за 2016 г. повече от градус над естественото.Точките са миналогодишните данни на НАСА,до които всеки има достъп с Google. Това е какво е показвал термометърът в къщата 42 години след Броукър. И сигурно политолозите в областта ще се изненадат, но физическите модели на климата не са като политологическите – работят!! – и като сме си топлоизолирали къщата, температурата верно се е покачила с колкото е за очакване.Мога да унищожа с факти всеки довод на популярните отрицатели на глобалните климатични промени, предизвикани от човека, но ако тази графика не ви убеждава, че климатолозите си знаят работата по-добре от врачките, не вярвам допълнителното усилие да си струва. Защото, дами и господа, тази 42 годишна тънка червена линия от картинката казва, че прогнозата им е била точна.Може би е разумно тогава да чуем какво още ни казват?Глобалното затопляне е проблем толкова сложен, че в света надали има повече от стотина учени, които го разбират в дълбочина. Тези учени са добре познати в областта си, и се ползват с доверието на колегите си. Науката работи така: специалистите работят в лабораториите и на компютрите си, и от време на време се събират на научни конференции, за да се изслушат и да спорят един с друг. Тези конференции не са YouTube, нито TED – те са събития, които действително събират най-впечатляващите умове в дадена област, и там големите имена печелят признанието, което имат, с ум и факти. Уверявам ви, че на тези конференции има извънредно критични гласове. И това не са неточните, неинформирани, неразбиращи темата и най-често много вредни коментатори (и тук не включвам само критици-неверници, но и повечето от “религиозните” воини срещу глобалното затопляне!), с които мас-медиите ни облъчват. Макар и безинтересен за масовата публика, тихият хладнокръвен глас на специалистите по климат и енергетика е единственият смислен в цялото това кудкудякане.Не мога да се меря с “осемхилядниците” сред учените, но мога да послужа за преводач и да споделя до какви изводи са стигнали те, с днешна дата. За да не изгубя вниманието Ви, избрах само трите най-важни въпроса от онези, с които всички сме отблъчвани от екрана, и на които се чувствам достатъчно уверен да отговоря.1. Има ли забележим глобален ефект от човешката дейност върху състоянието на атмосферата?Коя човешка дейност?Да, неоспорим: концентрацията на въглеродния диоксид в атмосферата се е увеличила с 33% след индустриалната революция. Това е АДСКИ много! И причината са фосилните горива, т.е., двигателите и ТЕЦ-овете.2. Има ли изобщо дългосрочен резултат от въглеродния диоксид? Какъв?Мисълта, че такава грандиозна промяна на състава на атмосферата ще остане без ефект, е, меко казано, глупава. Резултатите са буквално хиляди – малки, големи, добри, лоши, повече и по-малко изследвани. Много добре документирани опасни следствия от произведения от човека въглероден диоксид са повишението на температурата на повърхността на планетата (забележимо над естествените ѝ цикли) и повишената киселинност на повърхността на световния океан. Добре документирано положително следствие е повишената зелена маса на Земята.3. Ако има и отрицателни, и положителни следствия, необходимо ли е да вземем мерки?Това, което научната общност казва на останалата част от човечеството е: ние, хората, сме причина за гигантска промяна на състоянието на планетата. Дали ще е катастрофална? Не знаем, но е напълно възможно. Трябва ли да вземем мерки да ограничим дейност на човечеството, с потенциално опасен, неконтролируем и трудно предвидим ефект? Много тъп въпрос, честно! Ако видите детето си да бърника по работещ флекс, но то може и да не се пореже много, ще продължите ли спокойно да си пиете кафето?Какво следва?Досега човечеството е докарало повишение на температурата от 1 градус и понижение на киселинноста на повърхността на океана от 0.3 рН единици (равностойно на две лъжици оцет в супата ви вместо една). Това е лошо, но все още търпимо. Според прогнозите на специалистите, до края на века вероятно ще докараме още 1 градус нагоре (представете си, че Вие днес сте се събудили с температура 37.6°С и докторът Ви уверява, че утре ще са 38.6°С) и може би с още “1 лъжица” по-кисел океан. Никой не знае колко търпимо ще е това, но не познавам нито един добър учен, който да се отнася към прогнозата с друго освен с тревога.Ако за нещо Каролев и Ломборг са прави, то е, че Парижкото споразумение не е достатъчно ефективна стратегия за решаване на проблема. То предвижда първо борба със следствията, а после с причината. А дълбоката причина за глобалното затопляне е комбинацията от енергийните нужди на глава от населението и броят на хората на планетата. За да поясня, ето една новина, от която смути дори колегите ми от ВР: автомобилната индустрия подготвя активи за 350,000,000 нови собственици на леки автомобили само в Китай в следващите 20 години. Това са стотици милиони живи хора, чиито родители са ходели пеш, и чиито деца ще пътуват със самолет. И това е естественият ход на нещата. Резултатът ще бъде още много въглероден диоксид. Парижкото споразумение, обаче, ще спечели ценно време на човечеството, с надеждата да измислим по-трайно решение.Къде е надеждата? Първият проблем е консумацията на енергия. Няма лесен начин човечеството да замести всичката енергия, произведена от фосилни горива, с евтина алтернатива. Биогоривата не са решение; вятърната енергия е недостатъчно ефективна, засега. АЕЦ е добро, но непопулярно решение и изисква разработване на нови технологии за пречистване на отпадъците. Имаме впечатляващ технологичен напредък със слънчевата енергия: поне в Сахара и Аризона, тя вече е не просто алтернатива, а логичен избор. Истинско спасение може да дойде от термоядрения синтез, и надеждата, че първата термоядрена електроцентрала ще заработи в обозримо бъдеще прозира (според личното ми мнение) в Парижкото споразумение.Втората мълчалива надежда е, че населението на Земята ще спре да се увеличава от само себе си, като резултат от по-доброто образование и стандарт на живот. Тенденция това да се случи наистина има, но дали платото ще бъде на 10 или на 20 милиарда души зависи от политическата воля на света като цяло.Има ли поводи за оптимизъм?Парижкото споразумение е голяма стъпка, защото пренасочва огромни инвестиции от откровено безотговорни към (по сегашните стандарти) отговорни източници на енергия. Дори само да успеем да задържим емисиите на въглероден диоксид на сегашното им равнище, вместо стремглавият им растеж от последните 100 години, това вече ще е повод за гордост за човечеството. Нека бъде ясно – именно покачването на нивото на CO2 е нашият грях, и не бива да се вторачваме в следствия като глобалната температура (която ще продължи да се покачва по инерция още дълги години независимо от мерките, които вземем, защото вече белята е сторена).Инвестициите на ЕС, и особено Германия, в изследванията по термоядрен синтез означават, че все още има кой да слуша тихите трезви гласове. Раждаемостта в Африка и Азия се понижава с бързи темпове. Земята ни изненадва с някои буферни ефекти (например, ледовете на Антрактида отказват да се топят; Световният океан е малко по-добър временен термостат от прогнозираното; зелената маса на Земята се увеличава повече от очакваното), които забавят в не много ясна степен резултатите от глобалното затопляне. Битката не е обречена.А от нас зависи ли нещо изобщо?Преди две години имах честта да бъда сред слушателите на доклад на Дейвид МакКей – един от най-забележителните умове, които съм срещал по пътя си, и един от малкото големи учени, които комуникираха успешно със света извън университета. Той почина млад броени месеци по-късно (може би втората причина да пиша този текст). За всеки, който жадува за истина, препоръчвам .Според анализа на МакКей, един значителен буфер, с който човечеството все още разполага, е промяна в нашият начин на живот. Сиреч, има голям мегдан ние да решим част от проблема. Нищо сложно не е – трябва да пестим енергия. Да караме велосипеди. Изненадах се колко много би се отразило на цялостната картина, ако населението на Европа изключваше парното в стаите, които не ползва, гасеше лампите и дори компютъра, когато не са нужни. Или избираше разумни стратегии за пътуване. С една дума, ако просто консумираше енергия рационално.Но за това, друг път.", "date": "2017.08.03", "title": "Още една лъжица по-кисел океан"}
{"url": "https://offnews.bg/futbol/fenovete-na-legia-izumiha-sveta-661970.html", "text": "Феновете на Легия Варшава отново изумиха света с уникална хореография преди началото на мача от третия предварителен кръг на Шампионската лига срещу казахстанския Астана.Мачът се изигра ден след отбелязването на 73-ата годишнина от началото на Варшавското въстание и привържениците на Легия издигнаха огромен банер с изобразен нацист, насочил пистолет към слепоочието на дете.Под банера пък имаше надпис \"По време на въстанието във Варшава немците са убили 160 000 души, повечето от които деца\".Въстанието започва на 1 август 1944 година и продължава до 2 октомври същата година. То е жестоко потушено от нацистите.Надъхващата хореография обаче не помогна на футболистите на терена. Легия спечели с 1:0, но това не стигна да се преодолее пасива от 1:3 в първия мач.", "date": "2017.08.03", "title": "Феновете на Легия изумиха света"}
{"url": "https://offnews.bg/tehnologii/balgarka-sas-srebro-ot-naj-goliamoto-uchenichesko-sastezanie-po-it-v-s-661966.html", "text": "Ученичка от българския национален отбор по информационни технологии спечели сребро в най-голямото световно състезание по ИТ. Тази година финалите се проведоха в Лос Анджелис, Калифорния от 30 юли до 2 август.Даниела Павлова от ГПАЕ \"Гео Милев\" - Бургас завоюва отличието в конкуренцията с повече от 200 финалисти от над 130 държави.В тима, организиран от СУ \"Св. Климент Охридски\", са включени още четирима български ученици. Те участваха в състезанието в рамките на проекта „Microsoft YouthSpark - Кариера в ИТ“, реализиран от Сдружението на завършилите Стопанския факултет на СУ (FEBA Alumni) с финансовата подкрепа на Microsoft.Успехът на Даниела е резултат от петгодишната ни работа по проекта, разказа ръководителят му доц. Николай Нетов, преподавател в Стопанския факултет.Проектът е насочен към 25 000 ученици в средните училища, включително от региони с голяма младежката безработица. На учениците се предоставят достъп до обучение по ИКТ чрез Microsoft Imagine Academy, обучение по предприемачество, курсове за кариерно развитие и консултации, както и възможността да се възползват от настоящите ресурси и да придобият опит чрез менторство. За учебната 2016/2017 година най-високото ниво на световно призната професионална сертификация Microsoft Office Specialist и Microsoft Technology Associate са постигнали над 2500 ученици.", "date": "2017.08.03", "title": "Българка със сребро от най-голямото ученическо състезание по ИТ в света"}
{"url": "https://offnews.bg/bojni/klichko-se-otkaza-kobrata-s-shans-za-svetovnata-titla-661973.html", "text": "Звездата ни в професионалния бокс Кубрат Пулев почти сигурно ще е следващият съперник на световния шампион в тежката категория Антъни Джошуа. Това стана ясно, след като украинската легенда Владимир Кличко прекрати своята спортна кариера и отказа да излезе за среща реванш срещу Джошуа.Новината обяви лично Кличко със специално изявление на официалния си сайт. Така пръв претендент за пояса на британеца във версията WBA, който победи Кличко в битка за титлата на 29 април на \"Уембли\" в Лондон, остава българинът Кубрат Пулев.Ако Джошуа откаже да се бие с Кобрата, то той губи световната титла автоматично. Кличко е на 41 години и прави своя дебют сред професионалистите през 1996 година, като преди това стана олимпийски шампион от Атланта 96 при аматьорите. Кличко изигра 69 двубоя на професионалния ринг, от които спечели 64. Последните му два мача обаче приключиха със загуби от Тайсън Фюри и Джошуа.Евентуална среща между Джошуа и Пулев може да се проведе на 28 октомври в Кардиф, тъй като датата и мястото на двубоя бяха резервирани за реванша на Кличко и Антъни още в началото на месец юли.Новината за оттеглянето на Кличко разтърси света на бокса. Любопитното е, че сървърите, на които е качен официалния сайт на украинеца не издържаха от огромния брой посещения в първите 20 минути, което изненада и самия Кличко.", "date": "2017.08.03", "title": "Кличко се отказа, Кобрата с шанс за световната титла"}
{"url": "https://offnews.bg/kultura/preporachvame-vi-smiah-prez-avgust-v-komedi-klub-sofia-662006.html", "text": "Въпреки августовските температури и летния сезон, Комеди Клуб София няма да затваря врати и през целия месец програмата му ще разхлажда любителите на стендъп комедията у нас. 18 шоута са обявени за целия месец август, а в програмата има и няколко нови попълнения.Това е шоуто с новия материал на комедиантите, в което те опитват новите си шеги пред публика за пръв път. Други нови са шоутата \"Експериментална комедия\", \"Комеди Хаос\", \"България vs. света\" и Shame партито.Традиционно, за аматьорите ще има Open Mic вечер, в която всеки ще може да се пусне на сцената и да се пробва като комедиант. Има и награда от 100 лева за най-добрия.Резидентите на Клуба Иван Кирков и Васил Ножаров пък ще имат соло шоута съответно на 17 август и 24 август.Повече информация за събитията на  страницата им.", "date": "2017.08.03", "title": "Препоръчваме ви: Смях през август в Комеди Клуб София"}
{"url": "https://offnews.bg/ikonomika/karanikolov-kani-kitajski-giganti-v-sofia-teh-park-661978.html", "text": "Възможност за участие на високотехнологични китайски компании в първия научно-технологичен парк в България – „София Тех Парк“, обсъдиха на среща министърът на икономиката Емил Караниколов и Н. Пр. Джан Хайджоу, посланик на Китай в България.Той допълни, че възможните области за сътрудничество са в изграждане на собствени или съвместни лаборатории за научни изследвания и иновации, сътрудничество с водещи български научни институции, като и демонстрационни площи за китайски високотехнологични фирми.Според китайския посланик в “София Тех Парк” има отлични възможности за съвместна работа.На срещата бяха обсъдени още и вариантите за засилване на икономическото и външнотърговското сътрудничество.Стартирани са общо 28 процедури за регламентиране вноса в Китай на български земеделски и хранителни продукти, от които са финализирани три, като се очаква скоро да се приключи и процедурата за мляко и млечни продукти.Според посланик Хайджоу китайската страна активно изследва начините за засилване на сътрудничеството с България.Той добави, че ако двете държави искат да повишат стокообмена трябва да работят в посока популяризиране на българките продукти в Китай и разширяване на каналите за търговия.За периода 2006-2016 г. износът ни за Китай нараства над 6 пъти – от 78 млн. щ.д. през 2006 г. до близо 480 млн. щ.д. през 2016 г. Вносът от Китай също нараства, но с далеч по-умерени темпове (през 2006 г. е в размер на 961 млн. щ.д., а през 2015 г. е приблизително 1 млрд. и 79 млн. щ.д.). Китай заема второ място, след Турция, сред експортните ни дестинации извън ЕС.Сходна тенденция се наблюдава и през 2016 г., когато стокообменът с Китай възлиза на 1629.1 млн. щ.д. Българският износ за Китай е в размер на 479.7 млн. щ.д. (-19.6%), а вносът от Китай се равнява на 1149.4 (+6.5%).През първите три месеца на 2017 г. двустранният стокообмен се равнява на 462.1 млн.щ.д. (ръст от 9.22% спрямо същия период на 2016 г.), от които български износ на стойност 175.1 млн. щ.д. (увеличение от 28.2%) и внос на стойност 287 млн. щ.д. (+0.2%).", "date": "2017.08.03", "title": "Караниколов кани китайски гиганти в София Тех Парк"}
{"url": "https://offnews.bg/obshtestvo/dvama-balgari-arestuvani-za-divo-kampinguvane-v-gartcia-661995.html", "text": "12 души са били арестувани в Гърция, а от тях двама българи - за диво къмпингуване на един от плажовете на Ситония, Халкидики, съобщи вестник \"Български новини\". Дивото къмпингуване вече е незаконно в южната ни съседка, след като бяха въведени строги правила за къмпиране. Тези, които плажуват извън определените места, подлежат на санкции.Вследствие на приетите мерки полицаи са извършвали проверки по плажовете на Гърция и са се натъкнали на незаконен къмпинг в Халкидики. В него били и двамата нашенци. Сред арестуваните са още шестима гърци и четирима македонци. Всички те са плажували в крайбрежната зона на Ситония, Халкидики.Глобата за разполагане на палатки и каравани извън определените за това места варира от 150 евро до три месеца затвор.Паленето на огън е абсолютно забранено, 300 евро пък е глобата за оставяне на отпадъци на плажната линия или в къмпинг. ", "date": "2017.08.03", "title": "Двама българи арестувани за диво къмпингуване в Гърция"}
{"url": "https://offnews.bg/temida/opravdaha-okonchatelno-perata-za-svinskite-opashki-661975.html", "text": "Няма доказателства, които да сочат, че именно Петър Низамов – Перата е арестувал незаконно афганистански мигранти през миналата година. Това е решението на Окръжния съд в Бургас, който потвърждава тезата на районните магистрати, че Низамов е невинен. Прокуратурата протестираше твърдението на предходната инстанция, че Перата не е виновен по обвиненията, че на 10 април миналата година в близост до с. Евренозово, община Малко Търново е арестувал незаконно трима афганистанци, като ги е вързал с т. нар. свински опашки. Окръжният съд е преценил, че разпознаването на Низамов от тях е извършено не на живо, а по снимка. В този момент, той е бил арестуван, така че това е можело да стане в присъствието на негов адвокат. Отделно, в протоколите за разпознаване пък липсват имена и подписи на полицаи. Другите разпитани свидетели също не са посочили Перата като човекът, връзвал афганистанците. Видеото, което бе качено в Интернет пък е неясно и не се разбира участието на Низамов.Съдът е категоричен, че афганистанците са задържани незаконно, но по никакъв начин не е доказано, че именно Низамов е извършил това. Решението на Окръжния съд е окончателно.", "date": "2017.08.03", "title": "Оправдаха окончателно Перата за свинските опашки"}
{"url": "https://offnews.bg/sviat/tramp-zakriva-lotariata-zelena-karta-661963.html", "text": "Американският президент Доналд Тръмп обяви нови правила, които ще намалят наполовина легалната миграция и ще отменят лотарията за зелена карта.Президентът предложи закон, който цели да намали наполовина законната имиграция в рамките на 10 години. В този закон е предвидено закриването на лотарията \"Зелена карта\", както и американските граждани да изтеглят при себе си членове на семейството.Съгласно новия закон имиграцията трябва да е базирана на умения, а не на случаен принцип. Предимство ще имат говорещите английски език и хората, които могат да издържат семействата си. Законът на ще доведе до най-мащабните от десетилетия насам промени в системата за законно имигриране в Америка. Това е и поредната инициатива на Доналд Тръмп да ограничи идването на хора от цял свят в САЩ.Над 1 милион души получават всяка година право за законен престой в Америка, а Тръмп цели броят им да бъде намален с 41% първата година и с 50% десет години по-късно. ", "date": "2017.08.03", "title": "Тръмп закрива лотарията Зелена карта"}
{"url": "https://offnews.bg/112/pensioner-veshtoman-pribral-pistoleta-ot-samoubijstvoto-v-park-lauta-661971.html", "text": "Открит е пистолетът на пловдивския бизнесмен Данаил Божилов, който беше открит мъртъв в парк ”Лаута” на 26 юли. Става въпрос за самоубийство.Това съобщиха от полицията на брифинг в Пловдив, на който бе и главният секретар на МВР Младен Маринов.Оръжието е открито в дома на 74-годишния бивш военен Симеон Стоев. Той видял трупа и оръжието до него и го взел.Мъжът имал склонност към вещомания, разкриха разследващите. Има свидетели, които са видели Стоев да се навежда и да взима нещо, докато е установявал дали е жив бизнесменът.Вече са готови и резултатите от натривките по ръцете на самоубилия се бизнесмен, както и на бившия военен.Пистолетът е открит в дома на Стоев при обиск 5 дни след самоубийството. Повдигнато му е обвинение за притежание на незаконно оръжие.", "date": "2017.08.03", "title": "Пенсионер вещоман прибрал пистолета от самоубийството в парк Лаута"}
{"url": "https://offnews.bg/112/5-metra-plamatci-v-plovdivsko-oshte-gori-i-v-burgasko-661948.html", "text": "Пожарите в Пловдивско и Бургаско продължават да горят, цяла нощ огнеборците се бориха с пламъците. Огънят, обхванал най-голямата кравеферма в България край село Поповица, през нощта се разгоря с нова сила и . пламъците стигаха до 5 метра, съобщи Нова тв.От екоинспекцията успокоиха, че през нощта в района не е имало обгазяване и няма опасност за местното население. Според пожарникарите огънят ще стихне най-рано след два-три дни. Четири пожарни екипа се бориха с огъня през нощта във вилната зона на бургаското село Изворище. Огънят е локализиран, но са унищожени десетки постройки, както и част от борова гора, информира бТВ. Ново огнище се разгоря снощи в района, но то е далеч от сгради. Няма пострадали хора.", "date": "2017.08.03", "title": "5 метра пламъци в Пловдивско, още гори и в Бургаско"}
{"url": "https://offnews.bg/obshtestvo/zhalt-kod-za-opasna-zhega-temperaturite-varviat-nagore-661943.html", "text": "Жълт код за опасни горещини е обявен за днес в 26 области в страната, само край морето - във Варна и Бургас, жегата ще е по-малка. Така ще е още поне седмица. Максималните температури ще достигнат до 38 градуса. Слаб вятър ще разхлажда в източната част от страната, според прогнозата на НИМХ.По Черноморието ще е слънчево, а термометрите няма да показват над 31 градуса, а сред вълните от 2-3 бала над 26.В планините ще духа умерен, по високите части силен североизточен вятър. Максималната температура на височина 1200 метра ще е около 26°, на 2000 метра – около 19 градуса. Синоптиците предупреждават, че в някои западни и в повечето югоизточни райони рискът от възникване на пожари вече е с код червено. ", "date": "2017.08.03", "title": "Жълт код за опасна жега, температурите вървят нагоре"}
{"url": "https://offnews.bg/tenis/grigor-dimitrov-s-trudna-pobeda-vav-vashington-661949.html", "text": "Григор Димитров започна с победа турнира във Вашингтон от категорията ATP 500.Поставеният под номер 4 в основната схема българин почива в първия кръг и надви Кайл Едмънд със 7-5 4-6 6-3 за два часа и 21 минути във втория.Двубоят срещу 41-ия в света не бе лек за първата ни ракета, той вкара само 53% от първите си сервиси.Следващият му съперник ще бъде решен в двубоя между Даниил Медведев и Стив Джонсън, който се играе в момента.Водач в схемата е седмият в света австриец Доминик Тийм.Миналата година Григор Димиторв загуби във втория кръг от Даниел Евънс, а най-доброто му представяне във Вашингтон е от 2013 г., когато губи на четвъртфиналите от германеца Томи Хаас след два тайбрека.", "date": "2017.08.03", "title": "Григор Димитров с трудна победа във Вашингтон"}
{"url": "https://offnews.bg/obshtestvo/nameri-se-lekar-za-razdelianeto-na-siamskite-bliznatci-ot-sliven-661810.html", "text": "Неврохирург в САЩ е готов да оперира 11-месечните сиамски близнаци от Сливен.Обнадеждаващата новина за семейството на Богдан и Янко Янкови долетя в края на юли след неколкомесечни усилия да бъде намерен специалист, който би се наел със сложния случай.Близките се надяват Фондът за лечение на деца да поеме разноските по лечението. При положителен отговор пациентите ще заминат в университетската детска болница \"Монтефиоре\" в Ню Йорк, САЩ, където ги очаква екип от специалисти. Водещият хирург в екипа се е запознал със случая и го е обсъдил с колегите си, а след това е заявил готовност да оперира бебетата. Специалистите на \"Монтефиоре\" са с богат опит, работили са успешно и по случаи с разделяне на сиамски близнаци. \"Не мога да повярвам! Сърцето ми се свива, като си помисля, че трябва да прави първия рожден ден в дома (Дома за медико-социални грижи за деца \"Вяра, Надежда и Любов\" в Бургас, където са настанени децата - б.а.), сподели през сълзи пред OFFNews бабата на бебетата Мария след отговора на американската клиника. Жената разказа, че досега Богдан - здравото бебе, се развивал добре, смеел се, подавал ръце и се радвал на близките си, когато ги види. При последното им посещение в дома обаче детето плачело. Било свикнало повече с персонала отколкото със семейството.От персонала на дома споделиха, че състоянието на по-здравото бебе се влошава. Братчето му Янко е в мозъчна смърт от самото раждане, липсва мозъчна дейност, детето има и други сериозни здравословни проблеми. Семейството вярва, че единственият начин да се спаси Богдан е операция по разделянето. От клиниката в САЩ дават надежди за спасяване на здравия близнак. Тъй като двете деца са с много общи органи и системи, които няма как да бъдат разделени, усилията ще бъдат вложени да се даде шанс за пълноценен живот на единия близнак. За единадесетте си месеца от раждането двете деца са само в легнало положение, а освен че няма мозъчна дейност Янко е и с по-тежки малформации.Богдан и Янко Янкови са родени през август 2016 г. от 14-годишна майка от ромски произход. Бащата е неин братовчед. Първоначално лекари уверяват семейството, че на децата ще бъдат направени серия операции у нас. След това обаче било преценено, че това не е възможно. Семейството се обръща към Фонда за лечение на деца. 15-членна комисия от най-добрите медицински специалисти в своите области се произнася, че заради множеството общи органи операцията е технически неосъществима. В интервю за bTV Пенка Георгиева от Обществения съвет към фонда коментира, че проблем е не финансирането, а липсата на специалист. Оттогава надеждите на семейството са насочени към откриването на лекар в чужбина.\"Оставям всичко в божиите ръце. Нека бъде неговата воля\", казва бабата на близнаците. Тя силно вярва, че скоро семейството ще може да прибере оперирания Богдан у дома.", "date": "2017.08.03", "title": "Намери се лекар за разделянето на сиамските близнаци от Сливен"}
{"url": "https://offnews.bg/112/vav-filipinite-zadarzhaha-balgarin-proniknal-v-smetkata-na-bil-gejts-661952.html", "text": "Българин, заподозрян че е проникнал в банковата сметка на Бил Гейтс, е задържан във Филипините. Константин Симеонов Кавръков е арестуван за престъпление, извършено през 2011 г., на пристанище Замбоанга, съобщи ABS-CBN, цитирана от Фокус. Той не успял да представи необходимите документи за пътуване и бил отведен за разпит от бреговата охрана.Според информацията задържанията е водач на международна престъпна група, която се е занимавала с клонирането на дебитни и кредитни карти, посегнала и на парите на основателя на \"Майкрософт\".Властите го идентифицирали по филипинска шофьорска книжка, тъй като българинът нямал в себе си паспорт. ", "date": "2017.08.03", "title": "Във Филипините задържаха българин, проникнал в сметката на Бил Гейтс"}
{"url": "https://offnews.bg/sport/sportat-v-efir-na-3-avgust-661955.html", "text": "След емоциите около отпадането на Лудогорец от борбата за място в Шампионската лига, днес феновете ще вълнуват от съдбата на Ботев Пловдив. \"Канарчетата\" гостуват на португалския Маритимо в реванш от третия предварителен кръг след 0:0 в първата среща.19,00 Колоездене, Обиколка на Полша, Евроспорт 119.00 ч Футбол, ЕП (ж), Дания - Австрия Eurosport 1  21,00 ч Лига Европа, \"Маритимо\" - \"Ботев\" (Пд) \"Диема спорт\" 2  21.45 ч  Лига Европа, \"Ружомберок\" - \"Евертън\"  \"Диема спорт\"  21.45 ч  ЕП (ж), Холандия - Англия Eurosport 123,00 Тенис,Турнир за мъже във Вашингтон, Мтел Спорт 1", "date": "2017.08.03", "title": "Спортът в ефир на 3 август"}
{"url": "https://offnews.bg/obshtestvo/remonti-spirat-vodata-na-9-mesta-v-sofia-661941.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Във връзка с изпълнение на инвестиционен проект за реконструкция на уличен водопровод на бул. „Джавахарлал Неру“ в жк. „Люлин“ 7, се налага спиране на водоподаването от 9:00 до 21:00 часа на жилищни блокове с номера: 706-ниска зона; 711; 712; 713; 714; 715; 716; 719; 723; 750; 751; 751А; 752; бул. „Джавахарлал Неру“ от ул. „Индира Ганди“ до бул. „Луи Пастьор“; бул. „Царица Йоана“ от ул. „Ген. Асен Николов“ до бул. „Луи Пастьор“; ул. „Индира Ганди“ и бул. „Луи Пастьор“ №30. След възстановяване на водоснабдяването е възможно временно повишаване мътността на водата.Изпълнение на инвестиционен проект за реконструкция на уличен водопровод на ул. „ВЕЦ Пасарел“ в Пасарел налага спиране на водоподаването от 9:00 до 21:00 часа на ул. „ВЕЦ Пасарел от №25 до №72; ул. „Минзухар“, ул. „Хризантема“, ул. „Русалка“, ул. „Белия камък“, ул. „Борова гора“; по ул. „Искър“ от ул. „Хризантема“ до ул. „ВЕЦ Пасарел“. След възстановяване на водоснабдяването е възможно временно повишаване мътността на водата.Заради изпълнение на инвестиционен проект за реконструкция на уличен водопровод на ул. „Златен век“ във вилна зона „Симеоново – Драгалевци III“, се налага спиране на водоподаването от 9:00 до 21:00 часа по ул. „Златен век“ от ул. „Васил Попович“ до ул. „Боян Ничев“; ул. „Иван Богданов“; по ул. „Боян Ничев“ от ул. „Златен век“ до ул. „Симеоновска“;по ул. „Симеоновска“ от ул. „Горска ела“ до ул. „Златен век“. След възстановяване на водоснабдяването е възможно временно повишаване мътността на водата.След реализацията на тези инвестиционни проекит клиентите на „Софийска вода” живеещи в района ще почувстват значително подобреното качество на предоставяните услуги.Подмяна на сградно водопроводно отклонение на ул. 8 в кв. „Враждебна“ налага спиране на водоподаването от 10:00 до 17:00 часа на бул. „Ботевградско шосе“, ул. 8, ул. 5, ул. 30.Без вода заради подмяна на сградно водопроводно отклонение на ул. „Грамада“ в с. Кокаляне ще бъдат от 10:00 до 16:00 часа на ул. „Цар Иван Асен II“, ул. „Грамада“, ул. „Ела“, ул. „Тополите“ от № 22 до № 40, ул. „Петров кладенец“ от № 10 до № 20, ул. „Лъката“, ул. „Теменуга“, ул. „Люляк“, ул. „Калина“, ул. „Детелина“, ул. „Явор“, ул. „Еделвайс“, ул. „Латинка“, в. з. „Падинето“, в .з. „Бяла нива“. Няма да имат вода във връзка с подмяна на сградно водопроводно отклонение на ул. „Зайчар“ в „Зона Б-19“ от 10:00 до 18:00 часа по ул. „Зайчар“ от ул. „Д-р Калинков“ до ул. „Три уши“. Заради подмяна на уличен водопровод и монтаж на спирателен кран на ул. „Стадион“ кв. „Горубляне“ се налага спиране на водоподаването от 9:00 до 21:00 часа на жк. „Експериментални блокове“ от №1 до №37 и автосервизи между бл. 43 и бл. 22. Във връзка с подмяна на сградно водопроводно отклонение на ул. „Васил Левски“ в с. Мрамор се налага спиране на водоподаването от 9:00 до 14:00 часа по ул. „Васил Левски“ от ул. „Захари Стоянов“ до ул. „Васил Левски“ №1.Подмяна на пожарен хидрант и спирателен кран на бул. „Сливница“ в  „Модерно предградие“ налага спиране на водоподаването от 10:00 до 18:00 часа на бул. „Сливница“, бул. „Панчо Владигеров“, ул. „Обелско шосе“. ", "date": "2017.08.03", "title": "Ремонти спират водата на 9 места в София"}
{"url": "https://offnews.bg/politika/plevneliev-az-posochih-problemite-mezhdu-balgaria-i-makedonia-661956.html", "text": "Аз посочих, че между България и Македония има напрежение, а за бъде реши един проблем, трябва да бъде посочен. Голяма крачка напред е подписването на договора за добросъседство между България и Македония на 1 август.Това обяви президентът на България между 2012 и 2017 г. Росен Плевнелиев по бТВ. Той каза, че съвсем съзнателно като държавен глава пет години не е посетил съседната държава.През 2012 г. Плевнелив е казал на еврокомисаря по разширяване, че докладът на Европейската комисия за напредъка на Македония не е верен. В първите години ни беше много трудно, трябваше да се обясняваме пред партньорите ни в ЕС.Много е хубаво, че подписахме договор за добросъседство, важно е да се изпълнява, каза още Плевнелиев. Относно новият орган за борба с корупцията Плевнелиев смята, че не е работа на президента да посочва състава на тази комисия, защото държавният глава е висша представителна, но не изпълнителна власт. Той съветва президента Румен Радев да наложи вето на промените в закона за съдебната власт и Наказателно процесуалния кодекс.По думите му има промени, които противоречат на конституцията. За пример той даде прехвърлянето на изключително важни дела към т. нар. Специализиран съд, който е дал спорни резултати.Относно мегаделото „КТБ” Росен Плевнелиев смята, че като президент е направил нужното, за да не се стигне до голяма банкова криза. Според него е важно да се отворят „досиетата КТБ”, според него стенограмите на вършат работа. ", "date": "2017.08.03", "title": "Плевнелиев: Аз посочих проблемите между България и Македония"}
{"url": "https://offnews.bg/sviat/medvedev-sasht-ni-obiaviha-targovska-vojna-661950.html", "text": "Руският министър-председател Дмитрий Медведев заяви, че новите санкции, наложени от САЩ срещу Русия са равносилни на мащабна търговска война срещу Москва.Според него мерките, подписани от Доналд Тръмп, показват пълното безсилие на американския президент, който е прехвърлил правомощията си на Конгреса и е бил унижен от него.Законът цели да накаже Русия за евентуалната ѝ намеса в изборите за президент в САЩ през 2016 г. и действията ѝ в Украйна.В същото време Тръмп обвини Конгреса, че е превишил заложеното в законодателството. Подписвайки санкциите в сряда, той заяви, че мерките са \"дълбоко погрешни\". Да, но нямаше как да не ги подпише, коментира това Медведев.В официалната си страница във Фейсбук руският премиер пише още, че санкциите са сложили край на надеждата за подобряване на Руско-американските отношения.Американският естаблишмънт надигра Тръмп. Президентът не е радостен от новите санкции, но не може да не подпише закона. Изобщо темата за санкциите възникна като още един инструмент да се постави Тръмп на място. И ще последват нови маневри, чиято цел е неговото отстраняване от власт. Явно несистемният играч трябва да бъде ликвидиран, коментира Медведев.Той прогнозира, че отношенията между Руската федерация и Съединените щати оттук нататък \"ще бъдат изключително напрегнати, независимо от състава на Конгреса или личността на президента\". Това ще доведе и до по-нататъшно засилване на международното напрежение и отказ от разрешаването на големи международни проблеми.\"Какво означава това за нас? Ние ще продължим да работим спокойно за развитието на икономиката и социалната сфера, ще се занимаваме със заместването на вноса, ще решаваме най-важните държавни задачи, като гледаме преди всичко себе си. Научихме се да правим това през последните години. Работим в условията на почти затворени финансови пазари поради страховете на чуждестранни кредитори и инвеститори да инвестират в Русия от санкции срещу трети страни. В някои отношения той дори ни е облагодетелствал, въпреки че санкциите по принцип са безсмислени. Ние ще се справим\", пише още Медведев.Законодателството налага санкции също на Иран и Северна Корея.В отговор Иран обяви, че те нарушават ядреното споразумение и ще отговорят по подходящ и съответстващ на мерките начин.Северна Корея не ги е коментирала.", "date": "2017.08.03", "title": "Медведев: САЩ ни обявиха търговска война"}
{"url": "https://offnews.bg/futbol/slavia-priiutiava-galin-ivanov-661954.html", "text": "Атакуващият халф Галин Иванов е пред завръщане в Славия. Той започна тренировки в \"Овча купел\" и се очаква да подпише с \"белите\", ако не успее да си намери отбор в чужбина.През пролетта Иванов игра за Нефтохимик, който изпадна във Втора лига, информира \"Тема Спорт\".В момента 29-годишният играч е свободен агент и е помолил ръководството на Славия да поддържа форма с тима, докато си намери нов отбор.Иванов е разговарял с боса на \"белите\" Венци Стефанов, който му е казал, че е готов да го приюти в Славия, ако опитите за трансфер в чужбина ударят на камък.Иванов има 128 мача и 25 гола за \"белите\" в периода 2008-2014 година. През това време той бе даван под наем на немския Арминия (Билефелд), както и на Литекс (Ловеч).После подписа с азербайджанския Хазар, а от там бе трансфериран в турския Самсунспор, преди да подпише с Левски. Престоят му на \"Герена\" обаче бе кратък и там записа само 3 мача.", "date": "2017.08.03", "title": "Славия приютява Галин Иванов"}
{"url": "https://offnews.bg/futbol/treniorat-na-levski-nikolaj-mitov-zhaduva-neustojka-661961.html", "text": "Треньорът на Левски Николай Митов търпи публичните унижения, на които е подложен от ръководството на клуба, заради неустойка в договора за скромните 15 000 лева.Това са три месечни заплати на Жадното и са записани в договора му при предсрочно освобождаване, което е въпрос на много близко бъдеще, информира \"България Днес\". Жадното е поставен в невъзможна ситуация. От една страна шефът Спас Русев преговаря с имена от чужбина на поста му, а от ако не появи на работа ще бъде санкциониран дисциплинално.Затова Митов чинно си води заниманията и чака да му бъде посочена официално вратата да си вземе парите от неустойката. Явно и дните на спортния директор Даниел Боримиров са преброени, защото той не е включен в преговорите за нов треньор, а Митов е негово протеже.Горд левскар като Георги Иванов - Гонзо заяви, че не разбира поведението на Митов, който търпи това унижение и става за смях.\"Не може зад гърба ти да преговарят с друг, а ти да искаш още да си треньор. Всичко опира до достойнство и самочувствие. Трябваше отдавна да си е тръгнал\", каза Гонзо, който със сигурност би постъпил именно така.Подобно мнение изрази и друга легенда - Кирил Ивков,който беше шеф на школата и даде път на Митов в треньорската професия.\"Той безспорно обича Левски. Аз ако бях на негово място отдавна да съм си тръгнал. Явно е момче без самочувствие. Помня навремето как ме викна Баждеков да ми каже, че ще получавам 150 лева. Казах му \"чао\" и си тръгнах, а други останаха. Хората са различни\", коментира Ивков.", "date": "2017.08.03", "title": "Треньорът на Левски Николай Митов жадува неустойка"}
{"url": "https://offnews.bg/kultura/liam-galahar-skuka-e-da-si-trezven-661960.html", "text": "Бившият фронтмен на \"Оейзис\" Лиъм Галахър призна, че едно от любимите му забавления е да обръща по няколко питиета, тъй като смята трезвеността за \"отегчителна\". Въпреки че с годините той укроти малко вредните си пороци, в интервю за \"Шоуто на Хауърд Стърн\" Галахър призна, че въобще не харесва да е нон-стоп трезвен, защото животът му става скучен, а той се превръща в прекалено мил човек.\"Обичам да пийвам, не съм алкохолик, но ми харесва да дрънкам глупости на хората, харесвам проблемите, които си вървят с пиенето. Имах период от 6 месеца трезвеност и беше скучно. Бях твърде добър. Отварях вратите на хората, помагах на възрастните дами с пазарските торби или пресичането на улиците. За*би това. Не искам да съм мил\", коментира любовта си към чашката известният музикант, цитиран от БГНЕС.", "date": "2017.08.03", "title": "Лиам Галахър: Скука е да си трезвен"}
{"url": "https://offnews.bg/futbol/botev-plovdiv-goni-istoricheska-pobeda-na-ostrov-madejra-661968.html", "text": "Предстоящият мач от третия предварителен кръг на Лига Европа между Ботев Пловдив и Маритимо може да стане исторически за \"канарчетата\". Ако успеят да елиминират португалците, пловдивчани ще запишат рекорд в своята история и за пръв път ще отстранят трети пореден съперник в евротурнирите.Досега се е случвало на два пъти Ботев да играе по 6 мача в Европа - при първото си участие през сезон 1962/63, когато тимът достига до 1/4-финал за КНК.През 2013/14 година пък отборът отпада в третия квалификационен кръг на Лига Европа. Никога обаче Ботев не е стигал до 8 двубоя в Европа.Първата среща в Бургас приключи без победител - 0:0. Сега \"канарчетата\" имат напълно реален шанс да запишат нов сериозен успех на сметката си и да се доближат само на крачка от груповата фаза на турнира.Най-големият проблем за състава на Николай Киров ще е отсъствието на Тодор Неделев, който не успя да се възстанови от травмата, която получи в първия сблъсък и не отпътува с отбора за Мадейра. Фернандо Виана най-вероятно ще се появи в игра, но ще играе на инжекции.Вероятни състави:Mаритимо: Шарлес, Бебето, Мартинс, Сантос, Жуниор, Шен, Гамбоа, Беса, Пикети, Валенте, ПинтоБотев Пловдив: Чворович, Панов, Генев, Димов, Минев, Меледже, Балтанов, Бризола, Косоко, Стоянов, Виана", "date": "2017.08.03", "title": "Ботев Пловдив гони историческа победа на остров Мадейра"}
{"url": "https://offnews.bg/politika/desni-partii-se-obediniha-v-iskane-za-veto-nad-sadebni-zakoni-661979.html", "text": " 5 партии внесоха искане за налагане на вето в президентството върху промените на три закона - Закона за съдебната власт, Наказателно-процесуалния кодекс и Закона за опазване на околната среда. Точно в 11 часа пред главния вход на президентството се събраха представителите на \"Да, България!\", ДСБ, БЗНС, ДЕОС и Зелените, за да влязат заедно при президента Румен Радев, който по закон може да наложи вето над приетите от парламента закони до две седмици след приемането им. Това е първата общо действие на десни партии след изборите, но силно впечатление направи, че при Радев не се появиха лидерите на десните партии, a представители от структурата на организациите. Обяснението беше, че лидерите са в летен отпуск. Исканията на събралите се партии са президентът Румен Радев да наложи вето върху трите закона, а мотивите че промените в тях нарушават правата на българските граждани, отстъпление са от базисни конституционни принципи и са стъпка назад с десетилетия в съдебната реформа. \"Да, България!\" се представляваше от доктора по конституционно право Атанас Славов, който обясни, че приетите от парламента промени в трите закона в последната седмица преди лятната отпуска на депутатите, целят да заменят независимостта на съдебната власт и правовата държава и по-точно: \"Законът за съдебната власт поставя под прокурорски контрол съдиите, също има опит на практика да се наложи контрол върху независимия съд, както и се налага невъзможността магистрати да членуват в сдружения и организации\". Славов добави, че при приемането на тези закони са нарушени законодателни процедури, като са внесени промени в последната секунда отвъд срокове и законите нямат обществено обсъждане и оценка на въздействие.\"Вместо съдебна реформа, се правят крачки назад - десетилетия назад\", коментира Атанас Славов.Емил Георгиев от партия ДЕОС пък разясни за промените в Наказателно-процесуалния кодекс: \"На Специализирания съд се дават допълнителни правомощия, които следват българската поговорка \"Както си постелите, така и ще спите\". И в моемнта властимащите си постилат добре, за да спят добре. Ако някой иска да им посегне в бъдеще, ще трябва да стане в специализирания съд, където ще делата срещу тях ще се гледат от проверени съдии. А дела ще има. Всичко е направено за наши хора\", обясни той. Според вносителите на искането към президента се утвърждава съдебна номенклатура, която да осигури безнаказаност за управляващата в момента клика.Зелените обясниха, че протестират пред промените в Закона за опазване на околната среда, направени от депутатите, а те са свързани с това, че по предложение на ГЕРБ екооценката на национални обекти при ОВОС вече ще е само на една съдебна инстанция. \"Това е опит на управляващите за безнаказаност от прокурор\", обясниха те.Ако президентът не наложи вето, което трябва да направи до следващия четвъртък-петък, когато изтича двуседмичният срок от приемане на законите, отново заедно същите партии ще се обърнат към Конституционния съд, след това до омбудсмана и Висшия адвокатски съвет. На въпрос OFFNews защо са заедно в тази инициатива точно тези партии, Димитър Божилов, който представляваше ДСБ днес, обясни, че в момента е по-важно партиите със сходна ориентация да се съюзят зад обществения интерес и тъй като това не се случва в парламента, те се съюзяват, за да защитят интереса на обществото. \"По настоящем имаме едно обединение около позиция, което цели превенция на обществoто. Ще използваме всички политически средства, за което търсим и партньори, които са се позиционирали в дясно\", каза още Божилов. А на въпрос поканени ли са представители на Реформаторския блок или на СДС, Атанас Славов изрази съмнение: \"То Реформаторският блок вече го няма\". Политическите коалиции са предизборно нещо, сега се правят общи действия зад каузи, категорични бяха представителите на всички присъстващи партии. По-късно и 10 граждански организации внесоха искане към президента Румен Радев да наложи вето върху същите закони - сред тях Инициатива \"Правосъдие за всеки\", Граждански блок.\"Искаме вето на скандалните промени в Закона за съдебната власт и НПК, които директно посягат на независимостта в работата на съдиите, създават \"специални\" правила за \"специални дела\" (като при извънреден трибунал) и нарушават Конституцията и редица международни актове, по които България е страна\", пише в мотивите на гражданските организации. Според тях промените създават и привилегии за \"послушковците на статуквото във ВСС, които на изпроводяк да си се самоназначат по върховете на съдебната власт - където си харесат\".", "date": "2017.08.03", "title": "Десни партии се обединиха в искане за вето над съдебни закони"}
{"url": "https://offnews.bg/izvan-terena/legendarna-volejbolistka-se-razvihri-v-tantcovo-shou-video-661980.html", "text": "Двукратната олимпийска шампионка в женския волейбол Жаклин Карвальо привлече погледите на телевизионната аудитория с интересно изпълнение.Бразилката взе участие в танцово телевизионно шоу \"Dancing Brazil\" и се оказа, че се справя успешно и с движенията извън спортната зала.Националната състезателка и партньорът й - професионалният танцьор Марсело Васкеш се класираха за следващия етап. Двойката се опита да впечатли съдиите в изпълнение на фокстрот.Жаклин видимо срещна трудности в движенията на един от стандартните жанрове в спортните танци, като за сметка на това в изявата им бе заложено повече на етюда, който успя да впечатли журито.Началото на фокстрота е през 20-те години на 20 век. Танцът е от бавните бални танци и се счита за началото на друг бален танц - куикстеп.Dancing Brazil е бразилската версия на популярното ТВ шоу Dancing with the Stars, в което двойките се състоят от знаменитост и професионалист в областта на петото изкуство.Всеки тандем изпълнява предварително определени танци и се конкурира с останалите дуети за оценките на съдиите и гласовете на публиката, а ние ще следим с интерес следващите изяви на волейболистката.", "date": "2017.08.03", "title": "Легендарна волейболистка се развихри в танцово шоу (видео)"}
{"url": "https://offnews.bg/offtopic/nasa-obiavi-konkurs-za-zashtitnik-na-zemiata-ot-izvanzemni-predlaga-1-661959.html", "text": "Американската космическа агенция НАСА обяви конкурс за офицер по планетарна защита, който да брани земята от нашествие на извънземни.Странно звучащата новина не е майтап, а съвсем сериозно предложение за работа, което освен честта на заеманата позиция носи и солидна заплата. Иде реч за годишно възнаграждение между $124 406 и $187 000.В ангажимента обаче са включени и задължения, които са извън рамките на нашата планета. Защитникът на земята от извънземни също така ще трябва да следи за това хората, които изследват космоса да не нанасят щети на други планети, луни или каквито и да е космически обекти.Позицията е подходяща за хора с богат инженерен опит и желание за пътуване, но не и за такива, които не могат да поемат отговорност.Офицерите по планетарна защита всъщност не са двама. Позициите им са в съответствие с изискванията на Договора за космическото пространство от 1967 г. Вторият \"Терминатор\" е в Европейската космическа агенция.Желаещите да кандидатстват за офицер по планетарна защита, могат да подадат заявленията си до 14 август 2017 г. Постът е за първоначален период от три години, но може да бъде удължен с още две.", "date": "2017.08.03", "title": "НАСА обяви конкурс за защитник на земята от извънземни. Предлага 187 000 долара заплата"}
{"url": "https://offnews.bg/112/otkriha-tialoto-na-bivshia-politcaj-kogoto-izdirvaha-v-rodopite-661984.html", "text": "51-годишният бивш полицай, който бе издирван в Родопите цяла седмица, бе открит мъртъв. По тялото му няма следи от насилие. Сигналът е подаден в полицията около 10,30 часа днес, съобщи МВР в Пловдив. Причините за смъртта на Димитър Даскалов от село Първенец се изясняват, уточнява Фокус. На 27 юли той е тръгнал в посока на селата Ситово и Лилково, където следите му се губят. Издирването на пенсионирания полицай продължи една седмица, като в него се включиха полицейски и горски служители, ловци, много доброволци и негови близки. Димитър Даскалов е бил дългогодишен служител на Първо районно управление на „Полиция“ в Пловдив. Бил е младши полицейски инспектор и е отговарял именно за родопския участък, в който изчезна. Пенсионирал се преди около година и половина. ", "date": "2017.08.03", "title": "Откриха тялото на бившия полицай, когото издирваха в Родопите"}
{"url": "https://offnews.bg/zdrave/mrachna-prognoza-tri-pati-poveche-hora-shte-badat-porazeni-ot-slepota-661953.html", "text": "Броят на слепите хора по света ще се удвои през следващите четири десетилетия. Мрачната прогноза е на изследователи, цитирани от престижното медицинско списание \"Lancet\".Те предвиждат, че случаите ще нараснат от 36 милиона до 115 милиона до 2050 година, ако терапията не бъде подобрена. Все по-голямата продължителност на живота е основната причина, смятат специалистите.Някои от най-високите места на слепота и нарушено зрение са в Южна Азия и Субсахарска Африка.Сега процентът на населението по света със зрителни нарушения всъщност намалява, според проучването, а заключението идва поради факта, че броят на хората се увеличава и все повече хора живеят добре до дълбока старост. Пораженията на зрението им обаче ще намалят независимостта им, например ще направят шофирането невъзможно.Анализът е обхванал 188 страни.Сега слепотата засяга:11.7 млн. души в Южна Азия;6.2  млн. души в Източна Азия;3.5 млн. души в Югоизточна Азия;Повече от 4% от населението в части от Субсахарска Африка;Под 0.5% от населението в Западна Европа.", "date": "2017.08.03", "title": "Мрачна прогноза: Три пъти повече хора ще бъдат поразени от слепота до 2050 г."}
{"url": "https://offnews.bg/ikonomika/spriaha-tihomalkom-bezplatnoto-sanirane-661976.html", "text": "Правителствената програмата за безплатно саниране на жилищни сгради е спряна без много шум заради изчерпване на финансирането. Това е станало с писмо на министъра на регионалното развитие и благоустройството Николай Нанков до всички кметове в началото на юли, научи OFFNews.В писмото се посочва, че с предвидените 2 милиарда лева е финансирано санирането на 2022 сгради. Тъй като не е отпуснат нов транш за удължаване на програмата, нови кандидатстващи засега няма да бъдат приемани. Изрично се уточнява, че вече одобрените за саниране сгради, за които има сключени договори, ще бъдат ремонтирани. Част от 2022-те жилищни блока вече са отремонтирани, по други се работи, а трети очакват изпълнението на ремонтните дейности.От няколко общински центъра, с които се свързахме, потвърдиха, че приемът на нови документи за саниране е спрян.Засега МРРБ или правителството не са коментирали дали се предвижда по програмата да бъдат отпуснати нови средства. В писмото на регионалния министър до кметовете е отбелязано, че след приключване на ремонтите по всички вече одобрени сгради ще бъде направен анализ на оставащите средства. Ако има такива, приемът на документи може да бъде подновен.В отговор до редакцията на OFFNews от МРРБ коментираха, че изпълнението на Националната програма за енергийна ефективност за многофамилни жилищни сгради не е спряно. Министерството повтаря написаното в писмото до кметовете - че след приключване на всички дейности по обновяването на одобрените сгради ще бъде направен анализ на свободния финансов ресурс и при възможност ще бъде подновен приемът на документи.Към 21 юли 2017 г. от 2022 сгради, за които са сключени договори за целево финансиране, 527 сгради са въведени в експлоатация, в процес на изпълнение на строително-монтажни работи са 586 сгради.", "date": "2017.08.03", "title": "Спряха тихомълком безплатното саниране"}
{"url": "https://offnews.bg/ikonomika/testovete-na-rostovskata-aetc-napredvat-662005.html", "text": "В изграждащия се Четвърти енергоблок на Ростовската АЕЦ започна подготовката за горещата обкатка на реактора. Специалистите вече приключиха с хидравличните тестове за здравина и плътност на оборудването на тръбопроводите на първи и втори контур и започват тестовете на реакторната установка при горещи параметри. В близките дни ще започнат изпитанията на херметичната обвивка за херметичност и плътност. Тази много сложна технологична операция предвижда проверка на техническото състояние на конструкцията и системите на херметичните ограждения на реакторното отделение с вътрешно налягане от 4,6 кг. на кв. см. Освен това на строителната площадка се провеждат активни подготвителни дейности за началото на високоволтовите тестове на електрооборудването на охладителната кула. За задвижване на двигателите на помпите на кулата на празен ход, строителите ще осигурят напрежение от 6 кВ.Според програмата за подготовка в енергоблока в момента се провеждат дейностите по въвеждане в експлоатация, в които са ангажирани всички участници в проекта – поръчителят, основният изпълнител и монтьорите.Провеждането на горещите изпитания на реакторната установка е предвидено за август-септември 2017 г. Тези тестове представляват постигане на параметри в реактора, които са идентични с работните.", "date": "2017.08.03", "title": "Тестовете на Ростовската АЕЦ напредват"}
{"url": "https://offnews.bg/analizi-i-komentari/ne-si-li-poiskash-niama-kak-da-ti-dadat-661982.html", "text": "Когато Ницше съветва „Обикни съдбата си!“ („Amor fati“), той е далеч от мисълта да ни каже „Предай се!“. Метафизичната съдба действително е всемогъща и непреодолима, но нам толкова далечна и непроницаема, че е безсмислено да губим време в нейното разгадаване. По-добре да изживеем пълноценно това, което ни е дадено да повлияем. То е това, което има значение за нас, което всъщност наричаме наш живот.„Послушанието не е човешко право“, припомня Хана Аренд, позовавайки се на Кант. Не си ли поискаш - няма как да ти дадат! И тук стигаме до волеизявлението като конституиращ елемент на демокрацията, като извор на нейната легитимация. Действаща демокрация при 7.4 млн. безропотни послушковци и около 100 хил. своеволничещи тарикати, които им тъпчат по главите, е трудно постижима! Нужни са активни граждани, които да са нащрек срещу опасностите за нейното обезличаване и дори - атрофия. А опасности винаги ще има, защото злото едва ли скоро ще си тръгне от света…Демокрацията не е статично състояние. Тя е динамичният процес. Ежедневно трябва да бъде отвоювана! Сервилната певдо-мъдрост „Наведена главица сабя я не сече“, разкриваща съкрушено самочувствие от столетните травми на османското робство, е най-голям враг на нашата демокрация. Тя прави деформациите възможни.Думата демокрация (народовластие) сме свикнали да тълкуваме като синоним на свобода и равноправие. Истина е, че предпоставка за реални свобода и равноправие е овластяването на народа. Няма да се разпростирам върху това, защо свободата и равноправието са нужни за човешкото щастие. Само свободният и равнопоставен човек има достойнство и може да осъществи заложбите си, да гради щастието си. Затова мечтаехме, когато 1989 г. громихме тоталитаризма, а не за фасадна демокрация с властова централа зад кулиси… Огромното мнозинство от българите живеят днес с усещането, че елитът ги счита за кретен, а не за суверен. Като че ли тайно са им отнели властта и са я скрили нейде там зад прословутото перде. А от безконтролна власт зад перде често идат болки и обиди…Как да се браним? Призивите към управляващите за промяна и морал останаха вопъл в пустиня. Промяна отгоре-надолу, от елита към гражданството, у нас трудно се случва или е козметична. Това показва опитът. За връщането на властта при суверена ще трябват явно усилия отдолу-нагоре. Натиск върху елита. Освен постоянна бдителност, готовност за протест и медийно осветляване на безобразия, важно средство в този процес е местният референдум. Той е коректив на пороци в политиката, на тенденциозен субективизъм, произтичащ от корупция. Наскоро Трън демонстрира силата на тази мярка за директна демокрация, избавяйки се чрез нея от нежелана инвестиция в златодобив. Борбата на трънчани, завършила с триумф (93% вот срещу мините), дава кураж и става пример за подражание, парадигма по местно самоуправление.Винаги, когато се налага решение по значим въпрос, засягащ пряко и съществено живота на местните хора, същите тези хора трябва да бъдат питани за мнение. Дали въпросът е значим, следва да покажат обществени дискусии, експертни мнения, подписки и аргументи на локални застъпнически инициативи. Това е директна демокрация в действие, отпор срещу задкулисие и корупция. Припомням, канонът на народовластието учи: няма по-голяма легитимационна сила от народния вот. Глас народен, глас божи. Всеки друг механизъм за вземане на решения е ерес и компромис, дори когато се говори за „общодържавен интерес“.Работодателските организации изглеждат притеснени от народния вот в Трън. Наскоро в своя декларация намекват за законови промени, ограничаващи ролята на местните референдуми като коректив на административен субективизъм. Тази антитеза на гражданските права и свободи едва ли ще спечели широки симпатии. Напротив, законодателството ни на всяко ниво и във всяка област следва да се реформира в полза на гражданското включване. Това ще има животворно въздействие върху цялата държава.Тъй като работодателите възприемат света най-вече в икономически категории, ще ги улесня с икономически пример. Защо всяка пазарна икономика се нуждае от Комисия по защита на конкуренцията? Защото монополите и олигополите задушават свободната инициатива на малките предприемачи. Многобройните малки актьори поддържат конкуренцията жива, а без нея няма функциониращ пазар. Или иначе казано, пазарна икономика без свободна инициатива е немислима. Същото важи и за свободната конкуренция на идеи и интереси в обществото. Когато бизнесът иска да ограничи влиянието на гражданите, свободната инициатива се задушава, волята на суверена се омаловажава, демокрацията линее.Същевременно за всички е ясно, че пропукването на статуквото под натиска на директната демокрация не означава край на задкулисието. То неминуемо ще се адаптира към новите заплахи за интересите си и очаквам противодействие чрез опорочаване на местните референдуми с чалга-лобизъм, купуване на гласове и корупция. Такива домогвания държавата и гражданското общество трябва да пресекат своевременно. В противен случай местният референдум, символът на демократичното начало, може незаслужено да бъде окарикатурен…Недопустимо е също така изпълнителната власт да се държи като мащеха на излъчилата я демокрация. Резултат от законен, честен и свободен вот не бива да бъде релативиран и пренебрегван. Немислимо е все пак държавната администрация, слугата, който суверенът е определил да защитава интересите му, да има нелоялно поведение към своя господар или хайде по модерному да го наречем работодател. Това етично правило би следвало да е лесно разбираемо и за работодателските организации. И така, безусловно уважение на резултат от законно допитване до народа е основополагащ консенсус за една демокрация. Добре би било, най-сетне и у нас, това правило да има безпрекословна сила и да е недосегаемо за лобистки домогвания.Да се върнем отново на казуса Трън. Референдумът от 11.06.2017 г. показа че 93% от населението на община Трън са против откриване на златни мини в местните землища, считайки ги за опасни за природата и своето здраве. На 20.06.2017 г. Върховният административен съд потвърди законността на референдума. На 3.07.2017 г. Министерството на околната среда и водите публикува на интернет страницата си съобщение за прекратяване на процедурата по ОВОС. Местното население, в случая суверенът, с облекчение и задоволство счете, че изпълнителната власт се е съобразила с волята му. Ето, че министър Нено Димов изпълнява даденото на 13.06.2017 г. в интервю за бТВ обещание: признае ли ВАС трънския референдум за законен, МОСВ спира процедурата по ОВОС. Преди това дори самият инвеститор „Евромакс сървисиз ЕООД“ бе оповестил в отворено писмо до жителите на община Трън, общинската администрация и медиите, че преустановява дейността си в Трънско. Кратка бе, обаче, радостта на трънчани. Оказа се, че юридически процедурата не е редовно прекратена. И до момента изискваният от закона административен акт липсва. Използвам случая от сайта на OFFNews да предам молбата на трънчани и председателя на УС на сдружение „За Трън“ г-жа Румяна Боянова към министър Нено Димов. Местните хора молят в знак на уважение към техния вот министър Димов своевременно, надлежно и еднозначно да прекрати процедурата по ОВОС на инвестиционно предложение „Добив и преработка на подземни богатства – метални полезни изкопаеми – златно-сребърни руди от находище Трън, землище на гр. Трън, общ. Трън, обл. Перник“. Същевременно молят да бъде постановена публикация на решението на интернет-страницата на МОСВ (чл. 2, ал. 4, т. 2).Радващ е фактът, че все пак стъпка по стъпка българското гражданско общество излиза от летаргията. Пропуснатите в миналото възможности и допуснатите безобразия са факт. И Трън, и сега Ъглен обаче говорят за растящото самочувствие на суверена. Българинът осъзнава, че има не само отговорности, а преди всичко – права!", "date": "2017.08.03", "title": "Не си ли поискаш, няма как да ти дадат…"}
{"url": "https://offnews.bg/izvan-terena/naj-krasivata-uchitelka-dari-volejbolista-skrimov-s-dashteria-661957.html", "text": "Прах в очите се оказа информацията, че провъзгласената за най-сексапилна учителка у нас Силвия Зубева и националът по волейбол Тодор Скримов чакат първа рожба около първия учебен ден на 15 септември.Чаровната брюнетка и посрещачът вече станаха родители в последните часове на 1 август. Зубева е дала живот на дъщеричка, а името й е Ася, информира \"България Днес\".Детето се е родило в Майчин дом под грижите на д-р Веселин Дяволов, който е началник на отделението за \"Високорискова бременност\".Щастливата майка сподели новината в социалните мрежи с емоционален пост, а стотици колеги и приятели на двойката им честитиха раждането на първата рожба.Сред първите беше и директорът на училището, в което Силвия Зубева за последно преподаваше.", "date": "2017.08.03", "title": "Най-красивата учителка дари волейболиста Скримов с дъщеря"}
{"url": "https://offnews.bg/bojni/promoutarat-na-dzhoshua-startira-pregovorite-s-pulev-662009.html", "text": "Британският промоутър Еди Хърн, който се грижи за делата на световния шампион по професионален бокс във версиите IBF/IBO/WBA Антъни Джошуа, е стартирал преговорите около организацията на бой с българина Кубрат Пулев.Информацията е на британския \"Индипендънт\". Решение кога да е мачът ще се вземе в рамките на месеца.Припомняме, че Пулев е официален претендент за титлата във версия IBF, а от организацията дадоха време на Джошуа за защитата, тъй като очакваха да има реванш с Кличко, който пропадна след оттеглянето му от бокса.Първоначално се смяташе, че Кличко и Джошуа ще се сразят отново на 11 ноември в Лас Вегас, но украинецът шокира днес боксовия свят с внезапното си оттегляне.", "date": "2017.08.03", "title": "Промоутърът на Джошуа стартира преговорите с Пулев"}
{"url": "https://offnews.bg/politika/ne-nikoga-ne-sam-bil-agent-na-ds-pravo-na-otgovor-661987.html", "text": "Уважаема редакция,В изданието Ви е поместена информация, основаваща се на произтичаща от Комисията по досиетата информация, че съм бил свързан с бившата Държавна сигурност като неин агент.Отнасям се с уважение и разбиране относно необходимостта от разкриване на престъпленията на комунистическия режим и тяхното огласяване с цел скъсване завинаги с тези порочни практики. За съжаление в информацията на Комисията по досиетата се разкрива само една малка част от установените факти, друга част се заличава, а трета се прикрива умишлено, за да не станат ясни именно порочните престъпни практики на комунистическия репресивен апарат.Много преди Комисията по досиетата, сам съм огласил факта, че в архива на ДС съществува мое агентурно досие, създадено когато съм бил 18-годишен ученик. Състои се от 5 страници и съдържа стандартните документи в бланкова форма за регистрирането на един агент като документ на оперативния работник, регистрационна бланка, регистрационен дневник. Нито един от тези документи не произхожда от мен. „Истината\" в информацията на Комисията по досиетата обаче свършва до тук.Комисията съзнателно премълчава факта, че в личното ми дело е приложено и обещание за сътрудничество от мое име. Никога не съм подписвал подобен документ, освен това същият е фалшифициран видимо и с невъоръжено око. След провеждането на съдебно-графологична експертиза, изцяло кредитирана от съда, той бе обявен за неистински. Комисията по досиетата се съобрази с този факт, но вместо да посочи, че в делото ми е приложен фалшив документ, тя просто го заличи, сякаш той не съществува. С прикриването от страна на Комисията по досиетата на подобен документ всъщност се заличава престъпната практика на ДС да се създават фалшиви документи за лица, които впоследствие да бъдат използвани в опит за тяхното дискредитиране.Освен това в архива на същата тази Комисия по досиетата е съхранена автентична информация, че през периода, когато съм регистриран като агент на Шести отдел на ДС, същият Шести отдел на същата ДС води срещу мен като непълнолетен ученик дело за оперативна проверка с окраска „Противодържавна агитация и пропаганда\". На делото е сложена резолюция, че следва да бъда „профилактиран\" и това се изрази в мое задържане под стража и провеждането в продължение на една година на следствени действия с физически и психически репресии, в т.ч. и заплахи за забрана за завършване на средно образование. Оригиналните документи за тези събития дълго време бяха укривани от мен от страна на Комисията по досиетата, което е още един пример за порочна практика.Съвсем не е случаен факта, че от страна на Европейската платформа за памет и съвест, която е европейския аналог на Комисията по досиетата, бе отказано колективно членство на последната, тъй като тя се ръководи от щатен служител на бившия комунистически репресивен апарат – в случая неин председател е капитанът от Народната милиция Евтим Костадинов.В заключение искам да подчертая, че никога не съм бил сътрудник на ДС. Ако съм бил такъв, през 20-те години на моите периодични огласявания от страна на Комисията по досиетата, името ми все някъде щеше да бъде разкрито като информатор. Очевидно е, че въпросният закон за досиетата трябва да се допълни, за да се разкриват и обявяват всички документи на бившата ДС, в т.ч. и нейните репресивни действия. Тогава ще стане ясно, че в някогашното българско общество освен сътрудници, е имало и лица, които са се противопоставяли на тоталитарния режим. А това са факти, с които човек би трябвало да се гордее, а не да се срамува и да става обект на обществено порицание.Прилагам: Заверено копие от Комисията по досиетата на дълго време укривания от нея картон образец 3 за образуваното срещу мен дело за оперативна проверка с псевдоним „Патриота\" и с окраска „Противодържавна агитация и пропаганда\". На документа ясно се чете, че съм ученик и ръкописно поставената резолюция да бъда профилактиран в продължение на една година.", "date": "2017.08.03", "title": "Не, никога не съм бил агент на ДС! (Право на отговор)"}
{"url": "https://offnews.bg/futbol/delio-rosi-e-noviat-trenior-na-levski-662025.html", "text": "Чакането приключи! Новият треньор на Левски е Делио Роси. Италианският специалист даде положителен отговор на Спас Русев, след като два дни обмисляше предложението на \"сините\".Бившият треньор на Лацио ще подпише утре по обяд договор за две години, като ще има опция за още един сезон. Със сигурност 57-годишният специалист ще доведе поне трима човека в щаба си.Спечелилият Купата на Италия през 2009 година Роси ще доведе със себе си: помощник треньор, кондиционен треньор и треньор на вратарите.Всички останали треньори, с изключение на Николай Митов и Мариан Христов, ще останат. Това е било специално изискване на собственика на \"сините\".По всяка вероятност специалистът ще поеме тима от понеделник, а Асен Букарев ще води срещата с Верея този уикенд от четвъртия кръг на Първа лига.Италианецът не е работил никога извън Апенините, а освен това не говори английски, но е изявил готовност да дойде с цял щаб. За последно е бил треньор на Болоня през 2015 година.Роси има изключителен опит, след като в кариерата си има над 600 мача в професионалния футбол на Италия. Предстои да разберем дали ще запише още толкова в България.Малко по-късно Спас Русев наля допълнително масло в огъня като сподели пред колегите от Гонг, че \"Левски все още няма нов треньор\".\"Нямам идея кой разпространява в момента подобни слухове и спекулации. Питате ме за истината, а тя е, че в петък от 12 часа Надзорният и Управителният съвет на клуба ще разгледат двете предложения за треньорския пост и тогава ще бъде взето окончателно решение\", сподели собственикът на Левски.", "date": "2017.08.03", "title": "Делио Роси е новият треньор на Левски"}
{"url": "https://offnews.bg/lajfstajl/podslushano-v-kabinata-kak-istoriite-na-tiradzhiite-stavat-populia-661969.html", "text": "От Москва до Магадан за час и половина – това не е научна фантастика, а нов театрален формат.Пълното потапяне в спектакъла „Карго Москва“ ни отвежда на 22-дневен курс с товарен камион до най–красивите, безлюдни и труднодостъпни краища на Русия – Сибир и Далечният изток. Без да излиза от Москва, зрителят попада на място, където едва ли би се оказал в реалния живот. Главното тук не е видът, а историите, които по пътя разказват съвсем истински тираджии.Добре дошли в КолимаОбразът на тираджията традиционно се свързва със суровата романтика на безкрайните руски простори. Смята се, че тези хора говорят малко, още по-малко спят и прекарват целият си живот зад волана. Организаторите на проекта „Карго Москва“ са решили да счупят стереотипите и да дадат на шофьорите на камиони възможност, сами да разкажат и покажат на хората истината за тази професия.Спектакълът приключение, както са го нарекли авторите, преминава в кабината. Едната страна е напълно прозрачна за хората отвътре но неразбираема за хората отвън.„Кабината“ е оборудвана с удобни седалки на три реда, изчислени за почти 50 зрители. На входа на пасажерите се раздава вода и ги молят да затегнат коланите. Условията в залата са не по-лоши от тези в кабината на камиона, от където всъщност се предава на живо. Екранът е разположен на ръка разстояние от зрителите. От време на време камерата отвежда погледа нагоре и навън - открива се гледка към улицата, за се добие реална представа.Въпреки това, няма никакво преиграване от страна на шофьорите. Първите им думи са – „Добре дошли в Колима! Лек път“. Очевидно е, че пред зрителя не е актьор а обикновен човек. Роман от Москва е на 38 години, започнал е като шофьор на градски автобус. Сега управлява камион до Финландия, Прибалтика, Казахстан, но най-сложният и дълъг курс е от Москва до Магадан. Негов колега в кабината е Андрей от Беларус. Това е неговият първи курс до Колима. Пътуванията му доскоро са били в Европа, но заради санкциите е необходимо да тръгне по нови маршрути.Отсъствието на актьорска подготовка по никакъв начин не пречи на двамата шофьори час и половина да задържат вниманието на зрителите, принуждавайки ги да се смеят, тъгуват, изненадват и удивено да отварят уста. Те добродушно се подиграват един на друг, коментират преминаващи автомобили, разказват професионални истории, нетърпеливи са да споделят истории с близките си и покажат лични фотографии.Целият живот – пътВ хода на приятелски разговор, който бива прекъсван от спирания на бензиностанции, автомивки и паузи за почивка, изплуват удивителни за зрителя подробности от бита на тираджиите. Например, Андрей е взел със себе си на път седем бурканчета с домашен борш и „капан за сънища“, който пътува с него вече 20 години. А Роман споделя рецептата за „полския коктейл“ - смесва се кафе и кока-кола, което помага в борбата със съня при особено уморителните рейсове.Докато на екрана се сменят пейзажи от Магадан, Якутск, Иркутск, Байкал и Красноярск, зрителите научават как шофьорите се мият на бензиностанции или със самоделен „летен душ“, как на охраняеми паркинги се заключват за през нощта и връзват ремък или въже през дръжките на вратите от вътре, за да не им пуснат газ в кабината. Над 10 500 км от Москва до Магадан шофьорите разказват целия си живот един на друг – от военната служба до брак и развод. За фон на техните откровения звучат песни за камиони и тираджии. Не работа, а твърда романтикаИзглежда, че тези сурови мъже е невъзможно да ги смутиш или извадиш от равновесие. Те еднакво спокойно и иронично разказват за лошото състояние на автомобилния парк, високите европейски глоби, авариите, ремонтите „на крак“ и вкусното еленово месо, което може да се купи по пътищата на Якутия. Вледеняваща душата е историята на Роман как едва не е потънал заедно с камиона в река Алдан, където мостът и до днес не е построен. При това разказът е поднесен като весела история. „Не работа – твърда романтика“ – смеят се шофьорите. „Ние сме народ грозен, но сантиментален“ – казва колегата му Андрей.Така оптимистично героите гледат на бъдещето, въпреки че при завръщането си от триседмичното си пътуване, могат да починат час - два до позвъняването на диспечера за нов \"бърз\" курс. „Всичко ще бъде наред“ – говорят си един на друг по пътя за Москва. В долната част на екрана, подсказват на зрителя, че до няколко години шофьорите се планира да бъдат заменени от роботи. Към 2018 г в Русия трябва да бъдат изградени отделни ленти за безпилотни камиони. А това означава, че професията на тираджиите ще стане непотребна. Между другото Роман и Андрей не бива да се вълнуват - със сигурност могат да си намерят работа в театъра.Автор: Анна Михайлова/ РИА Новости", "date": "2017.08.03", "title": "Подслушано в кабината – как историите на тираджиите стават популярен спектакъл"}
