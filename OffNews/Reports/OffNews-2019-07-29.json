{"url": "https://offnews.bg/interviu/majkal-de-adar-kolkoto-po-dobar-i-bezstrashen-si-tolkova-po-opasen-s-708238.html", "text": "Неотдавна договорът на канадския илюстратор Майкъл де Адър с издателската компания Brunswick News Inc., която го представлява пред канадските медии, беше прекратен, след като той публикува една от творбите си в интернет. Тя доби огромна популярност в социалните мрежи. На карикатурата американският президент Доналд Тръмп играе голф над телата на двама мъртви мигранти, а репликата му гласи: “Имате ли нещо против да продължа да играя?”.На практика Адер не е могъл да бъде уволнен, След излизането на карикатурата обаче от Brunswick News Inc решават да прекратят взаимоотношенията си с него. От издателството са категорични, че карикатурата на Тръмп не е причината, която ги е подтикнала към такова решение. Те твърдят, че Адер никога не е предлагал карикатурата на издателството, а техният план бил да върнат друг автор, който е по-популярен сред читателите.Историята около де Адър ми напомни много на тази, на която станахме свидетели и в България, когато Нова Броудкастинг Груп свали карикатурите на Чавдар Николов. Реших да потърся контакт с този човек и не след дълго се добрах до такъв. Както подозирате, той бе доста зает, давайки интервюта за куп големи медии. В продължение на няколко седмици обсъждахме възможността това интервю да се случи и проведохме няколко разговора, в които му разказах за идеята си и случката с Николов. Brunswick News Inc., е собственост на J.D. Irving, Limited, която от своя страна притежава и Irving Oil – компания разчитаща предимно на САЩ за горивният си бизнес.- Бихте ли се представил с няколко думи, тъй като в България немного хора следят новинарския поток в САЩ и Канада, където Вашето име стана изключително популярно през изминалия месец?- Роден съм в Монктън, Ню Брунсуик. Завършил съм университета в Mount Allison, специалност изобразително изкуство. По това време работих за университетския вестник и започнах да се интересувам от политически карикатури. През 2000 г. бях нает от Halifax Daily News, който спря да съществува през 2008 г. Оттогава насам съм на свободна практика. Мои карикатури биват публикувани често в Halifax Daily News,,  и - Когато обсъждахме възможността за това интервю, Вие споменахте, че след като няколко дни не слизахте от ефира на CNN, CNBC и много други световни медии, спирате да давате интервюта по въпроса. Казахте, че ще направите това възможно само защото засяга и други карикатуристи. Карикатурите винаги са били едно от най-силните оръжия на журналистиката поради възможността им да достигат до всякакви и различни аудитории, дори до хората, които не могат да четат. Смятате ли, че авторите им понастоящем биват атакувани?- Да, въпреки че редакциите отричат, карикатуристите са все повече и по-често обект на атака. Преди имаше около 200 души, които присъстваха на конвенцията на Асоциацията на американските карикатуристи (AAEC), а сега са едва около 50. Вече е по-лесно да се отървеш от такива като нас, отколкото да ги контролираш.- Наясно сме, че бизнесът на семейство Ървинг до огромна степен зависи от Доналд Тръмп. Със сигурност те биха искали той да е благосклонен към тях относно петролните сделки и данъчните облаги. Ще Ви попитам направо, смятате ли, че техните бизнес интереси са директно замесени в решението да бъдете освободен от длъжност?- По всичко личи, че това е така. Има само няколко души, които знаят истинската причина за моето освобождаване. Но бизнес интересите винаги са били в сърцето на всички решения в New Brunswick, а аз винаги съм им давал добри творби. Винаги съм вършел работата си, и то добре! Не виждам друга причина за случилото се, освен горепосочената.- Вашият случай със сигурност не е първият, в който карикатурист е предупреждаван да внимава какво рисува, когато става въпрос за президента на САЩ. Бърза проверка в интернет показва, че има и други Ваши колеги, които споделят, че техни карикатури са били „посечени“ от редакциите им, когато става дума за Тръмп. Можем ли да приемем, че името му е тема табу?- Табу е само за някои вестници. На други колеги им е абсолютно разрешено да си вършат работата, дори когато става дума за президента на Съединените американски щати. Издателствата и редакциите не са толкова притеснени от самия Тръмп, колкото от поддръжниците му и лошия имидж, който те могат да генерират.- Разказах Ви за българския сатиричен вестник „Прас-Прес“, създаден от най-добрите български карикатуристи Христо Комарницки и Чавдар Николов. Вие сте приятел с Комарницки във фейбсук, запознат ли сте с неговата работа?- Да, много добре съм запознат с работата на Комарницки предимно заради фейсбук. България има няколко много добри карикатуристи. Знам и за работата на Чавдар Николов. И двамата са отлични!- Преди няколко години Чавдар Николов се намираше в идентична на Вашата ситуация. Неговите карикатури бяха свалени от сайта на Нова телевизия и видео платформата VBOX7, само няколко часа след като карикатурата му за т.нар. граждански арести на мигранти посредством т. нар. свински опашки бе показана в сутрешния блок на същата телевизия. Същия ден неговият договор с Нова броудкастинг груп беше прекратен, без да бъде посочена причина. След всички тези примери, които имаме в различни общества по света, можем ли да заключим, че редакциите се опитват да избягват политически провокативните карикатури?- Да, това се случва все по-често, но както казах, ние винаги сме били обект на атаки. Винаги, защото винаги сме си вършили работата добре. Ако Николов не беше добър в това, което прави, никой нямаше да се интересува от него. Колкото по-добър и безстрашен си, толкова си и по-опасен за властимащите.- Ердоган, Путин и Борисов... излиза, че всички те не харесват работата на хора като Вас. И докато аз бих приел за нормално такива неща да се случват в Турция, Русия и България, съм наистина изненадан, че това е възможно и в страна като Канада, която е доказала, че държи на демократичните ценности. Смятате ли, че случилото се с Вас е проява на нездрава демократична среда?- В Канада и САЩ е по-вероятно да си навлечеш неприятности от корпорациите, отколкото от правителствата. Въпреки че администрацията на Тръмп изглежда да е изключение от това правило. По-скоро става дума затова, че издателствата не искат да рискуват да не се харесат на читателите си, отколкото, че някой властимащ няма да хареса мнението на карикатуриста за него.- Имаше много и разгорещени дискусии около това, колко морална бе карикатурата на пророка Мохамед след абсолютно варварската атака над „Шарли Ебдо“ през 2015 г. Смятате ли, че трябва да има някакви граници или свободата на изразяване не би трябвало да се превръща в затворник на ограниченията?- Свободата на словото и на изразяване винаги е била затворник на ограниченията. Това много зависи и от държавата, в която живеете. Много от канадските вестници няма да публикуват тези карикатури. Аз лично не виждам причина някой да рисува Пророка по този начин. Но това не означава, че не подкрепям други мои колеги, които виждат такава.Карикатуристите винаги е трябвало да бъдат внимателни. Никога не можем да рисуваме всичко, което искаме когато си поискаме. Не във всички случаи когато нещо не е публикувано, става въпрос за ограничаване свободата на словото. Понякога причината опира до вкус или различно разбиране на карикатурата. Но въпреки това смятам, че към днешна дата свободата на словото е ограничавана и много повече работи на карикатуристи са атакувани заради техните възгледи. Това не е просто въпрос на лош вкус.- Какво е мнението Ви за бъдещето на традиционната политическа карикатура? В интернет все по-голяма популярност набират видео карикатурите. Могат ли те да бъдат използвани и като средство за фалшиви новини?- Традиционните карикатури ще съществуват винаги. Въпросът е колко като нас ще могат да се издържат от това. Ставаме все по-малко и по-малко. И заради това сме важен феномен. Никога не е било по-лесно да правиш анимация, видео, анимирани картини, мемета или други форми на сатира. Творците на бъдещето, разбира се, ще имат все повече начини на изразяване. Просто карикатурите такива, каквито ги познаваме днес, ще стават все по-малко.- И последно: какво мислите, че следва след всичко това? Ако редакциите обслужват единствено интереса на издателите и собствениците си, те вече не служат на публиката, нали?- Вестниците винаги са обслужвали интереса на собствениците си на първо място, просто сега го правят, без да се срамуват от това. Не искат да пробват грандиозни неща и да рискуват. Така политическата карикатура няма как да постигне изконната си цел. Добрият карикатурист е най-добър, когато е свободен да рискува. Това вече не се случва.", "date": "2019.07.29", "title": "Майкъл де Адър: Колкото по-добър и безстрашен си, толкова по-опасен си за властимащите"}
{"url": "https://offnews.bg/futbol/bistrishkite-tigri-izmachiha-ludogoretc-708241.html", "text": "Витоша (Бистрица) държа под напрежение шампиона Лудогорец почти цял мач в Разград, но рухна в последните 10 минути на двубоя от третия кръг на efbet Лига.“Тигрите” загубиха с 0:2, но оставиха добри впечатления с играта си, а вратарят Николай Георгиев отчая скъпите звезди на Лудогорец. Така отборът на треньора Енгибар Енгибаров остава единствен без спечелена точка дотук, докато Лудогорец е с пълен и води в класирането.Разградчани като цяло имаха игрово преимущество през целия мач, като гостите се защитаваха добре. В крайна сметка обаче едва в 79-ата минута Лудогорец успя да материализира своето превзъходство. Вратарят Георгиев опита да излезе напред, за да пресече центриране към Димо Бакалова.Двамата се сблъскаха и паднаха, а полякът Якуб Шверчок пое топката, преодоля един бранител и я прати със силен шут под гредата за 1:0. Бистричани тръгнаха напред да търсят изравинтелно попадение, но получиха второ в мрежата си.В последната 90-а минута холандецът Джоди Лукоки беше записан сред голмайсторите, сред като рикоширала в крака му топка влезе във вратата на Витоша след изстрел на Шверчок.За Лудогорец двубоят беше генерална репетиция за реванша от втория квалификационен кръг в Лига Европа срещу исландския Валур в четвъртък.\"Първото полувреме го изиграхме погрешно. Бяха се затворили, а ние играехме през центъра, забравихме фланга. Там ни е силата и имаме скоростни футболисти. Второто полувреме имаше коренна промяна, използвахме скоростта и беше въпрос на време да се отбележи гол, да се отвори и Витоша.Имаше острота на фланга, които не използвахме рационално. Футболистите ни бяха напрегнати, защото очакваха по-лесен мач. Започнаха лежерно, не се получаваха нещата и се затрудниха. Имаше и притеснение да не стане фаул\", коментира треньорът на Лудогорец Стойчо Стоев след срещата.", "date": "2019.07.29", "title": "Бистришките “тигри” измъчиха Лудогорец"}
{"url": "https://offnews.bg/lajfstajl/rezhisiorat-na-tcar-lav-razkri-liubopitna-tajna-za-filma-708216.html", "text": "След успеха на римейка на едноименния анимационен филм “Цар Лъв“ от 1994 година, чиято премиера бе на 9 юли, американският режисьор Джон Фавро разкри една добре пазена досега тайна.В своя Туитър акаунт Фавро загатна с интересен детайл, а именно „жив“ кадър от саваната. Снимката е направена в Африка.Над поста той пише: „Сложих я, за да видя дали някой ще забележи, че от всички 1490 кадъра във филма, постигнати с помощта на аниматори и компютърна графика, това е единствената истинска снимка.“  Режисьорът допълва, че това е първият кадър от филма.", "date": "2019.07.29", "title": "Режисьорът на Цар Лъв разкри любопитна тайна за филма"}
{"url": "https://offnews.bg/stil/naj-golemiat-kolektcioner-na-vissha-moda-v-sveta-pritezhava-nad-15-000-708210.html", "text": "Представете си да притежавате 15 000 от най-значимите облекла на века, но никога да не ги обличате. Ако имате възможността да пробвате поне веднъж костюмите на Валентино, обличани от Жаклин Кенеди Онасис, костюмът на Yves Saint Laurent, носен от Клаудия Кардинале във филма \"Розовата пантера\" от 1964 г. и сребърната къса рокля, с която топмоделът на 60-те Twiggy е снимана от Ричард Аведън през 1967 г., бихте ли се въздържали?Такъв е случаят на американката от еврейски произход Санди Шрайер, която е най-големият частен колекционер на модни дрехи в света. За нея ни разказва списание „Vogue” по случай предстоящата й мащабна изложба в Института за костюми към музея „Метрополитън“, наречена “In Pursuit of Fashion: The Sandy Schreier Collection“, която ще бъде открита на 27 ноември и ще продължи до 17 май 2020 г.Шрайер дава възможност на любителите на висшата мода да се докоснат до безценните й притежания, като дарява 165 от тях на музея. 80 от тях ще бъдат изложени. Най-старият артикул в изложбата ще бъде скица на костюм на Пол Поаре от 1908 година. Най-новият е шапка на Филип Трейси от 2004 година.Кураторите за изложбата Уенди Ю и Джесика Реган се стремят не само да покажат историята на всеки артикул, но и да очертаят личната история на жена, чиято любов към облеклото я е накарала да се превърне в един от най-богатите колекционери в света на модата.Самата Санди Шрайер тя живее в Детройт, омъжена е за адвокат и има четири деца. През целия си живот се занимава с история на модата и с колекциониране на висша мода. Съхранява дрехите в подходящи за целта складове, чието местоположение остава анонимно.През годините тя предоставя дрехи за изложби в Лувъра, Музея Виктория и Албърт, Ермитажа, Музея на изкуствата Метрополитън и Института по изкуствата в Чикаго. Зад гърба си има две книги, посветени на модата и киното. Има изяви като стилист, както и в телевизията, където до ден днешен е редовен коментатор на филмовата мода в телевизии като Си Ен Ен, Би Би Си и АМС.Санди определя тоалетите като „произведения на изкуството“, като в колекцията к присъстват всички величия - Габриел Шанел, Кристиан Диор и Жан Ланвен, Елза Скиапарели, Пиер Балмен и Карл Лагерфелд. Има и дрехи на модни къщи, които вече не съществуват.„Събраните с голяма страст артикули, както и абсолютната решителност на Санди да ни подари част от тях, ще внесат редки дизайни в музея ни и ще ни позволят да разкажем по-нюансирана модната история. Развълнувани сме и с чест ще получим тези съкровища“, казват от Института за костюми.", "date": "2019.07.29", "title": "Най-големият колекционер на висша мода в света притежава над 15 000 артикула"}
{"url": "https://offnews.bg/sviat/opitaha-li-da-otroviat-aleksej-navalni-v-zatvora-708226.html", "text": "Най-твърдият противник на руския президент Путин, опозиционерът Алексей Навални влезе в болница в Москва вчера и днес вече е пратен отново в затвора, където трябва да остане още три седмици.Той бе приет с остра алергична реакция на 4-ия ден от престоя си зад решетките, но „състоянието му е следствие от увреждащо действие на неизвестни химически вещества“, заяви д-р Анастасия Василиева, цитирана от рускоезичното издание The Insider. Тя подчерта, че макар да работи в болницата, където е бил доведен основателят на Фонда за борба с корупцията, не са й дали възможност пълноценно да го изследва и част от прегледа е била буквално през полуоткрехната врата. Днес са я допуснали за повторен преглед.„Клиничните оплаквания и симптомите съответстват на остър керато-конюнктивит и дерматит, и обща интоксикация с обриви по цялото тяло. Ние настояваме правоохранителните органи да извършат химически експертизи на спалното бельо на Навални в затвора, а лекарите трябва веднага да вземат проби от кожата му и да изследват косите му“, написа снощи във Фейсбук лекарката.Днес тя настоява главният лекар на болницата да изиска извършването на съдебно-медицинска експертиза, както и да назначи наблюдение от офталмолог, и припомня, че отказът от медицинска помощ се наказва с член от НК на Русия. „Поставената диагноза е контактен дерматит, но основно е засегнато лицето му. Токсичният агент, предизвикал ангионевротичния оток и обривите е неясен. Не е проведена консултация с токсиколог, не са направени и токсикологични изследвания и няма резултати от анализи“, твърди д-р Василиева.Според нея е задължително политикът да остане под медицинско наблюдение до оздравяването си, след като е прекратено лечението с антиалергичния медикамент. Повторната интоксикация може да предизвика действително тежко състояние и дори летален изход, предупреждава тя.„Сам Навални е склонен да вярва, че е пострадал от отравяне с химическо вещество. Той ми разказа, че надзирателите са изгонили всички затворници навън за разходка, без да допуснат някой от тях да остане в килията и какво е ставало в онзи момент вътре, никой не е видял. А никога преди това той не е проявявал някакви алергии“, посочва лекарката.Снощи пред болницата събралите се 20-ина души бяха задържани от спецчастите. Сред арестуваните са журналисти и граждани.", "date": "2019.07.29", "title": "Опитаха ли да отровят Алексей Навални в затвора"}
{"url": "https://offnews.bg/zdrave-i-krasota/otslabva-li-se-po-vreme-na-san-708220.html", "text": "Можем ли да горим 500 калории нощем, без да правим усилие? Оказва се, че е напълно постижимо, ако се наспиваме добре. Ето няколко правила, които ще ни осигурят качествен сън.Прохладна спалняКолкото по-хладна е стаята, в която спим, толкова повече енергия е нужна на организма за поддържане на оптимална температура на тялото. А това води до загуба на калории. Както показват изследвания, сънят в прохладно помещение подпомага метаболизма, което има благоприятен ефект и през деня. За да бъде постигнат този ефект, оптималната температура не бива да надвишава 20 градуса, но в летните горещини компромисен вариант са 24-25 градуса.Малко протеини преди сън не вредятНощното хранене е вредно? Може би, ако става дума за обилна вечеря, богата на въглехидрати и захар. Леката закуска, която съдържа 30 грама протеин (чудесен вариант са 150-200 г извара), половин час преди лягане, активира метаболизма и ни застрахова срещу нощни набези към хладилника.Без алкохолФазата на бързия сън (80-90 минути след заспиване) е времето, в което тялото ни изгаря най-много калории. Този процес може да се осъществи, ако организмът ни не е ангажиран с преработката на алкохола, който сме консумирали преди лягане. Ако искаме да горим калории и по време на сън, е добре да спрем консумацията на алкохол 2-3 часа преди лягане.Лека вечеряПричините са същите като при алкохола – ако преядем на вечеря, вместо да горим калории във фазата на бързия сън, тялото ни ще е ангажирано с метаболитни процеси. Освен това обилното и късно хапване е съпроводено с инсулинов пик, който не е от полза нито за здравето, нито за фигурата ни. Добре е вечерята да е ранна (не по-късно от 2-3 часа преди лягане) и лека.Смартфоните и таблетите са табуБез интернет в спалнята е правило, което трудно можем да следваме, но в голяма степен определя качеството на съня ни. Синята светлина, която се излъчва от устройствата, вреди на синтезирането на мелатонина – хормонът, който регулира циркадните ни ритми (биологичния часовник) и отговаря за скоростта на метаболитните процеси. Четенето на книга преди сън е много по-здравословен, релаксиращ вариант.Наистина тъмноАко не можем да си осигурим плътна тъмнина в спалнята, можем да се снабдим с маска за сън. Дори слабият източник на светлина пречи на синтеза на мелатонин и с времето води до натрупване на излишни мазнини. Тъмнината е най-добрият съюзник на здравия сън.", "date": "2019.07.29", "title": "Отслабва ли се по време на сън?"}
{"url": "https://offnews.bg/tehnologii/earbas-predstavi-kontceptcia-za-samolet-vdahnoven-ot-hishtna-ptitca-708223.html", "text": "Европейският производител на самолети „Еърбъс“ създаде концепция за самолет, чийто дизайн е вдъхновен от орлите, ястребите и други хищни птици.Концепцията за самолет, наречен Bird of Prey, което означава хищна птица, бе разкрита от държавния секретар на Великобритания за международната търговия Лиам Фокс по време на авиошоу Royal International Air Tattoo, състояло се в петък.Фокс публикува видео в своя Туитър акаунт в подкрепа на проекта, като се вижда екстравагантния дизайн на самолета, който има пера на опашката и крилата.\"Вдъхновен от полета на птицата, той има структури на крилото и опашката, които имитират тези на хищна птица, като същевременно включва индивидуално контролирани пера, които осигуряват активен контрол на полета\", пишат от „Еърбъс“.Самолетът ще може да превозва до 80 пътници и ще гори с от 30% до 50% по-малко гориво от сходни въздухоплавателни средства в експлоатация днес.Проектът обаче има и една по-голяма цел, а именно да мотивира и вдъхнови следващите поколения инженери да мислят в тази насока и да правят иновации. Това споделя Мартин Астън, старши мениджър на компанията, като допълва, че се надява, проектът да спомогне за повишаване на устойчивостта на авиацията, с по-чисти, по-екологични и по-тихи самолети, като се вземат и интересни дизайнерски решения, вдъхновени от природата .", "date": "2019.07.29", "title": "Еърбъс представи концепция за самолет, вдъхновен от хищна птица"}
{"url": "https://offnews.bg/ikonomika/balgaria-emitira-nov-dalg-ot-200-mln-lv-708225.html", "text": "Финансовото министерство преотвори днес емитираната през юни 10,5-годишна емисия облигации.Пласирани са книжа за 200 млн. лева при доходност от 0,32%Отчетената доходност е рекордно ниска на първичен пазар за този матуритетен сегмент, съобщават от МФ.Общият размер на подадените поръчки е достигнал 305,75 млн. лв., което съответства на коефициент на покритие от 1,53.Банки са придобили 73% от пласираните държавни ценни книжа, 18% - застрахователни дружества, 8% - пенсионни и гаранционни фондове, 1% - други инвеститори.", "date": "2019.07.29", "title": "България емитира нов дълг от 200 млн. лв."}
{"url": "https://offnews.bg/sviat/mazh-butna-8-godishno-momche-pred-vlak-v-germania-i-go-ubi-708229.html", "text": "Дете на 8 годинки почина, след като беше бутнато пред влак на гара във Франкфурт от 40-годишен мъж, предава \"Дойче веле\".Мъжът е пробвал да убие и 40-годишната майка на момченцето заедно с други чакащи на перона. Той е опитал да избяга, но е бил заловен.Според органите на реда, няма връзка между убиеца и семейството.", "date": "2019.07.29", "title": "Мъж бутна 8-годишно момче пред влак в Германия и го уби"}
{"url": "https://offnews.bg/bojni/diontej-uajldar-prognozira-zaguba-na-dzhoshua-v-revansha-s-ruis-708228.html", "text": "Световният шампион на WBC в тежката категория на професионалния бокс Дионтей Уайлдър смята, че Антъни Джошуа се е пречупил още в първата битка с Анди Руис младши и ще загуби в реванша.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.\"Дори и да загуби в реванша, което ми се струва, че ще стане, това няма да е краят за Джошуа. Струва ми се, че той не знае защо загуби. Беше повален четири пъти. Според мен той се предаде.Не бях изненадан от победата на Руиз. Бях щастлив за Анди, заради всичко през което премина. Като много боксьори, той чакаше своя печеливш билет.Изказването му 'Мамо, ние няма да се мъчим повече' ме трогна, защото всички идваме от някаде. Всички ние се опитваме да подкрепим семействата си. Всички търсим купон за храна\", каза Уайлдър.Джошуа и Руис трябва да се изправят в задължителен реванш, след като мексиканецът изненадващо нокаутира Джошуа в сблъсъка помежду им в \"Медисън Скуеър Гардън\" в Ню Йорк през юни и му отне поясите на WBA, WBO и IBF. Преди няколко дни той написа на профила си в Туитър, че не иска реваншът да бъде на Острова.", "date": "2019.07.29", "title": "Дионтей Уайлдър прогнозира загуба на Джошуа в реванша с Руис"}
{"url": "https://offnews.bg/futbol/otide-si-vasil-metodiev-shpajdela-708233.html", "text": "Легендарният бивш треньор на Левски Васил Методиев - Шпайдела е починал днес на 84-годишна възраст, информира официалният сайт на клуба.Той остава в историята като един от най-успешните треньори в българския футбол. Роден на 5 януари 1935 година, десният защитник играе в Академик (София), Локомотив (София) и Добруджа.С \"железничарите\" става шампион през 1964 г. Има 17 мача за националния отбор. Наставник е на Локомотив (София) от 1972 до 1974 г. и от 1977 до 1980 г., с който става шампион през 1978 г. и достига до четвъртфинал за Купата на УЕФА през 1980 г.\"В паметта на феновете Шпайдела си остава един от най-опитните треньори, с когото „сините“ постигат забележителен хеттрик през славния за тима сезон 1983/1984. Има 17 мача за националния отбор.Треньор е на Локомотив (София) от 1972 до 1974 г. и от 1977 до 1980 г., с който става шампион през 1978 г. и достига до четвъртфинал за Купата на УЕФА през 1980 г.Ръководството, футболистите и служителите на ПФК Левски поднасят своите искрени съболезнования на семейството и близките на Васил Методиев. Поклонението и опелото ще се състои в сряда, 31 юли от 11:45 часа в Храм „Св. Успение Пресветая Богородица“ в квартал \"Хиподрума\" в София.Поклон пред паметта на Шпайдела!\", написаха от Левски.", "date": "2019.07.29", "title": "Отиде си Васил Методиев - Шпайдела"}
{"url": "https://offnews.bg/sviat/globa-ot-100-000-za-londonchanin-otdaval-obshtinsko-zhilishte-v-air-708227.html", "text": "Англичанин, отдавал общинското си жилище чрез платформата за апартаменти под наем Airbnb, бе глобен със 100 000 паунда, съобщиха \"Таймс\" и Би Би Си.Жилището се намира в централната част на Лондон и е привлекателно за туристи. След като случаят излязъл наяве, на 37-годишния наемател е било отнето правото да ползва апартамента.Мъжът на име Тоби Харман се подвизавал в платформата Airbnb под фалшивото име Лара. Студиото в квартал \"Виктория\" се предлагало за наемане онлайн от 2013 г. и е получило над 300 ревюта от клиенти, обяви общинският съвет в Уестминстър.Далаверата на Хартман е засечена от софтуер срещу измами, който попаднал на първото име на \"хазяина\" в коментарите под офертата и го свързал с адреса. Последвала проверка на банковата сметка на извършителя. Оттам станало видно, че той е получавал плащания от Airbnb от няколко години.Мъжът е изправен пред съда и изселен от жилището. Наложена му е глоба от малко над 100 000 паунда за незаконна печалба.Пред Би Би Си от онлайн платформата за нощувки са заявили, че са премахнали офертата за този апартамент. \"Често напомняме на домакините да имат предвид правилата по места, вкл. тези за жилищното подпомагане\", казва говорител на компанията.От думите му става ясно, че Airbnb работи с лондонското кметство и подкрепя идеята на кмета за система за регистрация, която да помогне на местната власт да регулира краткосрочното отдаване на жилища.Общинският съвет в Уестминстър коментира, че в момента проверява около 1500 жилища в района за отдаване на туристи.\"Целта на общинските жилища е да осигурят толкова нужния дом на нашите жители, а не да генерират доходи за нечестни наематели\", заявява представител на кметството.", "date": "2019.07.29", "title": "Глоба от £100 000 за лондончанин, отдавал общинско жилище в Airbnb. Проверяват още 1500"}
{"url": "https://offnews.bg/ikonomika/kitajski-investitori-prouchvat-biznes-sredata-u-nas-imat-ambitciozni-708234.html", "text": "Местоположението на България е стратегическо и страната активно подкрепя инициативата „17+1“, заяви Кени Сонг, председател на „Touchstone Financial Holding Group“. Според него това е предпоставка финансовата група да планира откриване на клон в България.Това стана ясно по време на днешната среща на президента Румен Радев с представители на китайски компании, участващи в реализацията на инициативата „Един пояс, един път“, съобщиха от пресцентъра на „Дондуков“ 2. Разговорът е продължение на държавното посещение на Радев в Китай в началото на юли т.г., по време на което той отправи покани към редица водещи китайски компании за инвестиции в развитието на българския транспорт, енергетиката, туризма, иновациите.„Искрено желаем в рамките на инициативата „Един пояс, един път“ Китай и България да намерят повече възможности за сътрудничество, да има повече реални проекти, отбеляза Кени Сонг и допълни, че са готови да стимулират реализирането на повече проекти. Президентът на „China Railway International Group“ Чен Шипинг заяви, че проучват бизнес-средата в България и конкретни проекти, включително и пристанище Варна.„България е най-краткият път, който свързва Китай с Европа, което прави страната ни най-изгодната входна врата на Китай за Европейския съюз“, подчерта държавният ни глава. В срещата участваха представители на ръководствата на „China Railway International Group“, световен лидер в изграждането на железопътна и транспортна инфраструктура, и на „Touchstone Financial Holding Group“ -водеща финансова група, структурираща изпълнението на международни стратегически проекти в рамките на инициативата \"Един пояс, един път”, заедно с повече от 20 водещи китайски държавни и частни компании, китайски инвестиционни фондове, банки и застрахователни компании.Гостите запознаха държавния глава с плановете си за създаване на платформа за инвестиции и реализиране на Стратегически проекти в областта на инфраструктурата, енергетиката, селското стопанство, технологиите в страните от инициативата „17+1“. Проучват се възможности за откриване в България на регионален център за разработване и прилагане на тази финансова и проектна платформа.Президентът Румен Радев отбеляза, че България активно подкрепя инициативите „Един пояс, един път“ и „17+1“ за сътрудничество между Китай и държавите от Централна и Източна Европа. Неслучайно в България се предвижда откриването на Глобален център за партньорство по инициативата, уточни той. Според него обемът на китайските стоки за Европа расте всяка година и това изисква големи и модерни логистични центрове в европейските страни, а България предлага едни от най-добрите условия за това.Радев припомни трите приоритетни проекта, които представи по време на визитата си в Китай по покана на своя колега Си Дзинпин: откриване на пряка въздушна линия София-Пекин и на клон на китайска банка у нас, както и изграждане на българо-китайски център за научни изследвания и иновации в България. Целта е да се облекчи търговският и инвестиционен обмен и да сестимулира дейността на китайските инвеститори.Президентът допълни, че по време на посещението си в Хърватия по негова инициатива заедно с хърватския президент Колинда Грабар-Китарович са изпратили съвместно предложение до Си Дзинпин за откриване на въздушна линия Пекин – София - Загреб. „България може да представи много комплексни възможности. Ние сме отворени и готови да развиваме тези възможности“, каза още Румен Радев.„Китай и България вече имат отлично сътрудничество, но ние вярваме, че все още има огромен потенциал и перспективи за развитие“, отбеляза посланикът на Народна Република Китай в България Дун Сяодзюн. Той посочи, че посещението на китайската делегация има за цел да реализира консенсуса за взаимноизгодното сътрудничество, постигнат на срещата между държавните ръководители на Китай и България по време на посещението на Румен Радев.", "date": "2019.07.29", "title": "Китайски инвеститори проучват бизнес-средата у нас, имат амбициозни проекти"}
{"url": "https://offnews.bg/dw/ako-narodat-naistina-se-izpravi-dava-li-si-ninova-smetka-708240.html", "text": "Докато лидерът на БСП Корнелия Нинова вдигаше на крака социалистите на Бузлуджа, премиерът и лидер на ГЕРБ Бойко Борисов не смогваше да позира с желаещи да се снимат с него детски учителки.“Народе! Изправете се и те ще паднат. Гответе се. Тук сме и идваме“, прокънтя председателката на социалистите от поляните.“Колко време чакаха за снимки и колко хора благодариха на правителството”, благо рече премиерът и лидер на ГЕРБ в Пловдив.Останалите видяхме как се сблъскаха две паралелни реалности - на страха, който карал “бедни, онеправдани и унижени” да избират ГЕРБ и Борисов, и на царството на “икономическия растеж и подем”.“Народе, изправи се и те ще паднат!” срещу ”Чакаха за снимки!”Патетичната поетика на пропагандираната от Нинова радикалност може и да е уместна преди 170 години, когато Маркс и Енгелс предсказваха пролетарската революция. Днес е демоде, а и не върши работа срещу народняка Борисов.Вече проличава обаче, че и кампанията за предстоящите след 3 месеца местни избори ще се води на лидерско ниво, каквато беше и тази за евроизборите. Естествено, Борисов ще се стреми партията му да не отстъпи от завоюваните досега позиции, когато Цветан Цветанов оглавяваше предизборния щаб на ГЕРБ - кметовете в близо половината от общините в България, в т.ч. и почти всички областни центрове, са от ГЕРБ.Победата обаче може да е гарнирана с отстъпления по места, каквато бе и на европейските избори, спечелени от ГЕРБ с минус стотина хиляди гласа и един евродепутат по-малко от тези през 2014 година. Санирането приключи, пеещите фонтани останаха в предишната кампания, (някои и не пеят вече), магистралите са дежавю, а дълго чаканият много голям инвеститор “Фолксваген” изглежда ще отиде в Турция. В България върлува поредната епидемия по домашните животни - африканска чума, която е на път да унищожи свиневъдството като бизнес и да лиши още хиляди българи от домашна мръвка по Коледа и луканки за зимата.Така на Борисов му остава да разчита на “икономическия растеж и подем”, “високотехнологичните паркове, които дават заплати като в Америка”, или пък на факта, че като управляващи ГЕРБ разпределят бюджета, европейските средства и излишък, който вече надхвърля 3 милиарда лева.Нищо ново от БСПНо пък и най-голямата опозиционна партия го улеснява. На Бузлуджа лидерът на БСП обеща помощи от по 10 минимални работни заплати (5 600 лева или около € 2 863) за младите семейства, които съвсем не могат да се нарекат социална политика. (Не напомнят ли безлихвените кредити от по 5 000 лева за младоженци от времената на Живковия режим?)Социалистите не предлагат нито смислена алтернатива, нито ново поколение политици със знания, способности и морал. Въпреки че зам.-председателят на партията Кирил Добрев обеща да извадят кадри, подготвяни в последните 3 години, левицата изпитва трудности в намирането на конкурентни кандидати за кметове. Липсата на значими политически партньори и почти имагинерно присъствие в местната власт накара Нинова да признае, че “сами не можем”, и да призове за търсене на всякакви партньорства, основани на принципа “всички срещу ГЕРБ”. Тази всеядност на БСП може да се квалифицира и като безпринципност, но Нинова се надява на балотажи в поне 120 общини и кметове в 60.Сред тях ли е София? Вече всички говорят как председателката на БСП, доскоро противник на партийната подкрепа за омбудсмана Мая Манолова като кандидат-кмет за столицата, е омекнала. В крайна сметка ако Манолова изгуби, губи тя, ако спечели - печели и БСП. Само че има един съществен въпрос, който предстои да се изясни - противник ли е Манолова на модела “Борисов” и ГЕРБ, след като им дължи позицията си на обществен защитник? Откакто е омбудсман, тя не си е позволила и една критична дума срещу премиера и е редно избирателите да са наясно - ако че се кандидатира, ще бъде ли тя в тих сговор с този модел, както навремето Борисов с кръговете на Стефан Софиянски? В този контекст реториката на Нинова изглежда някак камуфлажна. И не само в този.Съглашателството продължаваЕнтусиазмът, с който лидерката на БСП атакува неспирно управляващите, стихва, когато става дума за избора на нов обвинител на републиката. Единствената номинация досега - на заместник главния прокурор Иван Гешев, предизвика протести и констатации на утвърдени юристи като адвокат Михаил Екимджиев, че живеем в “имитация на правова държава”. Нинова, която охотно коментираше позицията на Борисов за номинираната за главен прокурор на ЕС Лаура Кьовеши, обяви, че ще изчака 29 юли - крайния срок, в който могат да се правят номинации за главен прокурор, и тогава ще говори.Тази предпазливост ни кара да предугадим, че няма да въстане срещу избора. Впрочем, и БСП, ръководена от Сергей Станишев, не само не възрази срещу фигурата на Сотир Цацаров за главен прокурор, а го подкрепи чрез своите представители във ВСС. Мнозина заподозряха, че принос за това e имал и бизнесменът и виден социалист Георги Гергов.Явно съглашателството продължава и така както президентът Росен Плевнелиев подписа бързо указа за назначаване на Цацаров за главен прокурор, същото ще стори и президентът Румен Радев - за когото му подадат.Ако народът наистина се изправи...А що се отнася до изправянето, добре е Нинова да знае, че ако народът наистина се изправи, и тях на “Позитано” 20 също няма да ги има.", "date": "2019.07.29", "title": "Ако народът наистина се изправи – дава ли си Нинова сметка?"}
{"url": "https://offnews.bg/futbol/levski-udari-botev-plovdiv-davide-mariani-prodalzhava-da-belezhi-708239.html", "text": "Левски стигна до победа над Ботев Пловдив с 3:1 в среща от третия кръг на efbet Лига, играна на стадион \"Георги Аспарухов\".Футболистите на треньора Петър Хубчев играеха повече с топката и по-често създаваха неприятности за защитата на \"канарчетата\", като главен герой в двубоя отново бе Давиде Мариани (10'), който даде аванс на домакините, а в края на полувремето Ерберт Кардосо (45') възстанови равенството.През втората част \"сините\" продължиха да стоят по-добре на терена и Мариани (51') се разписа за втори път в срещата. Това е и четвърти гол за швейцареца в efbet Лига. Иван Горанов пък оформи крайния резултат.Taка Левски оглави класирането в първенството с актив от 7 точки, колкото има и Черно море. Лудогорец е трети с точка по-малко.Разградчани обаче имат възможността да се върнат на върха, ако победят Витоша Бистрица по-късно тази вечер. Ботев е на 6-о място с 4 пункта и продължава да няма победа на \"Герена\" от 22 години насам.Левски: Милан Миятович, Живко Миланов, Янис Каргас, Нуно Рейш, Иван Горанов, Кали Тиам, Мартин Райнов, Станислав Иванов (Насиру Мохамед 83'), Паулиньо, Давиде Мариани (Франко Мазурек 87'), Дени Алар (Станислав Костов 68')Треньор: Петър ХубчевБотев Пловдив: Георги Аргилашки, Еберт Кардосо, Димитър Пиргов, Кристиян Димитров, Филип Филипов, Лъчезар Балтанов (Марко Перван 61'), Филип ван Арнхем, Александър Тонев (Антонио Вутов 57'), Тодор Неделев, Кристиан Добрев (Станислав Шопов 72'), Тайлон КореаТреньор: Желко Петрович", "date": "2019.07.29", "title": "Левски удари Ботев Пловдив, Давиде Мариани продължава да бележи"}
{"url": "https://offnews.bg/zdrave/33-godishen-mazh-dade-vtori-shans-za-zhivot-na-petima-nuzhdaeshti-se-o-708231.html", "text": "Мъж на 33 години, приет в УМБАЛСМ „Пирогов“, изпадна в мозъчна смърт. Въпреки тежката загуба, близките на пациента взеха решение да дарят неговите органи и да дадат шанс за живот на петима души, съобщиха от Изпълнителната агенция \"Медицински надзор\".В Университетска болница „Лозенец“ е извършена чернодробната трансплантация, като рецепиент е 50-годишен българин. В същото лечебно заведение са извършени и две бъбречни трансплантации на жена на 40 години и мъж на 58 години. Белият дроб и сърцето са предоставени на Германия по линия на Евротрансплант.Експлантацията на органите е извършена в УБ „Лозенец“ от медицински екипи от Лайпциг и Мюнхен. И двете трансплантации са успешни, като сърцето е присадено на 59-годишен мъж, а белият дроб на 25-годишен пациент.Екипът на Изпълнителна агенция „Медицински надзор“ изказва съболезнования към близките на донора и им благодари за трудното и благородно решение, взето в тежък за семейството момент.", "date": "2019.07.29", "title": "33-годишен мъж даде втори шанс за живот на петима нуждаещи се от трансплантация"}
{"url": "https://offnews.bg/obshtestvo/sadebnata-palata-pod-obsadata-na-desni-ekstremisti-sreshtu-potent-708235.html", "text": "Поне 3 000 души пред Съдебната палата в София към 19 ч. скандират „Гешев е позор“ и в подкрепа на гражданската номинация за бъдещ главен прокурор Бойко Атанасов. Три са категоричните искания на гневните – оставка на цялото правителство, оттегляне на кандидатурата на Иван Гешев и номиниране на следователя Атанасов.Протестът е организиран от инициативата „Правосъдие за всеки“, но много преди обявения час на мястото започнаха да се събират хора. Забележителното е, че няма засилено полицейско присъствие, около 15 униформени са на стълбите срещу множеството. Гражданите, преди дни квалифицирани от единствения номиниран Иван Гешев като „десни екстремисти“, освиркват него и правосъдния министър Данаил Кирилов, който не посмя да издигне друга кандидатура за ключовия пост в държавата. Викове „Оставка“ огласят пространството. Събират се подписи в подкрепа на следователя Бойко Атанасов, номиниран от гражданското сдружение БОЕЦ и други неправителствени организации.„Защо да сме десни екстремисти, Гешев? Защото искаме бъдеще за децата си, а не за олигархията? Властта се стреми към диктатура като тази в Русия“, заяви Методи Андреев, бивш шеф на Комисията по досиетата и бивш депутат от ГЕРБ. Очаква се пред митинга да говори проф. Велислав Минеков, който тези дни получи поредната жестока заплаха за разправа с него и семейството му.В Пловдив също протестираха срещу Гешев, предаде източник на Offnews. Малко хора, почти равни на броя на полицаите, се събраха пред сградата на прокуратурата в града. Въпреки, че този път хората са малко, но силно мотивирани, те не се отказват и няма да спрат протеста си с инициативата \"Понеделници за справедливост\". Организаторите твърдят, че всеки понеделник ще се събират пред пловдивската прокуратурата и няма да мръднат, докато Гешев не хвърли оставка или не бъде отстранен.Там беше и един от най-известните адвокати Михаил Екимджиев, който публично изрази твърдото си несъгласие с назначаването на Гешев за главен прокурор. \"Това не е избор, това е назначение и моето несъгласие идва не само от начина, по който се провежда процедурата, и от изказванията на Гешев по повод бъдещите му действия, но и от начина, по който вече се проведоха редица акции на прокуратурата под негово ръководство“, посочи Екимджиев. Той припомни ареста на Иванчева, когато \"две жени бяха оковани и водени като панаирджийски мечки по улицата\".", "date": "2019.07.29", "title": "Съдебната палата под обсадата на ''десни екстремисти'' срещу  потенциалния главен прокурор (снимки)"}
{"url": "https://offnews.bg/futbol/vandali-schupiha-stakloto-na-avtobusa-na-botev-plovdiv-708222.html", "text": "Автобусът на Ботев Пловдив е бил подложен на среднощна атака в София. От вчера тимът са на режим в хотел в Студентски град преди срещата с Левски днес от 18:45 часа на стадион \"Виваком Арена Георги Аспарухов\".През нощта хулигани са счупили предното стъкло на рейса, информира \"Пловдив нюз\". Предстои оглед от застрахователите, а специалисти трябва да се произнесат дали \"жълто-черните\" ще могат да се приберат с него в Коматево след мача.Иначе треньорът на Ботев Желко Петрович определи група от 18 футболисти за предстоящото дерби с Левски. В сравнение с последния шампионатен мач, наставникът на \"канарчетата\" извършва две промени. Извън групата останаха Родни Клустър и Антон Карачанаков.На тяхно място сред 18-те попаднаха Александър Тонев и Костадин Ничев. Тази сутрин ботевистите тренираха на клубната база, а в следобедните часове на неделния ден ще отпътуват за столицата.Георги Аргилашки, Янко Георгиев, Филип Филипов, Лазар Марин, Еберт Кардосо, Кристиан Димитров, Димитър Пиргов, Костадин Ничев, Радослав Терзиев, Филип ван Арнем, Лъчезар Балтанов, Марко Перван, Тодор Неделев, Станислав Шопов, Александър Тонев, Антонио Вутов, Кристиан Добрев, Тейлон Кореа", "date": "2019.07.29", "title": "Вандали счупиха стъклото на автобуса на Ботев Пловдив"}
{"url": "https://offnews.bg/vodni/talantat-na-evrofutbol-stanimir-haladzhov-zavarshi-na-8-o-miasto-na-sv-708221.html", "text": "Станимир Халаджов - Спортен талант на Еврофутбол, се класира на 8-о място на скиф на световното първенство по гребане за мъже и жени до 23 г. в Сарасота, САЩ.21-годишният русенец завърши 5-ти в първия полуфинал и не успя да се бори за отличията. Въпреки това, българинът дори подобри резултата си във финал \"Б\" и завърши на престижното 8-о място. Победител е германецът Марк Вебер. Другата ни участничка – Десислава Ангелова, е 5-та в скифа. 22-годишната пловдивчанка също е била Спортен талант на Еврофутбол.В четвъртък приключи 10-то юбилейно издание на турнира по скокове във вода купа \"София\", където Спортният талант на Еврофутбол Димитър Исаев грабна 2 сребърни медала и 1 бронзово отличие.В първия ден от надпреварата Митко се класира 2-ри на кула. Победител стана руснакът Илия Смирноф, трети се нареди германецът Феликс Версе. Второто си сребро 21-годишният столичанин завоюва на 1-метров трамплин, където първи е Артьом Безденежник.В дисциплината 3-метров трамплин Митко е 3-ти след Безденежник и Смирноф. В турнира участваха скачачи от България, Грузия, Холандия, Германия, Русия, Казахстан, Беларус, Украйна, Великобритания, Египет, Турция и Румъния.Друг Спортен талант на Еврофутбол - Светлозар Николов – завърши на 27-мо място на 400 метра съчетано плуване в последния ден на Световното първенство за мъже и жени в Гуанджу, Южна Корея с резултат 4:26.88 мин. Пловдивчанинът подобри предишното си класиране няколко дни по-рано, след като финишира на 37-ми на 200 м съчетано. ", "date": "2019.07.29", "title": "Талантът на Еврофутбол Станимир Халаджов завърши на 8-о място на световното по гребане"}
{"url": "https://offnews.bg/kultura/izleze-trejlarat-na-zavrashtane-novia-film-na-niki-iliev-708194.html", "text": "Излезе трейлърът на новия филм на Ники Илиев – „Завръщане“, в който освен него, участват още актьорите Башар Рахал, Александър Кадиев, Диляна Попова, Евелин Костова, Орлин Павлов, Бойко Кръстанов, Райна Караянева и Искра Донова. Участие има и Стефан Данаилов.Пред Би Ти Ви Илиев разказва, че целият филм се развива в Пловдив с група приятели, които вече са разделени. Като деца те са били много близки и 25 години по-късно се връщат в града, за да помогнат на един от техните приятели да спаси къщата си, която е паметник на културата.„Идеята ни беше да направим филм, който е не само забавен, а има и любовна история. Важно за нас е да има послание, любов и музика. Искаме да покажем на хората, че трябва да се върнем към родните си места и да ги обичаме“, казва още Ники Илиев.Премиерата на „Завръщане“ е на 18 октомври в кината в цяла България.", "date": "2019.07.29", "title": "Излезе трейлърът на Завръщане - новия филм на Ники Илиев"}
{"url": "https://offnews.bg/ikonomika/tol-taksite-v-sarbia-skachat-s-12-protcenta-708196.html", "text": "Пътните такси по автомагистралите в Сърбия от днес поскъпват с 12 процента.Ценоразписът, с подробно представяне на новите цени по пътни отсечки и категории автомобили, е качен на сайта на държавното предприятие \"Путеви Сърбие\".От Димитровград до Ниш за преминаване на леки автомобили ще се плащат 210 динара (2 евро), от Ниш до Белград - 900 динара (8 евро). От Белград до Шид, на границата с Хърватия, сумата е 410 динара (3.50 евро), до Нови Сад - 240 динара (2.50 евро).Пътните такси в Сърбия бяха повишени за последно в началото на 2017 г. Тогава увеличението на цените бе с 10 процента.Таксите могат да бъдат заплащани в динари, евро или с банкови карти, припомнят от българското МВнР.Контролът на средната скорост, която е 130 км/ч, по автомагистралите в Сърбия, продължава да се извършва, като се измерва времето от пункт до пункт за плащане на магистралните такси. Освен контрола на средната скорост, сръбските полицейски власти използват подвижни радари, както и необозначени полицейски автомобили, оборудвани с камери, които снимат нарушенията.", "date": "2019.07.29", "title": "Тол таксите в Сърбия скачат с 12 процента"}
{"url": "https://offnews.bg/politika/knsb-pohvali-fandakova-obmislia-podkrepa-za-neia-ako-se-kandidatira-708219.html", "text": "Споразумението за сътрудничество между КНСБ и столичния кмет Йорданка Фандъкова отпреди четири години е изпълнено, оценката ни за мандата е положителна. Това каза президентът на КНСБ Пламен Димитров след среща с кмета Фандъкова, ръководствата на федерациите на КНСБ, на която са обсъдени ангажиментите от периода преди местните избори преди четири години и постигнатото в различни области.Кметът на София Йорданка Фандъкова отново заяви, че през септември ще обяви дали ще се кандидатира за нов мандат. По думите й в периода до септември за нея ще е важно да получи оценка от различни организации за това какво е направила. Тя подчерта, че никога не е давала празни предизборни обещания.Лидерът на Синдиката на българските учители Янка Такева заяви, че организацията ще подкрепи Фандъкова, ако тя се кандидатира за нов мандат на следващите избори. Подобна заявка даде и Съюзът на транспортните синдикати в България. Общата оценка на КНСБ за подкрепа на определена кандидатура за кмет на София ще бъде дадена през есента, когато се видят номинациите и готовността им да изпълнят исканията на синдиката, каза Пламен Димитров. Той посочи, че ръководният орган на конфедерацията ще приеме послания към всички кандидат-кметове, ще бъдат заявени очакванията за следващия мандат, ще бъдат направени срещи с кандидатите. ", "date": "2019.07.29", "title": "КНСБ похвали Фандъкова, обмисля подкрепа за нея, ако се кандидатира наесен"}
{"url": "https://offnews.bg/zdrave/nanochastitci-v-mastiloto-na-sepiata-potiskat-rastezha-na-rakovite-kle-708211.html", "text": "Учени от университета в Ухан в китайската провинция Хубей установиха, че мастилото на сепията съдържа наночастици,които потискат растежа на ракови образувания у мишки, съобщава БТА.Наночастиците са със сферична форма и с диаметър 10 нанометра. Те могат да превърнат имунни клетки, известни като макрофаги М2, чиито противотуморни функции са потиснати, в макрофаги М1, които възпрепятстват развитието нарака. Макрофагите М1 унищожават туморните клетки посредством фагоцитоза и активиране на Т-лимфоцитите.Напоследък много учени са се заели с разработване и синтез на малки молекули и антитела, които превръщат макрофаги М2, допринасящи за растежа на тумори, в макрофаги М1. Същевременно специалисти разработват наночастици с функции на фототермични агенти, които под въздействието на светлината се нагряват и локално унищожават ракови образувания.Сред недостатъците на тези синтетични наночастици е, че са скъпи, а и производството им е трудно. В рамките на експериментите било констатирано, че при облъчване с инфрачервена светлина наночастиците стават още по-ефикасни и унищожават над 90 на сто от раковите клетки в клетъчни култури, а у живите мишки почти напълно потискат растежа на злокачествени образувания и появата на метастази.", "date": "2019.07.29", "title": "Наночастици в мастилото на сепията потискат растежа на раковите клетки"}
{"url": "https://offnews.bg/politika/desislava-ivancheva-obiavi-neposlushnite-stavat-partia-708201.html", "text": "Бившият кмет на Младост Десислава Иванчева прави нова партия. Това съобщи тя на страницата си във фейсбук. Партията ще носи името \"Непослушните\", както бе кръстен и Инициативният комитет, издигнал я за евродепутат на последните избори. Основна цел на тази партия е да отстоява истинските интереси на гражданите, да защитава техните права и свободи и да спаси реалната демокрация, пише Иванчева.Изборите показаха, че ние - Непослушните, сме в цяла България. Всяко населено място има своите Иванчева и Петрова, търсещи коренна промяна на съществуващата система, обяснява още Иванчева. Създаваме партия на „НЕПОСЛУШНИТЕ”, която да се бори със статуквото. Нека това е наше Обединение на гражданите, готови да се борят за чиста и свята република, такава, за каквато нашите будители мечтаха и за която дадоха живота си, става ясно още от декларацията на Десислава Иванчева. ", "date": "2019.07.29", "title": "Десислава Иванчева обяви: Непослушните стават партия"}
{"url": "https://offnews.bg/futbol/menidzharat-na-totnam-ne-e-izlizal-ot-kashtata-si-10-dni-sled-zagubata-708204.html", "text": "Мениджърът на Тотнъм Маурисио Почетино сподели, че загубата от Ливърпул с 0:2 във финала на Шампионската лига го е докарала до 10-дневна депресия.\"Да, беше тежко за мен. Имахме най-прекрасните три седмици по време на подготовката за финала и бяхме безкрайно разочаровани заради начина, по който загубихме.Беше много тежко. Това усещане беше като чувството през 2002 година, когато като национал на Аржентина записах равенство срещу Швеция и загуба от Англия в рамките на седмица на световното. Това са най-лошите моменти в кариерата ми.След финала с Ливърпул хванах влака от Мадрид за Барселона и прекарах 10 дни в къщата си. Не исках да излизам. Беше тежко, защото бяхме толкова близо до величието. Смятам, че бяхме по-добри от Ливърпул.Не беше велик финал, но малките детайли направиха разликата. Шампионите се съвземат бързо, може би 10-15 дни, както беше в моя случай. Най-зле е по време на ваканцията, защото всеки ден мислиш едно и също.Но когато подновиш тренировки, лошите спомени остават в миналото. Продължаваш напред и огънят вътре в теб отново се появява\", каза Почетино.", "date": "2019.07.29", "title": "Мениджърът на Тотнъм не е излизал от къщата си 10 дни след загубата от Ливърпул"}
{"url": "https://offnews.bg/kultura/natcionalna-galeria-predstavia-izlozhbata-arheologia-na-zabravata-708202.html", "text": "Национална галерия представя изложбата\"Археология на забравата\". Откриването е на 1 август, четвъртък, 18:30 часа, Софийски арсенал – Музей за съвременно изкуство (САМСИ), бул. „Черни връх” 2.Обезлюдяването на селата и силно застаряващото ни население води до остра загуба на културни традиции и идентичност. Селата са препълнени със забравени къщи, църкви, предмети от бита, съхранили духа на общностите, съзидали нашата културна идентичност. Изложбата поставя на фокус забравеното културно наследство и усилията на шепа ентусиасти без граници да изровят и съживят молекули от възрожденския дух на България.Дарън Баркър от Грейт Ярмут Презервейшън Тръст (Great Yarmouth Preservation Trust ), Великобритания пренася една стая от изоставена къща, окачвайки някои от предметите в нея, илюстриращи жизнения път на една жена от село Кърпачево от младостта, през отглеждането на децата, картичките до нея от порасналите деца, покани за сватби и техните деца до некролога й – предметите, разхвърляни по пода, разказват нейната история.Милена Металкова от катедра „История и теория на архитектурата“ в УАСГ показва работата на студенти от България, Великобритания, Тайван и Естония в серия от летни практики в село Кърпачево на тема обучение по опазване на културното наследство чрез връзка между архитектура, изкуство и занаяти. Студенти от България и Великобритания представят техни интерпретации на темата чрез подбор на експресивни предмети от бита на селото.През ноември 2018 проектът на Грейт Ярмут Презервейшън Тръст за обучение по опазване на културното наследство, фокусиран в село Кърпачево бе удостоен с престижната Ангелска награда на Историческа Англия (Angel Award), инициирана от музикалния режисьор сър Ендрю Лойд Уебър в Лондон.Изложбата е отворена за посещения до 22.09.2019 г.", "date": "2019.07.29", "title": "Национална галерия представя изложбата 'Археология на забравата'"}
{"url": "https://offnews.bg/zdrave/kontaktni-leshti-sas-zoom-efekt-novoto-nauchno-izobretenie-708224.html", "text": "Учени от Калифорнийския университет изобретиха роботизирани контактни лещи с възможност за увеличаване на образа, съобщава Independent.Експертите са използвали способността на окото да произвежда естествени електрически импулси. Видът на тези импулси зависи от движението на очната ябълка и клепачите. Изследователите са измерили импулсите в различните позиции на окото и така са намерили начин да използват естествената му енергия за управление на лещите.Оказва се, че дори окото да е увредено или сляпо, очната ябълка се движи и създава електрически импулси. Роботизираните лещи се управляват от тях. При две бързи мигвания лещите увеличават фокусираното изображение.Сигналът се засича от 5 електрода в лещата, а импулсът е достатъчен, за да промени формата на използвания за нея полимер и да увеличи изображението.Според учените тази технология може да има и други приложения. Едно от тях е създаването на „визуални протези\" или камери, които се управляват от естествените електрически импулси.", "date": "2019.07.29", "title": "Контактни лещи със zoom ефект – новото научно изобретение"}
{"url": "https://offnews.bg/temida/edinodushno-dimitar-frantishek-petrov-stana-shef-na-spetcprokuraturat-708206.html", "text": "Димитър Франтишек Петров бе избран за шеф на специализираната прокуратура единодушно с 11 гласа \"за\" от прокурорската колегия на ВСС.Той бе временен шеф на спецпрокуратурата и единствен кандидат за поста. Димитър Петров започва кариерата си като следовател през 2003 г. и е преминал е през всички етажи на прокуратурата. \"Ще създадем една добра и работна атмосфера. Към настоящият момент новите дела в спецпрокуратурата са над 1070\", посочи Петров. ", "date": "2019.07.29", "title": "Единодушно: Димитър Франтишек Петров стана шеф на спецпрокуратурата"}
{"url": "https://offnews.bg/zdrave-i-krasota/koj-ne-se-poti-708188.html", "text": "Какво поражда неприятната миризмаИзследване на учените от Бристолския университет показва, че 2% от европейците не отделят неприятен за човешкото обоняние мирис на пот. Водещият генетик Ян Дей обяснява, че за „аромата“ на мишниците отговарят определена група бактерии. Тези бактерии се хранят със специфично химично вещество, което се произвежда от мастните жлези.При 2% от европейците това вещество е в толкова малки количества, че на практика бактериите нямат какво да поглъщат. По тази причина потта на групата щастливци няма мирис. За създаването на привлекателна за бактериите среда е отговорен генът ABCC11.\"Недоловимите\" японкиИнтересен факт е, че сред жителите на Западна и Източна Европа, САЩ и Канада, хората, които не издават неприятна миризма при потене, са много малко. В Източна Азия обаче те са почти 90%. В Япония жените имат толкова недоловим аромат, че местните смятат европейките и американките за ужасно вонливи. Екипът на Ян Дей предполага, че тази интересна (и обидна) за западните жители особеност се е формирала вследствие хиляди години еволюция и нищо не може да промени това.А дезодорантите?В същото изследване открили и друг интересен детайл. Много хора, чиято пот не мирише неприятно, ползват дезодоранти и ролони без дори да подозират, че са благословени изключения. От 117 жени (взели участие в изследването), които не излъчват неприятна миризма при потене,  ¾ ползват такива средства постоянно. Бристолските учени си обясняват този феномен с конформизма или сляпото следване на стереотипи и правила на поведение. Жените и мъжете, които нямат неприятен мирис на потта, ползват антиперспирантите, защото така е прието.", "date": "2019.07.29", "title": "Кой не се поти?"}
{"url": "https://offnews.bg/obshtestvo/remont-spira-trafika-po-uchastak-ot-magistrala-trakia-za-den-708237.html", "text": "Утре - 30 юли, от 7:30 ч. до 19 ч. се ограничава движението по пътната връзка Бургас - Раковски на пътен възел „Пловдив Изток“ при 133-и км на автомагистрала „Тракия“ в района на Войводиново, съобщиха от Агенция „Пътна инфраструктура“.Това се налага заради текущи ремонтни дейности. Няма да се спира движението по основното трасе на автомагистралата. Обходният маршрут за Раковски е от пътен възел „Белозем“ при км 150 на „Тракия“ по пътя Шишманци - Раковски.През април т.г. бяха ремонтирани общо 5 връзки на пътния възел „Пловдив Изток“. Там поетапно се ремонтират останалите 3 пътни връзки: София-Пловдив, Бургас-Раковски и Раковски-Бургас.Необходимо е шофьорите да карат внимателно, със съобразена скорост и да спазват пътната сигнализация, предупреждават от АПИ.", "date": "2019.07.29", "title": "Ремонт спира трафика по участък от магистрала „Тракия“ за ден"}
{"url": "https://offnews.bg/zdrave/trevozhna-tendentcia-vse-poveche-mladi-hora-poluchavat-insult-708199.html", "text": "Все повече млади хора получават инсулт. Това съобщиха от университетската клиника по неврология в Плевен.Най-младият пациент, преминал през клиниката от януари, е 37-годишна жена. От началото на годината през държавната плевенска клиника по неврология са лекувани общо 419 пациенти с исхемичен мозъчен инсулт.Освен да се пазят от горещото време, хората могат да приложат следните превантивни мерки:", "date": "2019.07.29", "title": "Тревожна тенденция: все повече млади хора получават инсулт"}
{"url": "https://offnews.bg/temida/hristo-ivanov-ochakvam-vtora-nominatcia-za-glaven-prokuror-na-miure-708208.html", "text": "Очаквам, че може днес да има втора номинация за поста главен прокурор - обяви лидерът на \"Да, България\" Христо Иванов и посочи, че \"това ще бъде мюре, отвличаща маневра\", кандидатура, която няма да промени нищо. Той е уверен, че гражданският натиск сега е \"неизбежен\" и \"въпрос на самозащита срещу една от най-големите опасности за българската държавност и свобода\". Той недоумява защо премиерът Бойко Борисов не вижда, че му готвят нов Костинброд.Вторият . Първият бе на 15 юли след  на единствения номиниран за главен прокурор на мястото на Сотир Цацаров - заместникът му Иван Гешев. В разговор с журналист от БНТ Гешев отправи почти директни заплахи към определени хора, включително Христо Иванов, и медии, обяви се и срещу разделението на властите. След протеста от 15-и . На този упрек днес отговаря Иванов.Ето цялата му позиция:", "date": "2019.07.29", "title": "Христо Иванов: Очаквам втора номинация за главен прокурор - на мюре"}
{"url": "https://offnews.bg/politika/svilenski-vsichki-v-bsp-iskat-manolova-za-kmet-na-sofia-ne-sme-chuli-708171.html", "text": "„В момента приключват номинациите в организациите, Мая Манолова е може би човекът с най-много номинации. Гласове „против” засега не сме чували”. Това заяви зам.-председател на ПГ „БСП за България” Георги Свиленски в сутрешния блок на Нова телевизия.Той коментира, че лидерът на БСП Корнелия Нинова ще вземе отношение, след като приключи номинационният процес.Публична тайна е, че лидерът на Столетницата не е в никак добри отношения с омбудсмана, която е абсолютен рекордьор по одобрение в държавата.Според него Костадин Паскалев също е достоен кандидат. Той обаче бил партийна кандидатура.", "date": "2019.07.29", "title": "Свиленски: Всички в БСП искат Манолова за кмет на София, не сме чули глас против"}
{"url": "https://offnews.bg/zvezdi/megan-markal-e-gost-redaktor-na-vogue-708203.html", "text": "Херцогинята на Съсекс Меган Маркъл е поканена за гост-редактор на септемврийския брой на британския “Vogue”, като на корицата ще са 15 жени, на които самата тя се възхищава и които „нарушават бариерите“, съобщи Би Би Си.Меган е първата кралска особа, поканена за гост-редактор на модната библия. Специалният брой ще бъде озаглавен „Сили за промяна“. Самата Маркъл казва, че се надява хората да се вдъхновят от историите на жените дори повече от самата нея.„Херцогинята пожела да не бъде на корицата, тъй като смята, че това ще бъде твърде „самохвално“, казва главният редактор на списанието Едуард Енинфул.Списъкът на жените, на които тя се възхищава, включва известни личности, политици и активисти, известни с това, че защитават въпроси за транссексуалните права и изменението на климата.Там също ще бъде и 81-годишната актриса Джейн Фонда, 16-годишната активистка за борбата срещу промените на климата Грета Тунберг, както и министър-председателят на Нова Зеландия Джасинда Ардерн.От Бъкингамския дворец съобщават, че темата на броя е свързана със \"създателите на промяната, които са обединени от безстрашието си в премахването на поставените бариери“.Меган, която роди през май, споделя, че е отделила последните седем месеца, работейки по проекта, за да „насочи фокуса на читателите към ценностите, причините и влиянието на хората по света днес“.Броят освен това ще включва разговор между Меган и бившата първа дама на САЩ Мишел Обама.На корицата още са актьори като Джейн Фонда, Салма Хайек-Пино, Лаверн Кокс, Джамила Джамил, Яра Шахиди и Джема Чан. Сред моделите са Кристи Търлингтон, Адвоа Абоа и Адут Акеч.Сред 15-те звезди са боксьорката Рамла Али, главната балерина на кралския балет Франческа Хейуърд и други.Корицата е съставена от 16 кутии, като шестнадесетото изображение представлява огледало, което да „включи читателя и да го насърчи да използва собствените си платформи за осъществяване на промяна“ – идея, която принадлежи на херцогинята.Това е една от най-радикалните промени в 100-годишната история на Vogue, като списанието твърди, че счита новия септемврийски брой за най-значимото му издание за годината.", "date": "2019.07.29", "title": "Меган Маркъл е гост-редактор на Vogue"}
{"url": "https://offnews.bg/112/balgarsko-semejstvo-postrada-v-turtcia-zhena-zad-volana-blasna-kamion-708172.html", "text": "Българско семейство е пострадало при катастрофа в района на турския град Кайнашлъ, предаде агенция \"Демирьорен\" (ДХА). Пострадалите са майка, баща и дъщеря им. Зад волана на колата е била жената, която се е ударила в задната част на камион на път към Анкара, уточнява Дарик. Очевидци алармирали властите за инцидента и на мястото са били изпратени медицински, противопожарни и полицейски екипи.Раненото българско семейство е било извадено от автомобила с помощта на пожарникари. Тримата пострадали са настанени в болница.Води се разследване за катастрофата.", "date": "2019.07.29", "title": "Българско семейство пострада в Турция, жена зад волана блъсна камион отзад"}
{"url": "https://offnews.bg/futbol/marselinio-izpadna-v-nemilost-708175.html", "text": "Една от звездите на Лудогорец Марселиньо окончателно изпадна в немилост в клуба, след като вече не тренира с представителния отбор, а се готви индивидуално, пише \"Тема спорт\".Бразилецът бе изваден от състава на \"орлите\", след като си позволи ехидна усмивка при смяната си в реванша с Ференцварош. Плеймейкърът не за първи път реагира така на решение на треньора Стойчо Стоев.Специалистът обяви, че докато той води отбора, Марселиньо няма да стъпи на терена. Понякога бразилецът тренира и с дубъла на разградчани. Марселиньо остана без картотека за срещите с Валур от Лига Европа.Иначе Лудогорец приема Витоша Бистрица в мач от 3-ия кръг на Ефбет Лига днес. Двубоят в Разград е от 21:00 часа. \"Орлите\" стартираха шампионата с две поредни победи над Царско село и Берое. \"Тигрите\" допуснаха две поражения - от Славия и Ботев Враца.В Лудогорец са категорични, че няма да подценят двубоя и ще гонят убедителен успех, който да даде самочувствие преди реванша с Валур в четвъртък.", "date": "2019.07.29", "title": "Марселиньо изпадна в немилост"}
{"url": "https://offnews.bg/sviat/strelba-na-festival-v-kalifornia-trima-sa-zaginali-708176.html", "text": "Трима души са загинали при стрелба, която мъж е открил по време на кулинарен фестивал в Калифорния, предадоха световните агенции.Още 15 души са ранени.Нападателят е застрелян от полицията малко след като открил огъня. Разследва се възможността да има и съучастник, който още е на свобода.Трагедията е станала по време на фестивала на чесъна в Гилрой, точно преди закриването му.Очевидци разказват, че бял мъж на 30 и няколко години открил стрелба с пушка.Полицаи са се отзовали за по-малко от минута след първите изстрели.", "date": "2019.07.29", "title": "Стрелба на фестивал в Калифорния - трима са загинали"}
{"url": "https://offnews.bg/izvan-terena/pian-fen-blizo-do-boj-s-mesi-po-vreme-na-parti-v-ibisa-video-708177.html", "text": "Суперзвездата на Барселона Лионел Меси стана обект на атака от неизвестен фен, който се опита да налети на футболното величие. Инцидентът е станал по време на парти в Ибиса.Живата легенда на каталунците е сред най-обичаните футболисти на планетата, но очевидно се намират и хора, които искат да го провокират с обидни думи или действия.Атаката срещу футболиста е била предотвратена от бодигардовете, които ступали нападателя. За случилото се свидетелства видео, което един от очевидците разпространи в социалните мрежи.В клипчето се вижда, че Меси е видимо ядосан и навярно в момент на афект търси физически контакт с провокатора. Според местни издания, мъжът провокирал футболиста е бил в нетрезво състояние.Аржентинецът прекарва последните дни от ваканцията си на Балеарските острови в компанията на съпругата си, Луис Суарес, Сеск Фабрегас и Жорди Алба.Междувременно в Барса се подготвят за живота след евентуалната раздяла със звездата си Меси. Президентът на испанския шампион Хосеп Мария Бортомеу смята, че каталунците са задължени да мислят за бъдещето след нападателя.Испанският шампион привлече френския футболист Антоан Гризман от Атлетико Мадрид, а в предишните трансферни периоди бяха купени Усман Дембеле и Филипе Коутиньо.\"Наш дълг е да работим за времето след Лионел Меси. Мислим за това, защото привличаме нови футболисти. Трябва да помислим и за времето след отказването му. Като президент се надявам Меси да играе още възможно най-много години\", заяви Бартомеу пред медиите в Испания.Ръководителят на Барса е категоричен, че все още няма никакви индикации, че Лионел Меси може да прекрати кариерата си. Аржентинският национал дебютира за първия състав на \"синьо-червените\" през вече далечната 2004 година.", "date": "2019.07.29", "title": "Пиян фен близо до бой с Меси по време на парти в Ибиса (видео)"}
{"url": "https://offnews.bg/obshtestvo/mladite-shofiori-s-pridruzhitel-za-polovin-godina-708178.html", "text": "Младите шофьори ще карат с придружител през първите 6 месеца зад волана. Неопитните водачи няма да имат право да возят пътници нощем. Целта на разделянето на Закона за движение по пътищата на три части е да има ясни правила, санкции за нарушителите, както и да бъдат отделени правилата за шофьорите в отделен нормативен акт, както и изискванията към превозните средства, коментира директорът на ИА \"Автомобилна администрация\" Бойко Рановски по бТВ новите правила за движение по пътищата, които трябва да бъдат въведени след обществено обсъждане. Глобата за шофирането без книжка в момента е 300 лв. След промените санкцията става двойна. Прекратява се и регистрацията на МПС-то, с което се е движел нарушителят, уточни Рановски. Други промени са свързани с регистрацията на автомобилите. Предвижда се тези, които се внасят за първи път в страната, да минат през пункт за идентификация и проверка на техническата изправност преди регистрацията. Пунктовете ще отговарят на критерии, различни от сегашните, които са само за проверка на техническа изправност.След това автомобилът ще придобие паспорт с технически данни, които ще са в информационна система.Единствено служителите на МВР ще издават свидетелство за регистрация. В КАТ ще ходим само за получаване на свидетелство за регистрация и регистрационна табела. Собственикът ще получава и паспорт, който ще придружава автомобила от регистрацията в Българиядо времето, до което тя не бъде прекратена. Бойко Рановски изрази надежда да има строги правила и санкции, ако се установи злоупотреба в тези пунктове. Те ще бъдат контролирани както от служители на Министерството на транспорта, така и от служители на МВР.В Закона за движение по пътищата има промяна в санкциите само за най-тежките нарушения – за неправоспособни водачи и преминаване на червен светофар. Предвидени са седем нарушения, които ако даден водач извърши в рамките на две години, ще му бъде отнемана книжката. След това ще трябва да премине през процедура за възстановяване на правоспособността и контролните точки. ", "date": "2019.07.29", "title": "Младите шофьори с придружител за половин година"}
{"url": "https://offnews.bg/temida/razbiha-grupa-za-trafik-na-migranti-prez-dunav-dokato-kuponiasva-na-o-708198.html", "text": "Група за трафик на мигранти през р. Дунав е задържана при съвместна акция на Специализираната прокуратура и ГДБОП, съобщи зам.-главният прокурор Иван Гешев. В района на Витиня е задържан лек автомобил с 9 мигранти – три от тях са деца, три са жени и трима са възрастни мъже. 7 от тях са от иракски произход, двама са иранци. На остров на река Дунав е задържана и част от самата група, която по това време имала банкет. За задържането й са използвани и катери на ГД „Граничнаполиция“, обясни Гешев, цитиран от Фокус. Тази група е поръчала неуспешния палеж на граничното полицейско управление във Видин преди няколко месеца. Тогава бяха задържани двама от евентуалните извършители,които към момента са в следствения арест във Видин, уточни Гешев.Тогава разполагахме с информация, че този палеж е поръчан от лидера на групата, която беше задържана днес, допълни той.Гешев уточни, че мигрантите са превеждани през територията на страната, настанявани са във Видин и с моторни лодки са прехвърляни отвъд Дунав в рамките на няколко минути, след което са били поемани от румънски трафиканти.", "date": "2019.07.29", "title": "Разбиха група за трафик на мигранти през Дунав, докато купонясва на остров"}
{"url": "https://offnews.bg/zdrave/klinikata-po-chernodrobna-hirurgia-na-aleksandrovska-bolnitca-ima-nov-708209.html", "text": "Доц. Атанас Йонков е новият началник на Клиниката по обща и чернодробно-панкреатична хирургия в Александровска болница, съобщиха от пресцентъра на лечебното заведение. Доц. Йонков е със специалности по Обща хирургия и Онкология.Специализирал е съвременна противотуморна терапия в Австрия и чернодробни трансплантации във Франция. Участвал е в 88 чернодробни трансплантации и експлантации от кадаверичен донор. Член е на Българското хирургическо дружество, Българската асоциация на хирурзи, гастроентеролози и онколози.Приема ръководния пост от друга голяма личност в хирургията – проф. Виолета Димитрова - носител на орден „Св. Св. Кирил и Методий“- огърлие за заслуги към развитието на медицината в България (2015).", "date": "2019.07.29", "title": "Клиниката по чернодробна хирургия на Александровска болница има нов шеф"}
{"url": "https://offnews.bg/futbol/skauti-ot-holandia-slediat-talanti-na-levski-i-tcska-708173.html", "text": "Скаути на холандския отбор Утрехт са притигнали вчера в нашата столица, за да гледат мачове от българското първенство. Снощи Ерик Берге и негов асистент са били на срещата между Славия и ЦСКА на \"Овча Купел\".Днес двамата ще наблюдават и сблъсъка между Левски и Ботев Пловдив на \"Герена\", пише \"Тема спорт\". Целта пред тях е да намерят таланти, около 18-20 години, които да привлекат във втория отбор на Утрехт.Тимът се състезава в Еерсте дивизи в Холандия. През лятото бе сменено почти цялото ръководството на дубъла на клуба, както и на школата и е започнало обновяване на състава.Последният изходящ трансфер от България към Холандия бе през миналото лято. Тогава защитникът на Славия Стефан Велков бе продаден на Ден Бош.Тимът също се състезава във второто ниво на местния футбол. Ден Бош завърши миналия сезон на 4-о място, докато Утрехт остана 19-и.", "date": "2019.07.29", "title": "Скаути от Холандия следят таланти на Левски и ЦСКА"}
{"url": "https://offnews.bg/futbol/ventci-stefanov-bosovete-na-otborite-praviat-predlozhenia-na-sadiite-708181.html", "text": "Президентът на Славия Венцeслав Стефанов коментира в студиото на \"Тази сутрин\" по bTV съмненията за черно тото в българския футбол, както и оказвания натиск върху съдиите.\"Имаше един случай, който преля чашата на търпението на премиера - случаят с Черно море. Изброените футболисти не участваха в следващия мача заради еди-какво си. За черно тото не мога да твърдя, докато не съм видял нещо\", каза Стефанов.Стефанов е сигурен, че грешката на Димитър Велковски в снощния мач на \"белите\" срещу ЦСКА (1:2) не е преднамерена. \"Хората си говорят, колкото си искат. Убеден съм, че това момче не може да се е продало. Той игра слабо целия мач, както и в предните мачове. Може би е моя вината, че не съм се наложил да го отстранят\", споделя той.\"Обществото е болно, не е само във футбола. Нали я знаете българската поговорка 'Може аз да не съм добре, но Вуте да е зле'. Първите случаи за черно тото бяха в Германия, Дания. Спряха ли хората да ходят по стадионите?\", добави президентът на Славия.Той поздрави премиера Бойко Борисов за проведената среща с ръководители на клубове. \"Ако ви прави впечатление, след тази среща нито феновете на Левски, нито феновете на ЦСКА са агресивни. Подкрепете хубавото.Ние сме виновни, шефовете на отборите, ние търсим съдиите. Не е натиск, а предложения. Аз не съм го правил, но почти 70 процента от ръководителите са го правили”, каза още Венци Стефанов.", "date": "2019.07.29", "title": "Венци Стефанов: Босовете на отборите правят предложения на съдиите, аз не"}
{"url": "https://offnews.bg/obshtestvo/shefkata-na-nap-beshe-tezhko-no-mnogo-dobre-obmisleno-reshenie-da-ne-708182.html", "text": "Беше тежко, но много добре обмислено решение да не си прекратя отпуска. Имах много важна и изключително отговорна лична причина за това. Човек трябва да е отговорен не само в професионален, но и в личен план.Това изпълнителният директор на НАП Галя Димитрова мотивира в интервю за bTV отсъствието си от агенцията по време на кризата с теча на данни. Бях със своя екип във всеки един момент, макар и дистанционно. Заедно обсъждахме всички проблеми и взимахме решенията, добави Димитрова.На въпрос дали смята да си подаде оставката, тя отговори, че в момента най-важното е да се преодолее кризата. \"Оставки се подават лесно в труден момент\", заяви Димитрова.По думите на изпълнителния директор в НАП са провеждани тестове по отношение на това дали системата издържа на заявките за използването на електронните услуги. Такъв тест е предстоял съвсем скоро за новите разпоредби за наредбата на касовите апарати.Малко са хората, които са специалисти в тази област, и аз наистина разчитах на колегите, които отговарят за сигурността на данните, коментира тя думите на министър Горанов, че ѝ има доверие за всичко освен по отношение на IT сигурността.Димитрова добави, че ѝ предстоят срещи и след това ще стане ясно дали служители на НАП ще понесат отговорност, ако бъдат установени пропуски в работата им.", "date": "2019.07.29", "title": "Шефката на НАП: Беше тежко, но много добре обмислено решение да не прекратя отпуска си"}
{"url": "https://offnews.bg/drugi/tijnejdzhar-specheli-3-miliona-dolara-sled-triumf-na-svetovnoto-parven-708183.html", "text": "Американски тийнейджър спечели рекордните 3 милиона долара, след като стана първият световен шампион по компютърната игра \"Fortnite\".16-годишният Кайл Гиерсдорф спечели соловото състезание на стадиона \"Артът Аш\" в Ню Йорк, където се провежда и турнирът по тенис \"US Open\". Момчето, по-познато в онлайн средите , като \"Bugha\", останало неподвижно, смеейки се и клатейки глава, когато целият стадион започва да скандира името му.Пред Би Би Си Гиерсдорф споделя, че иска да спести по-голямата част от наградата си. \"Искам да си купя ново бюро и може би рафт за моя трофей\", добавя той.Световното първенство по електронния спорт е с най-голям награден фонд в историята на е-спортове, като общата му сума е 30 милиона долара, разпределени между участниците.Коментаторите описват победата като различна и дори нелепа, като разказват как победителят играе с усмивка на лице и побеждава съперниците си.40 милиона играчи са направили опит да се класират за финалите, а надпреварата е продължила 10 седмици, предаде по-рано \"Би Би Си\". Само 100 финалисти обаче имаха възможността да спечелят респектиращите 3 милиона долара.\"Fortnite\" е една от най-популярните игри в световен мащаб. Световното първенство съвпадна и с втората годишнина от излизането й, като потребителите вече наброяват 250 милиона души.Играчите могат да играят самостоятелно, като част от екип от четирима души или от 20 души, като това може да стане както с приятели, така и с непознати.Миналия месец създателите й са били разпитани от депутати за това доколко разработчиците на играта са направили достатъчно, за да проверяват за възрастта на играчите и дали ги насърчават да почиват след дълги периоди на игра.През април херцогът на Съсекс – принц Хари – призова \"Fortnite\" да бъде забранена, като заяви, че играта е \"създадена за пристрастяване\". Тогава правният съветник на компанията заяви пред депутатите, че персоналът на Epic Games е бил доста изненадан от коментара на принца.", "date": "2019.07.29", "title": "Тийнейджър спечели 3 милиона долара след триумф на световното първенство на играта Fortnite"}
{"url": "https://offnews.bg/tenis/grigor-dimitrov-bil-proveren-21-pati-za-doping-708168.html", "text": "Най-добрият ни тенисист Григор Димитров е бил проверен 21 пъти за допинг през миналата година. Това става ясно от официалния списък на Международната федерация по тенис.За първи път в историята се публикуват всички проверени състезатели. Преди те бяха обявявани по групи, например над 10 проверки, информира „24 часа”.Григор е дал 7 проби по време на турнири и 14 при внезапни проверки. Това е повече от топ 3 на световния тенис.Новак Джокович е бил проверен също 21 пъти, а Рафаел Надал и Роджър Федерер са дали по 20 проби. От останалите ни тенисисти Димитър Кутровски е бил проверен 6 пъти извънсъстезателно, защото имаше проблеми с положителна проба. Толкова, но по време на турнири е била проверена Виктория Томова.Сесил Каратанчева е дала 4 пъти проби, но само по време на турнири. Два пъти са проверявани Елица Костова и Димитър Кузманов, а по веднъж Адриан Андреев, Александър Лазов, Васко Младенов, Ани Вангелова и Александър Витцов, натурализираният молдовец, който играе за България.Най-проверяваният тенисист в света е руската първа ракета Карен Хачанов. Той е дал 13 проби по време на турнири и 19 внезапни. С по 30 са Юлия Гьоргес и Доминик Тийм. 26 има Данийл Медведев, а 25 - Дария Касаткина.Изненадващо Серена Уилямс, която постоянно се оплаква, че е викана на контрол, е дала само 13 проби за годината. Повече от нея е проверявана дори Мария Шарапова. Рускинята е дала 19 проби за 2018 г.", "date": "2019.07.29", "title": "Григор Димитров бил проверен 21 пъти за допинг"}
{"url": "https://offnews.bg/zdrave/prof-ventcislav-tcvetkov-za-detcata-s-vrodena-gluhota-kohlearnite-im-708174.html", "text": "Проф. Цветков, тази година е юбилейна за поставянето на първия кохлеарен имплант. Чествате 15 години от първата операция извършена при вас. Какво беше началото?Като всяко ново нещо, беше доста трудно и спорно като методика за лечение или за подпомагане на хората, които не чуват. Естествено, тъй като на практика това е електроника, или грубо казано електронно ухо, в началото не беше толкова съвършена като сега и имаше доста спорни моменти. Самата операция се водеше с изключителна степен на трудност и опасност, защото на практика това си е неврохирургична операция. С течение на времето, електронните устройства се усъвършенстваха. Усъвършенстваха се и хирургичните практики. За нас това вече е една абсолютно рутинна операция. Дори вчера направихме една на детенце, на годинка. Ако не е превръзката на ухото не може да се познае, че е оперирано.Колко деца годишно оперирате и обхващате ли всички, които имат нужда от тази операция? Налага ли се да чакат?Ние сме свикнали да казваме, че в България всичко е по-особено и по-различно. Май наистина е така. В случая с кохлеарните импланти, ние изпитваме най-голяма трудност информацията да стигне до пациента. Има закъснение и липса на желаещи да се оперират. В нормалните страни в ЕС такова нещо няма. Там наистина се чака. Защото всички, които имат нужда заради намаление на слуха или пълна глухота, независимо дали дали са новородени, бебета или хора на по 50-60 години, се записват и чакат, и това до голяма степен им решава проблема. Листа на чакащи за кохлеарна имплантация почти нямаме. С идването на пациентите при нас, в рамките на 10-20 дена, ги оперираме.Имаме около 100 нуждаещи се на година, от които оперираме не повече от 20-30, говоря за новооткрити. С другите центрове обхващаме под 1/3 от новооткритите, без да броим хората, които отдавна имат това увреждане.Искате да кажете, че всъщност информацията за тази възможност не стига до пациента?Основният проблем е, че не достига и на второ място не достига в достъпен, убедителен вид. Не се разяснява, че са изключително малко рисковете, че НЗОК заплаща импланта. Децата идват при нас на по 3, 4, 5 години, което е много сериозно закъснение.Има ли симптоми, по които родителите трябва да се ориентират? Кога най-рано трябва да се диагностицира тази глухота, ако е вродена?В по-големите родилни домове вече има скрининг на новородените и при съмнение има критерии, по които неонатолозите се ориентират. В някои страни от ЕС този скрининг е задължителен. Прави се много лесно, в спящо състояние на детето, с едно устройство, което се слага в ушенцето и се измерва. Към 6-ия месец се правят т. нар. авокирани потенциали, отново в спящо състояние, когато вече по-точно се установява има ли слухова загуба и в какъв обем е тя. Тогава се взема евентуалното решение за необходимостта от кохлеарна имплантация. Около 1 година е най-доброто време за операция, защото тогава детето се развива физиологично, развива се говорът му, и след интервенцията не може да се познае, че е имало такъв проблем. Всяко забавяне след 2-та годинка води до забавяне в развитието на говора.Дори да не е направен такъв тест, всеки родител, когато вижда, че детето му не се събужда при силен шум, не реагира на повикване, трябва да си зададе въпроса дали няма проблем. Винаги може да бъде направено изследване. Не сме върнали никого, изследването на слуха е безплатно. Дори да е само съмнение. Идват интелигентни семейства, с деца на по 4-5 години, които нито говорят, нито се обръщат при повикване, което е абсолютна индикация за някакъв проблем.При по-възрастни пациенти – на 15, 30, 50, 70 години, които по някаква причина са загубили слуха си, било заради вирусна инфекция, травми или друго, една такава имплантация ги връща в нормалния, социален живот.Както разбирам, кохлеарният имплант всъщност е система, защото се състои от няколко части.Да, състои се от две части. Едната част е тази, която се имплантира с операция. Тя се вгражда в костта зад ухото и електродите, които предават звуковите вълни като електрически импулс, се навиват във вътрешното ухо, в кохлеята, т. е. тази част не се вижда. Разрезът зараства и ухото, и тъпанчето се възстановяват все едно не е имало операция. Втората част е процесорът, който се носи зад ухото, но може и като диадема или очила. Той прилича на конвенционалните слухови апарати. Този процесор улавя звуковите вълни и ги предава на системата вътре в ухото. Мозъкът определя говора, шумовете, звуците, както ги възприемаме с биологичното ухо.Знам че при вас са оперирани най-малките пациенти.Най-малкият.На колко беше най-малкият?На 9-10 месеца.Какво представлява операцията като продължителност, период на възстановяване. Има ли болка, неразположения?Това е операция с много голяма степен на сложност, но тя е сложна на лекаря, който я изпълнява. В началото, една такава операция продължаваше по 4-5 часа и повече, сега вече е значително по-кратка, все пак сме извършили над 200 такива интервенции. Досега нямаме неуспешна операция или сериозен проблем, който да е възникнал след нея. Това показва, че тези операции са доста добре усвоени от екипа ни.Правят се с обща анестезия, но пациентите, по-големите, са споделяли, че нямат почти никаква болка. Възстановяването е бързо. Ние дори децата изписваме на третия ден.Малките деца понасят операцията по-леко. По-лесно се работи и от хирургична гледна точка. Това си има редица обяснения, но така или иначе възрастта не е критерий, заради който да се отлага, дори обратното. Имахме 68-годишна пациентка, от Австрия, която се оперира при нас.Предполагам, че в Австрия операцията е по-скъпа.В предишната година-две имаше едно залитане, някои по-активни родители оперираха децата си в чужбина и доколкото знам фондът им отпускаше около 12 000 евро само за операцията.Тук има един друг момент. Ние не сме се отказали и нямаме несполучлива операция, но доскоро тя струваше 1000 лв. по клинична пътека. От миналата година е малко под 3000 лв., което отново не е достатъчно, но пак е крачка напред. Пътеката е недофинансирана. Себестойността на тази операция е много по-голяма, да не говоря за труда, който се влага.Май не съм чувала клинична пътека да е достатъчно добре финансирана...Според мен това е най-големият проблем на нашето здравеопазване – клиничните пътеки и начините на финансиране по тях. От една страна, пътеката не е остойностена реално, а от друга се финансират определени пътеки, за сметка на други.Има надежда, нали се обсъжда демонополизирането й в момента?Надявам се, че това не е популизъм като в предишни години. Нека не изчезва НЗОК, но да стане това, което са обещавали редица политици, да има алтернативни варианти.Проф. Цветков, как е в момента - касата ли заплаща имплантите на търговците?Тези отношения са между търговеца и здравната каса и нас не ни касаят. Браво, че се заплащат вече. Стойността на един такъв имплант е 36 000 лв., без значение дали се поставя на дете или на възрастен пациент. Може би цената ще пада с времето, защото започват да излизат и други фирми.Но въпреки това, болниците в този случай работят на загуба, защото ако не се дофинансира пътеката, не е рентабилно. Ние го караме по-скоро на бащински чувства – хайде, давайте да ги имплантираме, защото са деца, нали... В нормалния свят няма такова нещо.Ние слагаме импланти на най-високо ниво, в това отношение не изоставаме. Работим с трите водещи фирми.Това са апарати, които работят с батерии.Когато става дума за малко дете, предполагам често се налага да се сменят. Знаете ли как стои въпросът със закупуването им?Батериите са евтини, но са консуматив, който е необходим непрекъснато. Касата и социалните малко си прехвърлят топката. Знам, че социалните заплащат някаква част от тези консумативи, но това също трябва да се урегулира.Подобна е ситуацията и за другите ушни операции. Хората се нуждаят от редица слухоподобряващи операции, при които се слагат т. нар. протези. Ние сме, може би, единствената държава в ЕС, в която тези протези се заплащат от пациента.Работи ли се с оперираните деца след като се постави кохлеарният имплант?След като заздравее оперативната рана, в рамките на 7-10 дни, и мине възстановителният период от около 30 дни, или към 40-ия ден след операцията, се прави включване на импланта. Той е имплантиран, но е неактивен. За да стане активен, трябва да се включи процесорът, външната част, за която говорихме, и той да подаде импулси.Вътрешната част предава тия импулси на вътрешното ухо и мозъка. Това започва да се случва към 40-ия ден и се правят настройки. Възрастните пациенти много интересно го описват. Те бързо възстановяват навиците си, защото вече са говорили, мозъкът им си възстановява тези импулси.В началото е както когато се настройва оркестър – чуват се най-различни звуци, които постепенно мозъкът разпознава, определя, и в рамките на много кратък период вече почти няма разлика от начина на чуване с биологичното ухо и с електронното.При децата процесът е малко по-бавен. Те никога не са говорили и малко прилича на изучаването на чужд език. Те работят с говорни рехабилитатори, които ги учат да говорят, да възприемат, да комуникират. Започват с „мама“, „тате“, „баба“...Тук също има един проблем – тези речеви рехабилитатори са едни самаряни, чийто труд е изключително важен, но неоценен. Хората с импланти се увеличават и нуждата от тези специалисти ще става все по-голяма. Това ще стане много сериозен проблем.Налага ли се да се сменя някоя част при децата с порастването?Имплантираната в ухото част няма елементи, които се изхабяват. Ако няма травма или нещо подобно, няма смисъл да се сменя. Има ситуации, при които се налага да се смени вътрешната част и ние сме го правили. Сравнително лесно е. Процесорът (външната част) може да се сменя с нещо, което е по-ново, с повече възможности. Има такива например, които са водоустойчиви. Мисля, че пациентите имат право да го сменят на 5 години, като сумата се поема от здравната каса.", "date": "2019.07.29", "title": "Проф. Венцислав Цветков: За децата с вродена глухота кохлеарните импланти са шанс да проговорят нормално"}
{"url": "https://offnews.bg/futbol/tcska-obarna-slavia-na-ovcha-kupel-708162.html", "text": "Отборът на ЦСКА постигна първа победа в родното първенство, като обърна Славия от 0:1 до 2:1 на стадиона в “Овча купел”.Така червените постигнаха първи успех в шампионата, след като в първите два кръга записаха равенство 1:1 с Етър и загуба с 1:3 от Черно море. Гостите имаха териториално превъзходство и владееха повече топката, но трудно създаваха опасности пред вратата на \"белите\".Така след час игра Славия малко нелогично поведе с първото си по-добро положение. Радослав Кирилов проби на скорост от ляво и шутира към далечния ъгъл от границата на наказателното поле, топката се отби от страничната греда и се върна към непокрития Янис Карабельов, който отблизо я прати под гредата.Десет минути по-късно ЦСКА изравни след грешка на Димитър Велковски. Бранителят получи пас на границата на наказателното поле на \"белите\", но се забави с изчистването на топката и позволи на Али Соу да му я отнеме с пас към Евандро, който хладнокръвно реализира с удар по тревата от десетина метра.Три минути преди края гостите стигнаха до пълен обрат. Греъм Кери центрира от ляво, Андреа Христов в опита си до блокира отклони леко топката, но право към Евандро и бразилецът от метър засече в мрежата на празна врата.Така бразилецът се разписва във втори пореден мач след красивото попадение при успеха над Осиек в Лига Европа в четвъртък.", "date": "2019.07.29", "title": "ЦСКА обърна Славия на “Овча купел”"}
{"url": "https://offnews.bg/112/razbita-e-prestapna-grupa-vav-vidin-8-sa-arestuvani-za-trafik-na-migr-708232.html", "text": "При операция под ръководството на Специализираната прокуратура и с участието на служители на ГДГП и СДВР във Видин е неутрализирана престъпна група с широк спектър на криминални деяния, съобщиха от МВР.Трафик на мигранти, на жени с цел проституция, както и данни за палежи, в това са заподозрени хората от организираната група. Според ръководителя на Специализираната прокуратура Димитър Петров тя е действала в цялата страна, проверяват се палежи в различни части на България.„Групата е в полезрението ни от началото на годината, когато колегите от Видин разкриха плана да бъде запалено полицейското управление и успяха да го предотвратят“, обясни директорът на ГДБОП главен комисар Ивайло Спиридонов. Той посочи, че в хода на извършените оперативни действия е установено, че участниците в престъпната схема са конспиративни и предпазливи, както и че развиват още куп други престъпни дейности, освен трафик на мигранти.Вчера в ГДБОП е получена информация, че планират прекарване на мигранти от София през Видин с лодка през Дунав - собственост на лидера на групата и със специално изпълнение, до румънския бряг. След координация с видинските колеги деветимата мигранти- трима мъже, три жени и три деца, превозвани в миниван, са задържани на първия тунел на магистрала Хемус.В хода на действията е установена и другата част от престъпната група, която е очаквала чужденците на остров в река Дунав в български териториални води. Независимо от опита им да избягат, осмината членове на престъпната схема – всички те български граждани, са задържани и с подкрепата на служители от ГД „Гранична полиция“ и отряд „Кобра“-СДВР.Спиридонов заяви, че са получени данни за логистична подкрепа, оказвана на групата, включително от хора от МВР, за което тече и допълнително разследване. Той допълни, че лидерът на групата е осъждан за убийство и има излежана присъда от 10 години. Сред членовете има и други хора с присъди, повечето са криминално проявени за кражби, грабежи, палежи.Наблюдаващият делото прокурор Камен Господинов обяви, че към наказателна отговорност са привлечени общо 10 лица, като от тях двама са се укрили и още не са успели да им предявят обвиненията. На арестуваните 8 участници в престъпната схема са наложени мерки за неотклонение за 72 часа по НК. Предстои утре Специализираният съд да вземе решение дали да им наложи постоянна мярка за неотклонение.", "date": "2019.07.29", "title": "Разбита е престъпна група във Видин, 8 са арестувани за трафик на мигранти и проститутки"}
{"url": "https://offnews.bg/zvezdi/eros-ramatcoti-i-krasivata-marika-se-razdeliat-708179.html", "text": "Певецът Ерос Рамацоти и съпругата му Марика Пелегринери слагат край на петгодишния си брак. Двамата обявиха раздялата си още в началото на месеца, но сякаш никой не повярва. Двойката обаче разпространи официална позиция и помоли за спокойствие и право на личен живот, съобщава Дарик.„Това бяха 10 прекрасни години. Заедно изградихме прекрасно семейство и бяхме щастливи по незабравим начин“, заявиха двамата. „Спокойни сме в избора, който е споделен, и ще продължим да се виждаме често“, допълниха те.Ерос и Марика се срещат по щастлива случайност през 2009 г. 55-годишният певец и 31-годишната Марика се ожениха пет години по-късно - през 2014 г. Тогава те събраха близки и приятели в красивото имение Вила Спарина в град Монтеротондо, близо до Рим. А освен от стилната церемония гостите останаха впечатлени от избора на булката. Марика сияеше в шикозна и феерична рокля, изрисувана с петолиния и ноти.Сега Ерос и Марика изтъкват, че любовта, която са изпитвали един към друг, се е трансформирала, но остава, и ще остане непокътнато взаимното им уважение. Двамата ще продължат заедно да отглеждат двете си деца - Рафаела Мари и Габрио Тулио.", "date": "2019.07.29", "title": "Ерос Рамацоти и красивата Марика се разделят"}
{"url": "https://offnews.bg/obshtestvo/v-zapadna-i-tcentralna-balgaria-shte-vali-ochakvat-se-i-gradushki-708164.html", "text": "Днес главно над Западна и Централна България ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Очакват се градушки. Над Източна България ще преобладава слънчево време, след обяд с временни увеличения на облачността, но само на отделни места там ще превали и прегърми. Вятърът ще се ориентира от север-северозапад и ще е слаб до умерен, и с него ще прониква хладен въздух. Температурите ще се понижат, но все още в Горнотракийската низина и в крайните югозападни райони ще е горещо. Преобладаващите максимални температури ще бъдат в широк интервал от 26-27° в Северозападна България и по високите полета до 34-36° на места в Югоизточна България.Над планините ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Вятърът ще се ориентира от запад-северозапад и ще бъде предимно умерен, по върховете временно и силен. Максимална температура на височина 1200 метра около 21°, на 2000 метра – около 14°.По Черноморието ще преобладава слънчево време, след обяд с временни увеличения на облачността, но вероятността за валежи е много малка. Ще духа слаб до умерен вятър от изток-североизток, който до вечерта ще се ориентира от север-северозапад. Максимални температури на въздуха: 28-30°. Температурата на морската вода е 26-27°. Вълнението на морето ще бъде 2-3 бала.", "date": "2019.07.29", "title": "В Западна и Централна България ще вали, очакват се и градушки"}
{"url": "https://offnews.bg/112/mazh-se-udavi-na-arkutino-708214.html", "text": "22-годишен мъж се е удавил във водите до Аркутино около 06:15 часа днес, предава \"Дарик\".Той е родом от село Скутаре, област Пловдив. Работил е като сервитьор в хотел, който се намира близо до плажната ивица. От полицията съобщават още, че тялото му е откарано в бургаската болница за аутопсия.По време на инцидента плажът е бил неохраняван, тъй като това е преди работното време на спасителите на ивицата.", "date": "2019.07.29", "title": "Мъж се удави на Аркутино"}
{"url": "https://offnews.bg/zdrave-i-krasota/kakva-triabva-da-bade-zakuskata-i-zashto-zapochva-s-vecheriata-708163.html", "text": "Диетолозите препоръчват да закусим до час след ставане от сън. Как да се заставим да ядем сутрин?Важно е да знаем, че закуската активизира метаболизма. Проведени в Mayo Clinic (академичен медицински център в щата Минесота, САЩ) изследвания показват, че консумацията на храна в първия час след ставането от сън увеличава метаболизма с 10%. Хората с наднормено тегло пропускат това хранене 2,5 пъти по-често от тези, които нямат проблеми с теглото.Най-честите причини за пренебрегването на сутрешното хранене са липсата на навик и прекалено обилната вечеря. Навикът да закусваме може да се създаде постепенно, с включване на плод или парче сирене ежедневно, при постепенно увеличаване на порцията до здравословни количества.Преяждането вечер е втората най-популярна причина за пропускане на закуската, затова диетолозите казват, че сутрешното хранене се подготвя от вечерята. По време на сън храносмилането се забавя и сутрин организмът все още се справя с късното хранене от предишния ден. Това е негативен фактор както за качеството на съня, така и за нивото на инсулина и за състоянието на храносмилателния тракт. Проблемът може да се реши с избягване на храненето след 18-19 часа.От какво се състои пълноценната закуска?Овесената каша се смята за един от най-добрите варианти, тъй като насища организма със сложни въглехидрати, които са особено полезни за стомаха. Ако се задоволим само с нея обаче, е твърде вероятно след час да почувстваме отново глад.През нощта организмът ни изгражда клетките си, което означава, че изразходва активно протеин. Ако тялото ни има нужда от протеини, а ние го насищаме с въглехидрати, то ще реагира с чувство на глад отново и отново, докато тази потребност не бъде задоволена.Другата причина за бързото огладняване е свързана с инсулина. Нивата му сутрин са достатъчно високи, особено ако сме вечеряли непосредствено преди сън. Ако консумираме храни богати само на въглехидрати (дори полезни), много скоро ще усетим чувство на глад.Повечето изследователи са обединяват около тезата, че закуската трябва да съдържа продукти богати на протеини и въглехидрати. В този смисъл класическият сандвич е добро решение, особено ако е приготвен с пълнозърнест хляб, нискомаслено сирене или кашкавал и пуешко филе. Други подходящи варианти за закуска са омлетът или бърканите яйца с филия пълнозърнест хляб, извара с мюсли, овесени ядки с кисело мляко и т.н.Протеините и въглехидратитеАко по някаква причина закуската, която включва и двата компонента, не ни понася, можем да се лишим по-скоро от въглехидратите, отколкото от протеина.Протеинът е необходим на тялото, за да се възстанови (след интензивна тренировка например). Не води до повишаване на нивото на инсулина в кръвта (за разлика от въглехидратите), подобрява функциите на сърдечно-съдовата система и активира разграждането на мазнините. Изследвания показват, че наличието на 25-30 г пълноценни протеини в закуската активира метаболизма с 10-15%.", "date": "2019.07.29", "title": "Каква трябва да бъде закуската и защо започва с вечерята"}
{"url": "https://offnews.bg/obshtestvo/protestat-sreshtu-izbora-na-geshev-se-mesti-pred-sadebnata-palata-708169.html", "text": "Протестът срещу избора на Иван Гешев за главен прокурор се мести пред Съдебната палата и ще е след края на работния ден, за да могат да присъстват повече хора.В четвъртък пред ВСС стотици хора се събраха, за да поискат кандидатурата на Гешев да бъде оттеглена. Тогава организатор на акцията бе Демократична България. Днешният протест се организира основно от инициативата \"Правосъдие за всеки\".Днес е последен ден за издигане на кандидатури за следващия главен прокурор.Единствената номинация, зад която застана цялата Прокурорската колегия на Висшия съдебен съвет - на заместник главния прокурор Иван Гешев, предизвика крайни коментари след интервю на Гешев пред БНТ, в което той се обяви срещу принципа на разделението на властите и отправи заплахи към политици и медии от опозицията.Ето какво още пишат от \"Правосъдие за всеки\" за днешния протест:Предложиха ни нов главен прокурор, единодушно от Прокурорската колегия на ВСС. КОЙ го предложи? Главният прокурор Цацаров, четирима прокурори, единоначално подчинени на главния, и парламентарна квота от никому неизвестни юристи, определени след тайна сделка между политическите партии. Предложи ни го същото задкулисие, което безпрекословно изпълнява поръчките на олигарихята.Кандидатурата е единствена засега, тоест безалтернативна и в очите на предлагащите явно \"безспорна\". Така излиза, че в средите на прокуратурата, според предлагащите, няма друга достойна кандидатура, защо ли!? Кой е кандидатът? Завършил право в школата на МВР, бивш следовател, прокурор и шеф на специализираната прокуратура. Преди година стана заместник главен прокурор по предложение на Цацаров, тоест подготвен за този пост. \"Момче от крайния квартал\", което правело нещата, които другите могат само да обещаят. А иначе, обича да арестува и да го дават по телевизиите, но няма нито един успешно проведен обвинителен акт и нито една присъда по значимо дело или обвинение срещу високопоставени лица от властта. Харесва хората с власт и влияние, но не понася опонентите им и е готов да ги обявява за престъпници, още преди да е внесъл обвинителните актове. Затваря с лека ръка фирми с шумни акции, обвинява ученици в тероризъм и цели партии и медии в престъпления срещу държавата. Раздава улично и медийно правосъдие, винаги е на първа линия, но никога не открива престъпления сред елитите, които подкрепят него и покровителите му.Той мрази разделението на властите и не харесва адвокатите. Той е продукт на тези, които създадоха и поддържат статуквото на новата олигархия. Всички парламентарни партии, министър председателят и президентът мълчат. Никой не иска да признае, че така се потъпкват Правото и демокрацията. Няма как няколко избрани във ВСС по волята на началника си прокурори и един подчинен на волята на премиера си министър да бъдат единствените, които имат думата при избора на толкова важен пост, който гарантира безконтролна и недсосегаема, абсолютна власт! И тази скандална кандидатура да е единствена! И ние да приемаме това за нормално като граждани!Ако допуснем да се случи, то в следващите седем години ще завърши плавният преход от режисирана полудемокрация към нова форма на авторитарно управление до мека диктатура. Ще загубим всичко това, което сега все по-илюзорно наричаме свобода и граждански права, а прокуратурата ще получи реалната възможност да определя управлението на държавата, с пряк достъп до живота ни! Днес това може да ни се струва малко вероятно, но се видя, че най-лошите сценарии се сбъдва, пък и всички критици на авторитаризма и олигархията вече бяха предупредени да внимават от същия този човек, който обявява себе си за единствено възможен.Нашите родители не са имали възможността да живеят в правова и свободна държава, поради което и не са защитавали правата си. Ние формално живеем в такава, но свободата не се дава даром. Ако сега не я защитим, ако сега не застанем непоколебимо в защита на Правото и независимото правосъдие, то нашите деца и внуци ще загубят това, което на нас ни подариха. И ще обвиняват нас за тази тежка загуба, но вероятно, след като напуснат прокуроро-мафиотската територия, която все още наричаме държава, в която работим и на която плащаме данъци.Затова ви очакваме в понеделник, 29.07, пред Съдебната палата и до 24.10, когато ще е изборът, трябва да покажем, че сме достойни граждани, свободни хора и загрижени родители, това е шансът!", "date": "2019.07.29", "title": "Протестът срещу избора на Гешев се мести пред Съдебната палата"}
{"url": "https://offnews.bg/ikonomika/haos-s-poletite-na-balgaria-er-stotitci-patnitci-biaha-blokirani-na-l-708167.html", "text": "Часове наред стотици пътници бяха блокирани на летище София заради закъснения на различни полети на националния превозвач България еър, съобщи БНР.Причината, довела до забавянията, е проблем в графика на полетите. Със закъснения се изпълняваха полетите за Варна, Бургас, Бейрут, Тел Авив и Одеса.Именно заради зачестилите закъснения на полети в последно време министърът на транспорта Росен Желязков разпореди да се извършат проверки на авиокомпаниите, които летят от и до България.", "date": "2019.07.29", "title": "Хаос с полетите на България ер, стотици пътници бяха блокирани на летище София"}
{"url": "https://offnews.bg/kultura/bili-milano-i-m-o-d-za-parvi-pat-u-nas-708184.html", "text": "BGTSC представя концерта на M.O.D. (Method of Destruction), който ще се проведе на 19.12.2019 от 19:00 ч. в столичния клуб „Mixtape 5“.Събитието е част от турне, по повод на което, легендарният лидер на Stormtroopers of Death и Method of Destruction, Били Милано сподели: „Последното ни идване в Европа беше отдавна! Ще празнуваме двойна 30 годишнина на S.O.D. и M.O.D. ...не мога да чакам!“Били Милано и неговите разрушители ще навлязат в личното ви пространство без извинения. И няма да ви се иска да си тръгват.Билетите за това шоу ще са на промо цена от 30 лева до 4 юли, включително. От 5-ти юли ще са на редовна цена от 35 лева, а в случай на останали в деня на събитието и на място в клуба, цената на входа ще е 45 лева.Билетите са вече в продажба онлайн и в мрежата на Евентим.*Клубът не работи с резервации**Политика за достъп на непълнолетни:  ***Гардероб - пътване за употреба:  ****Събитието е 18+Предстои обявяването на допълнителна информация. Организаторите препоръчват навременното закупуване на билети и спазването на реда в клуба.", "date": "2019.07.29", "title": "Били Милано и M.O.D. за първи път у нас"}
{"url": "https://offnews.bg/obshtestvo/bez-voda-v-chast-ot-tcentara-na-sofia-dnes-708165.html", "text": "Заради подмяна на сградно водопроводно отклонение на ул. „Хан Аспарух“ в центъра на столицата, се налага спиране на водоподаването от 09:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ангел Кънчев“ ъгъла с ул. „Хан Аспарух“.Също заради подмяна на сградно водопроводно отклонение на ул. „3-ти март“ в с. Горни Богров, се налага спиране на водоподаването от 09:00 до 16:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Трайчо костов“ №1.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, съобщават от Софийска вода.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .", "date": "2019.07.29", "title": "Без вода в част от центъра на София днес"}
{"url": "https://offnews.bg/analizi-i-komentari/galap-interneshenal-optimistite-po-sveta-sa-30-u-nas-dva-pati-po-708190.html", "text": "Икономическият оптимизъм по света намалява, след като след края на световната икономическа криза значително се покачваше.  Очакванията на българите по отношение на икономическото развитие на страната пък са по традиция по-песимистични в сравнение с тези по света. Най-големият пик на песимизма по света беше по време на световната криза преди десетилетие. След това започна и ръст но оптимизма, който премина даже над 40%, но сега вече се установява на нива от около 30%.Така, напоследък имаме средно 35% неутрални очаквания по света, средно 30% песимизъм и още 30% оптимизъм. Останалите се затрудняват да отговорят.Последните вълни на изследването показват, че най-сериозно се притесняват за просперитета си жителите на Европа, като сред най-големите икономически песимисти традиционна са страни като Италия, Гърция, Обединеното кралство и т.н.Икономически подем пък очакват жителите на страни като Нигерия, Виетнам, Индонезия, Индия и т.н. Казано накратко, Западът се бои за просперитета си, а югът и изтокът очакват просперитет. Къде сме ние Очакванията на българите по отношение на икономическото развитие на страната са традиционно по-песимистични на фона на света. Но пък в последните години у нас като че ли има известно подобряване в това отношение и връх вземат неутралните очаквания, за сметка на песимизма, който иначе преобладаваше от началото на века с малки изключения.В края на второто десетилетие на новия век средно 15% от сънародниците ни очакват икономически подем, средно 30% - икономически трудности, а 40% не очакват промяна. Останалите се колебаят.Сред нашите съседи песимизмът по отношение на икономическото развитие също е силен. Дълго време Гърция е сред водещите страни по този показател, наред с Румъния, Турция и др. ", "date": "2019.07.29", "title": "Галъп интернешенъл: Оптимистите по света са 30%, у нас - два пъти по-малко"}
{"url": "https://offnews.bg/ikonomika/poemame-oshte-200-mln-leva-nov-dalg-zaradi-iztrebitelite-708170.html", "text": "Държавни дългови книжа за 200 милиона лева се очаква да бъдат продадени от финансовото министерство. Новият дълг ще бъде поет чрез емисията от 10.6-годишни облигации и е в рамките на задълженията, които страната ни поема заради сделката за изтребителите Ф-16.Към момента вече е поет над 500 милиона лева нов дълг, който е малко над половината от ограниченията, заложени в бюджета за тази година.Заради договора със САЩ за придобиването на самолетите бюджетът беше актуализиран от депутатите на 19 юли.", "date": "2019.07.29", "title": "Поемаме още 200 млн. лева нов дълг заради изтребителите"}
{"url": "https://offnews.bg/obshtestvo/sluzhiteli-na-rajfajzenbank-pochistiha-rajona-okolo-pametnika-shipka-z-708180.html", "text": "Служители на Райфайзенбанк почистиха района около паметника Шипка за поставяне на 12 паметни плочиНад 50 служители на Райфайзенбанк от различни региони на страната за втора поредна година почистиха района около Паметника на свободата Шипка.Освен доброволци от банката, в инициативата се включиха и децата от SOS детски селища Трявна, хора от региона и посетители на историческия монумент. Заедно те почистиха от плевели стъпалата към паметника, събраха паднали клони и отпадъци в околността. Така районът бе подготвен за обновяването на 12-те паметни плочи, които разказват за героичните сражения по време на Освободителната война.Тяхното възстановяване стана възможно благодарение на десетото юбилейно издание на дарителската кампания на банката „“, в рамките на която проектът „“ бе подкрепен с близо 8 хил. лв. от служители на Райфайзенбанк, от банката и от други дарители. Предстои да бъдат ремонтирани и постаментите на плочите, които ще бъдат изработени от камък, за да бъдат по-устойчиви на суровите климатични условия в района на прохода.За да дадат пример за опазването на националните ценности, много от участниците в акцията доведоха своите деца, на които екипът на музея разказа за отбраната на Шипченския проход от лятото и зимата на 1877 година.Служителите на Райфайзенбанк ще продължат да правят историите по-добри и по време на предстоящото 11-о издание на „Избери, за да помогнеш“. Проектите, които ще търсят обществена подкрепа през тази и следващата година, ще бъдат обявени през ноември.От създаването на кампанията до момента са подкрепени 257 проекта с близо 3 млн. лв., благодарение основно на дарения на служителите на Райфайзенбанк и добавени средства от банката.", "date": "2019.07.29", "title": "Служители на Райфайзенбанк почистиха района около паметника Шипка за поставяне на 12 паметни плочи"}
{"url": "https://offnews.bg/tenis/grigor-zagubi-4-pozitcii-veche-e-57-v-sveta-708200.html", "text": "Най-добрият ни тенисист Григор Димитров отстъпи с четири позици и вече се намира на 57-о място в световната ранглиста през новата седмица.Българинът взе участие на турнира BB&T Atlanta Open в началото на миналата седмица, но не успя да натрупа точков актив след ранно отпадане.Гришо разполага с 952 точки и беше изпреварен от играчи като Рейли Опелка, Пабло Кареньо Буста, Филип Крайнович, Андрей Рубльов, Даниел Еванс и други, които се представиха добре в последните дни и прогресираха в ранглистата.В челната тройка няма промени - лидер е сърбинът Новак Джокович с 12 415 точки, пред Рафаел Надал със 7 945 и Роджър Федерер със 7 460. Единствената промяна в топ 10 пък е свързана с Фабио Фонини и Даниил Медведев, които разменят 9-о и 10-о място.Димитров има шанс да се върне в Топ 50 през тази седмица. Гришо предстои да дебютира в ново състезание - АТР 250 в Лос Кабос (Мексико). Той ще стартира в първи кръг срещу американеца Стив Джонсън.\"Играли сме няколко пъти. Той е страхотен играч и нямам търпение,\" заяви Джонсън, който присъства на жребия. В момента Димитров се намира в серия от три поредни загуби от \"Ролан Гарос\" насам.Към момента Джонсън е 93-и в ранглистата и също не се намира в оптимална форма като миналата седмица загуби в Нюпорт от 188-ия в ранглистата Кристофър Юбанкс.Победителят от сблъсъка Димитров - Джонсън, ще срещне Гуидо Пея в следващата фаза. Поставеният под №1 Фабио Фонини очаква във втори кръг Марсел Гранойерс или Лукас Гомес.", "date": "2019.07.29", "title": "Григор загуби 4 позиции, вече е №57 в света"}
{"url": "https://offnews.bg/tehnologii/nokia-2-2-s-podarak-karta-pamet-e-veche-v-magazinite-na-vivacom-708197.html", "text": "От днес най-новият модел на Nokia – 2.2 е наличен в магазините на VIVACOM в комплект с 32GB карта памет на цена от 5.98 лв. на месец в комбинация с план SMART L+.Моделът е оборудван с 5.71“ HD+ дисплей със селфи ноч и съотношение на екрана 19:9. Смартфонът ce бaзиpa нa cиcтeмaтa въpxy чипa МеdіаТеk Неlіо А22 c 4 броя Аrm Соrtех-А53 пpoцecopни ядpa, а заедно с 2GB DDR4 RAM памет осигурява впечатляващи резултати без голяма консумация на батерия.Nokia 2.2 paбoти с oпepaциoннaтa cиcтeмa Аndrоіd 9 Ріе в paмĸитe нa Аndrоіd Оnе. Android One осигурява предварително инсталиран Google пакет в устройството, без допълнителни приложения от производителя, като така предоставя повече памет, по-добра производителност и по-издръжлива батерия. Моделът също така разполага с специален бутон от лявата страна на корпуса, който активира Google Search само с едно натискане.Вместо скенер за пръстови отпечатъци, Nokia 2.2 използва отключване чрез лицево разпознаване, което позволява удобен достъп до телефона и улеснява многократно действие, което се извършва над 150 пъти дневно. Моделът разполага с 13М основна камера с изкуствен интелект, с подобрена светкавица за снимки при намалена светлина, и 5М селфи камера.Nokia 2.2 има впечатляващ дизайн със съотношение екран към тяло 77%, което позволява максимална площ и кристално чист изглед при гледане на видео съдържание. А гланцираният поликарбонатен гръб прави смартфона издръжлив, лек и устойчив на надраскване.", "date": "2019.07.29", "title": "Nokia 2.2 с подарък карта памет е вече в магазините на VIVACOM"}
{"url": "https://offnews.bg/politika/angelkova-stava-oblasten-koordinator-na-gerb-za-sofia-oblast-708186.html", "text": "Николина Ангелкова и Мирослав Петров са новите областни координатори на ГЕРБ-София област и Плевен, съобщи пресцентърът на партията.Решението е взето от Изпълнителната комисия.Ангелкова ще има и трима координатори - Борислав Борисов, общински ръководител на Община Костинброд, и народните представители от ГЕРБ – София област Мартин Тинчев и Валентин Милушев. Те ще отговарят за различните общини в областта. „Работата в екип винаги дава резултати. Сигурна съм, че заедно ще продължим да развиваме София област“, коментира Ангелкова и добави, че започва срещи във всички населени места в областта.С друго свое решение ИК на ГЕРБ утвърди за областен координатор на партията в Плевен Мирослав Петров. Той вече беше представен пред структурите на партията в областта в четвъртък.", "date": "2019.07.29", "title": "Ангелкова става областен координатор на ГЕРБ за София-област"}
{"url": "https://offnews.bg/ikonomika/btpp-67-ot-firmite-iskat-limit-pri-finansiraneto-na-partiite-708215.html", "text": "45% от фирмите са съгласни да финансират партии. 74% от представителите на бизнеса пък подкрепят идеята за субсидия от лев на глас. Това показват данни от проучване, проведено сред членовете на Българската търговско-промишлена палата (БТПП) и изпратено до медиите. Проучването е направено от 28 юни до 3 юли.  Фирмите държат парите за партии от тях обаче да са при строго определени условия, за да няма натиск върху едни и привилегии за други. Те искат да има прозрачаност за сумите, както и за начините им на изразходване. Друго искане е да се криминализира получаването на суми с неясни източници. Според 75% от фирмите при 1 лев субсидия на глас партиите ще оптимизират структурите си и ще станат по-ефективни.Около 60% от компаниите виждат като ефект при намаляване на субсидиите на 1 лев изчезване на малките партии и оставане само на големите партийни структури.67% от анкетираните настояват да има фиксиран максимален размер на финансирането от бизнеса. 72% са против финансирането да е определен процент от оборота или приходите на компаниите, 62% са против финансирането да се извършва на база на размер на компанията (микро, малко, средно или голямо предприятие).63% заявяват, че размера на субсидията за партиите трябва да бъде 1 лев на глас, а 78% подкрепят въвеждането на лимити за финансиране. Решението за намаляване на субсидиите е добро,но ще има търсения ефект само ако има по-затегнат контрол, защото от анкетата си проличава мнението на бизнеса, че плащанията „под масата“ ще останат.", "date": "2019.07.29", "title": "БТПП: 67% от фирмите искат лимит при финансирането на партиите"}
{"url": "https://offnews.bg/ikonomika/firma-ostavi-bez-tok-1800-klienti-na-chez-v-pavlovo-i-bakston-708217.html", "text": "Фирма скъса кабел 10 киловолта, собственост на ЧЕЗ Разпределение България, при извършване на несъобразени изкопни работи, в резултат на което без електрозахранване днес сутринта останаха близо 1800 клиенти на дружеството в кв. „Павлово“ и „Бъкстон“ в град София, съобщиха от енергото. Екипи на ЧЕЗ работят по отстраняване на повредите. За причинените щети ще бъде съставен констативен протокол.Той припомни, че за да не се смущава комфортът на клиентите, информация за стартиращи изкопни дейности трябва да се подава поне две седмици предварително на телефон 0700 10 010 или на имейл .", "date": "2019.07.29", "title": "Фирма остави без ток 1800 клиенти на ЧЕЗ в Павлово и Бъкстон"}
{"url": "https://offnews.bg/sviat/direktorat-na-natcionalnoto-razuznavane-na-sasht-napuska-posta-708191.html", "text": "Директорът на Националното разузнаване на САЩ Дан Коутс напуска, съобщи американският президент Доналд Тръмп чрез Туитър.На 15 август той ще предаде службата си на конгресмена републиканец Джон Ратклиф, номиниран от Тръмп.Коутс и Тръмп често са имали спорове по въпроси, свързани с Русия и Северна Корея, напомня Би Би Си.Като директор на Националното разузнаване Коутс имаше за задача да наблюдава всички 17 разузнавателни агенции на САЩ, включително ЦРУ и Агенцията за национална сигурност.", "date": "2019.07.29", "title": "Директорът на Националното разузнаване на САЩ напуска поста"}
{"url": "https://offnews.bg/ikonomika/api-sled-17-ch-prodazhbata-na-e-vinetki-shte-bade-zatrudnena-708166.html", "text": "Между 17 ч и 23 ч днес са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат частични забавяния и прекъсвания, които биха могли да затруднят продажбите на електронни винетки, съобщават от АПИ. За избягване на риска от проблеми с покупката на е-винетка по време на планираните актуализации от ведомството препоръчват на водачите внимателно да планират пътуването си по републиканската пътна мрежа и да купят електронната си винетка своевременно.Планираното внедряване на софтуерните актуализации е част от подготовката за въвеждане в експлоатация на тол системата.", "date": "2019.07.29", "title": "АПИ: След 17 ч продажбата на е-винетки ще бъде затруднена"}
{"url": "https://offnews.bg/kultura/baletat-mozhe-da-e-sarkastichen-komichen-no-i-satirichen-the-bingo-707805.html", "text": "„Балетът може да е саркастичен, комичен, но и сатиричен“ - твърди китаристът от Bingo Symphony Orchestra Георги Маринов за спектакъла The Bingo Project. Невижданото досега представление изненадва публиката със смесица от изкуства и емоции. Вихрушка от музикални и танцови стилове отнася сцената и изправя зрителите на крака всеки път. Чрез осъвременяване на класиката, танцовото шоу разкрива хумористичния прочит на сериозни теми, които ангажират обществото в момента.Действието се развива в неопределено бъдеще, в антиутопична действителност, диктувана от бюрокрацията и корупцията и пострадала от глобалното затопляне. Героите се намират в Швейцария, която се е превърнала в островна държава и оцеляването им зависи от спечелването на проекти, които биват финансирани от бюрократичните кръгове.Действието се завихря около проекта, който поставя героите в комични и неочаквани ситуации, като сватба, погребение и телевизионно предаване, одухотворени от многонаграждавания балет „Арабеск“. Сюжетът се диктува от Чиновника, в чиято кожа влиза актьорът Ники Станоев. Представлението се разиграва на фона на малкия, но мощен оркестър Bingo Symphony Orchestra, който е специално сформиран за представлението и представя интерпретации на класики от Стравински, Шостакович, Прокофиев, Барток, Чайковски и пр., латино и брейк през призмата на джаза и рока.Музиката отговаря на изискванията на ситуацията във всеки един момент. Лебедово езеро и Лешникотрошачката преминават в латино ритми и брейк танци от Electric Force Crew. Хореографията на спектакъла е взаимодействие между музика, актьорско майсторство и модерни танцови техники, които впечатляват със своята визуална приемственост.Историята дори събужда Дявола от балета на Стравински и го провокира да се включи в реалното действие. Той се явява носител на устрема, на желанието на хората да разрушат статуквото. Без да издаваме много, само ще споменем, че накрая Дяволът бива освободен. Танцовото шоу предлага модерен и забавен прочит на вечно променящите се бюрократични проблеми чрез микса от изкуства и подредения хаос на сцената. Героите успяват да създадат стилен и хуманистичен образ и да докажат, че въпреки обстоятелствата, хората си остават хора и музиката и любовта дават смисъл на живота. Спектакълът тръгва на турне през лятото.Можете да го гледате на 3 август във Варна, на 4 август в Добрич, на 5 август в Русе и на 6 август във Велико Търново.Побързайте да закупите своите билети от всяка каса на EasyPay или онлайн на , а ние обещаваме, че ще бъдете изненадани, шокирани, впечатлени и ще напуснете залата с усмивка до ушите.", "date": "2019.07.29", "title": "Балетът може да е саркастичен, комичен, но и сатиричен. The Bingo Project го доказва"}
{"url": "https://offnews.bg/temida/resheno-e-ivan-geshev-shte-e-edinstven-kandidat-za-glaven-prokuror-708218.html", "text": "Правосъдният министър Данаил Кирилов няма да номинира алтернативна кандидатура за поста главен прокурор в последния възможен ден от срока за номинации - 29 юли. Така Иван Гешев остава единствен кандидат за поста.Той изтъкна като основни аргументи желанието си да уважи съсловното решение на прокурорската колегия в духа на последните промени в съдебния закон от 2016, когато съветът бе разделен на две колегии, както и липсата на еднозначна обществена подкрепа за друга кандидатура за главен прокурор.Второто съображение на Кирилов било свързано с обстоятелството, че дори да бъде номинирана втора кандидатура, максималната подкрепа, която е логично обосновано да получи, е в рамките на 14 гласа от членовете на ВСС.Според него по този начин ще имаме налице \"предпоставка за противопоставяне на двете колегии във ВСС, което е абсолютно нежелателно и не трябва да се допуска\".Правосъдният министър трябва да е обединител и да търси консенсус, а не да бъде разединител, убеден е правосъдният министър.", "date": "2019.07.29", "title": "Решено е: Иван Гешев ще е единствен кандидат за главен прокурор"}
{"url": "https://offnews.bg/ikonomika/prashtat-voenni-politcai-i-veterinari-vav-vsichki-klanitci-za-svine-708192.html", "text": "\"В България има 110 регистрирани кланици, 67 са за клане на свине. Тези кланици ще могат да извършват дейността си само при постоянното присъствие на ветеринар и военна полиция в останалото време, с цел недопускане на клане на нерегламентирани домашни свине, които не са от обекти със съответното ниво на биосигурност\", заяви министърът на земеделието Десислава Танева.Заради африканската чума по свинете днес Централният епизоотичен съвет към правителството проведе двучасово заседание в Министерския съвет под председателството на вицепремиера Томислав Дончев, на което участва и тя. Таневя обясни, че в България към настоящия момент има регистрирани 65 свинекомплекса със съответните нива на мерките за биосигурност. В 3 от тях вече бе установена африканска чума по свинете. За всички останали, включително и тези в Южна България, се определя 20 км санитарна зона от областните епизоотични комисии.\"В тези зони не трябва да има \"заден двор\" - не следва и не трябва да има отглеждане на домашни свине без мерки за биосигурност. Това ще го приведем също незабавно\", каза още Танева.Държавата ще плати за всички евтаназирани животни, а след това ще очаква възстановяване на разходите от ЕК.", "date": "2019.07.29", "title": "Пращат военни полицаи и ветеринари във всички кланици за свине"}
