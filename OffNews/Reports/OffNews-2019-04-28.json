{"url": "https://offnews.bg/sviat/velikobritania-zasilva-merkite-sreshtu-rusia-i-kitaj-702208.html", "text": "Правителството на Великобритания разработва пакет от мерки срещу Русия и Китай, включващи финансовата сфера и разузнаването, съобщава „Сънди Таймс“.Намерението на кабинета е да задължи всеки от Камарата на лордовете изцяло да разкриват своите бизнес-връзки с Русия и Китай. Става дума за спиране на потока от руски и китайски средства, /наречени от авторите „червени пари“/ постъпващи в страната чрез депутатите, лобиращите компании и лондонското Сити. Освен това се подготвя пакет от закони в духа на новата „студена война“.Според изданието, британските власти смятат да въведат закон за шпионажа, който ще позволи да се установяват чуждестранните шпиони, работещи в банките и други бизнес-структури във Великобритания. Вече са изработени законодателните мерки, по силата на които ще бъде по-лесно чуждестранните разузнавачи да бъдат прогонвани от страната, дори ако те пребивават съвсем законно. Възможно е да бъдат изгонени сътрудниците на китайската телекомуникационна компания Huawei, ако се установи, че те работят за разузнаването на КНР.Повод за закона за шпионажа стана инцидентът в Солсбъри, където през март 2018 г. бяха отровени Сергей Скрипал, бивш полковник от ГРУ, и дъщеря му Юлия. За отравянето Великобритания и съюзниците й подозират руските спецслужби, а Русия отхвърля всички обвинения. В коментар пред вестника зам.-министърът на вътрешните работи по въпросите на сигурността Бен Уолъс казва, че реализирането на мерките ще позволи да се гарантира прозрачност на британската политическа система така, че демокрацията да бъде предпазена от хибридните атаки на чужди държави. Той посочва, че в рамките на едно разследване се установило, че 7 от представителите на Камарата на лордовете имат бизнес-интереси, свързани с Русия, а някои от тях за правили публични изявления в подкрепа на Москва. Имена обаче той не разкрива.„Инцидентът в Солсбъри ни даде урок, че е необходимо да се укрепва отбраната и да се отстраняват пробойните, от които могат да се възползват чуждестранните разузнавачи, за да повлияят на нашето общество и икономиката ни“, посочва Уолъс. Източници на изданието твърдят, че в момента във Великобритания работят повече офицери от чужди разузнавания, отколкото в разгара на „студената война“.", "date": "2019.04.28", "title": "Великобритания засилва мерките срещу Русия и Китай"}
{"url": "https://offnews.bg/sviat/sasht-osadi-ruskinia-kato-agent-na-moskva-putin-izbuhna-oskarblenie-702190.html", "text": "Руският президент Владимир Путин избухна срещу присъда в САЩ на рускиня, обвинена за руски шпионин. Путин нарече присъдата срещу Мария Бутина \"оскърбление\" и \"пародия на правосъдие\"., а в петък - осъдена на 18 месеца затвор за опит за проникване в американски политически организации, за да влияе на американски политики в полза на Москва.30-годишната рускиня се призна за виновна в заговор за извършването на действия като чуждестранен агент, но в първия си коментар по темата в събота руският президент отбеляза, че не е станало ясно нито в какво е обвинена, нито какво престъпление е извършила.\"Мисля, че това е отличен пример за \"спасяване на положението\". Арестуват я и хвърлят момичето в затвора. Но няма нищо срещу нея, затова, за да не изглеждат напълно нелепо, те ѝ уреждат 18-месечна присъда, за да покажат, че е виновна за нещо\", коментира Путин пред репортери в Пекин.ОбвинениетоСпоред ФБР рускинята е действала по наставления на високопоставен служител в руското разузнаване, който е работил за Банката на Русия е бил включен в списъка със санкционирани руснаци. Името му не се споменава, но от снимки на Бутина в социалните мрежи се вижда, че е имала контакти с подуправителя на банката Александър Торшин, който е включен в списъка със санкционирани през април.Мария Бутина е работила за организацията \"Право на оръжие\", която се бори руснаците да имат право да притежават свободно оръжие, подобно на американците. Тя често е посещавала събития, финансирани от най-голямото оръжейно лоби в САЩ Националната оръжейна асоциация.Според прокуратурата тя е уреждала вечери във Вашингтон и Ню Йорк, за да си създаде връзки с американски политици и да изгради \"таен канал за комуникация\", чрез който да \"проникне в апарата за вземане на национални решения в САЩ, за да прокарва интересите на Русия\".Пред съдаПред съда Бутина каза: \"Разруших собствения си живот\".Първоначално тя заяви, че не е виновна, но промени позицията си, призна се за виновна и постигна споразумение с прокуратурата. Рускинята е в ареста от миналия юли и деветте месеца ще бъдат приспаднати от присъдата ѝ.РеакцииКоментарът на Путин не бе единственият от руска страна. Министерството на външните работи на страната в петък определи присъдата като \"позор за американската съдебна система\" и обвини съда в изпълнението на \"чиста политическа поръчка\". Руското посолство във Вашингтон коментира, че Бутина е \"политически затворник\" и настоя за нейното незабавно освобождаване. По-рано руското правителство определи процеса като \"изфабрикуван\".", "date": "2019.04.28", "title": "САЩ осъди рускиня като агент на Москва. Путин избухна: 'Оскърбление!', 'Пародия на правосъдие!'"}
{"url": "https://offnews.bg/gimnastika/raeva-prekrasniat-praznik-stana-oshte-po-prekrasen-702211.html", "text": "Президентът на БФХГ Илиана Раева коментира представянето на българските гимнастички в днешните финали на отделните уреди на Световната купа по художествена гимнастика в Баку (Азербайджан). Ансамбълът спечели титлата на три обръча и два чифта бухалки и зае четвърто място на пет топки. Катрин Тасева се класира на пето място на бухалки и шесто на обръч, а Боряна Калейн е шеста на лента.\"Великденски златен медал за българския ансамбъл! Отлична игра на българския ансамбъл на обръчи и бухалки на световната купа в Баку! Симона Дянкова, Стефани Кирякова, Мадлен Радуканова, Ерика Зафирова и Лаура Траатс. Смели, силни, дръзки и до краен предел мотивирани! Много сме силни и можем много! Браво, момичета - за психиката, силата и класата, която показвате! На съчетанието с 5 топки днес допуснаха много груба грешка, включително и неточности при няколко важни елементи. Предстои ни още работа по това съчетание. Оценките им днес и на двете съчетания бяха безупречни!\", коментира Раева за \"Фейсбук\" страницата на федерацията.\"Катрин Тасева днес не беше на познатото ниво, но имаме достатъчно време до Световното през септември да бъде! Не случайно получава високи оценки с грешка, защото тя е прекрасен изпълнител на трудностите и има съчетания с много високи стойности. Необходимо е сериозна работа и промяна в темпото на игра, но Кати и Бранимира са наясно и съм сигурна, че този тежък за смяна стереотип на тренировки ще стане факт!Боряна Калейн изигра много добра лента, с невероятно желание и концентрация, но допусна грешка на пируета си и спести някои по-сложни улавяния. С всяко състезание тя показва, че е готова и иска много да се състезава за медал! Тя може! Сега трябва здрава работа в залата! Нека ги печели септември!\", добави Раева.\"Днешният прекрасен празник стана още по-прекрасен със спечеления златен медал в Баку и със заявката на Катрин и Боряна! Щастлива и много спокойна съм за близкото бъдеще! Браво, момичета!\", заяви още Илиана Раева.", "date": "2019.04.28", "title": "Раева: Прекрасният празник стана още по-прекрасен"}
{"url": "https://offnews.bg/politika/vmro-otkri-kampaniata-si-s-balgarsko-horo-kam-evropa-702192.html", "text": "Патриотите от ВМРО откриха днес в парк \"Св. Троица\" в столичния район \"Илинден\" предизборната си кампания за европейски вот на 26-и май. Водачът на листата Ангел Джамбазки поведе българското хоро към Европа, а привържениците на Воеводите носеха тениски с надпис \"Ангел Джамбазки е моят човек\". Илия Луков и танцьорите от ансамбъл \"Мездра\" се погрижиха за великденското настроение.Партията ще е под номер 3 в бюлетината за изборите за Европейски парламент на 26 май. Водач на листата на ВМРО-Българска национално движение е Ангел Джамбазки. След него в списъка са: Юлиан Ангелов, Александър Сиди, Андрей Слабаков, Димитър Шивиков, Райна Дончева, Кристиян Шкварек, Мария Цветкова, Александър Урумов, Карлос Контрера, Христо Смоленов, Теодора Мичева, Иво Пазарджиев, Цветомир Петров, Вергил Кацов, Красимир Червилов и Румяна Борисова.Това е нашият отбор, с който продължаваме да браним България, да браним българските каузи, като една такава кауза е защитата на работните места на българите в транспортния сектор. Всеки един от тях е сам по себе си изключително полезен. Всички са професионалисти в своите области, заяви Джамбазки. Той добави, че това ще бъде битка срещу псевдолибералните идеологии и битка за защита на българския национален интерес в Европа. Продължаваме да браним родните граници от нелегалните мигранти и чуждите нашественци, заяви още Джамбазки. ", "date": "2019.04.28", "title": "ВМРО откри кампанията си с българско хоро към Европа"}
{"url": "https://offnews.bg/112/piani-napadnaha-chasten-dom-i-patrulka-v-kuklen-politcia-ohraniava-gr-702210.html", "text": "Засилено полицейско присъствие има в град Куклен, Пловдивска област, след като група пияни мъже потрошиха патрулка, а преди това нахлуха в частен дом, съобщи .По първоначални данни те влезли в жилището на семейство с четири деца, след като им била направена забележка да намалят музиката, защото децата спят. На мястото били изпатени полицейски патрули, но групичката нападнала и тях и потрошила една от колите. Напрежението обаче бързо било овладяно. По информация на bTV десетки полицаи и жандармеристи охраняват ромската махала на града, а скандалът е възникнал между две ромски семейства, докато едното празнувало. Счупено е стъклото на полицейския автомобил. Задържани са петима души - четирима мъже и една жена.", "date": "2019.04.28", "title": "Пияни нападнаха частен дом и патрулка в Куклен, полиция охранява града"}
{"url": "https://offnews.bg/futbol/stanislav-kostov-dogodina-shte-ima-nov-shampion-i-toj-shte-se-kazva-l-702197.html", "text": "Голмайсторът на Левски Станислав Костов говори ексклузивно за предаването „Код Спорт“ по ТВ+. Той е най-силното оръжие на „сините“ в предни позиции този сезон и се конкурира за реализаторския приз в Първа лига с миналогодишния победител Клаудиу Кешерю.Костов е продукт на прочутата благоевградска школа и е една от надеждите на Левски за прекъсване на 10-годишната серия без трофей. Това може да се случи през следващия сезон, ако клубът от „Герена“ не го продаде в чужбина. А интерес към нападателя не липсва.- Станиславе, здравей! Какъв е за теб този сезон с екипа на Левски?- Особен – щастлив, хубав. Радвам се на страхотни мигове, може би най-хубавите в моята кариера, както и че играя на стадион „Георги Аспарухов“. Може би това е най-силният ми сезон и съм изключително щастлив от себе си.- Имаш ли обяснение защо си толкова успешен тази година? Какво се промени?- Най-вече треньорите повярваха повече в мен. Добих нужното самочувствие и увереност. Разбира се, всичко си постигам сам на терена. Сам успях да превъзмогна напрежението и всичко друго на „Герена“.- Ти си голмайстор на отбора, едно от основните оръжия на „сините“ за победа. Какво обаче не успя да постигнеш през тази година?- Със сигурност има много неща, които не съм успял да постигна, но има още мачове до края на сезона. Надявам се в следващите срещи да направя повече неща, които до момента не съм постигнал.- Връщаш ли се към загубения финал за купата на България от Славия? Какво си мислеше, когато гледаше мача от резервната скамейка?- Мислех си, че ще вляза и ще реша мача, ако трябва да съм честен. Но тогавашният треньор не ми повярва и не ме пусна. Сигурен съм, че ако бях влязъл, щях да помогна на момчетата по някакъв начин. Но този финал вече е минало. Седмица или месец след него беше тежко, но вече сме го преодолели и гледам напред.- Какво се промени в Левски с идването на Георги Дерменджиев?- Промениха се доста неща. Най-вече г-н Дерменджиев е един спокоен човек и пренася спокойствието си и върху нас, футболистите. Може би донякъде така напрежението не се усеща толкова много. Помага ни доста тактически. Мисля, че под негово ръководство Левски израства и ще израства занапред.- Как гледаш на конкуренцията на твоя пост в Левски?- Конкуренцията е много хубаво нещо. Валери Божинов и Серджиу Буш са страхотни момчета и много добри футболисти. Винаги съм казвал, че трябва да има конкуренция. Борим се и тримата. Вярвам, че каквото покажеш на терена, това е. На игрището не можеш да излъжеш абсолютно никой. Излизаш на терена - всички те виждат и там най-добре се показва кой заслужава да играе.- Как реагира, когато разбра, че клубът ще привлече Валери Божинов? Имаше ли някакво притеснение?- За притеснение не знам, но Валери Божинов е име и икона в българския футбол. Страхотен футболист. Знаех, че трябва още повече да се боря и още повече да давам всичко от себе си, за да запазя титулярното си място.- Върху какво още трябва да работиш, за да повишиш класата си?- Трябва да работя върху физиката си и играта ми с глава. Трябва повече да влизам в единоборствата и най-вече да ги печеля. Може би трябва да работя още върху головете – да вкарвам повече попадения.- Остават още няколко кръга от първенството, Левски е на трето място. Как приемаш факта, че клубът няма трофей през последните 10 години?- Наистина е доста неприятно. Много тежи и на нас, футболисти и на клуба Левски като цяло. Сега съм част от отбора. Мисля, че и за Купата, и за първенството винаги се борим и даваме всичко от себе си. Но ето виждате финала от миналата година – пак дадохме всичко от себе си, но не успяхме да го спечелим. Не знам какво се случва и на какво се дължи, но се надявам, че вече през новия сезон ще имаме повече поводи за усмивки и най-вече да спечелим така жадувания трофей.- Феновете на „сините“ се вълнуват дали Станислав Костов ще остане в Левски и през новия сезон – какво ще им кажеш?- Държа да отбележа, че съм щастлив в Левски, както и семейството ми. Това е моята мечта, а мога смело да кажа, че това е мечтата и на моето семейство. Наистина всеки млад човек си мечтае да стане някакъв страхотен футболист, но Левски е най-високото стъпало в българския футбол. Винаги съм си мечтал да играя в този клуб и сега просто си сбъдвам мечтата.- Освен Левски, в коя страна ти допада футболът? Къде искаш да играеш и да се развиваш?- На една пресконференция казах Интер, но разбира се това беше в рамките на шегата. В тези по-големи първенства няма как да отида, защото съм реалист. Всички деца мечтаят да отидат в Англия, Испания и Италия, но вече съм на 27 години и за мен няма как да се получи. Но сме виждали всякакви неща във футбола, така че никога нищо не се знае в крайна сметка.- Интересно изказване направи Джовани Бекали, който ще помага в селекцията на Левски. Той сподели, че сега е най-подходящо клубът да продаде Станислав Костов. Би ли приел оферта от Турция?- Със сигурност зависи. Може би бих я приел, стига всичко да е наред и да удовлетворява клуба и мен. Честно да ви кажа, все още не съм мислил по тази тема. Има още мачове до края, искам да дам всичко от себе си и да се представя на добро ниво. След това вече ще го мислим. Със сигурност не съм тръгнал да правя трансфер в чужбина на всяка цена, защото Левски е моят дом и тук съм щастлив.- Мислил ли си на какво се дължи доминацията на Лудогорец и смяташ ли, че скоро България може да има друг шампион?- Мисля си, че догодина ще има нов шампион и той ще се казва Левски. Всички виждате, че Лудогорец е един проект, който доста се разви. Всичко им е както трябва и е съвсем нормално да имат резултати. Но се надявам през следващия сезон Левски да бъде шампион.- Как приемаш загубите на терена – споделяш ли с някого или се затваряш в себе си?- Тежко ги приемам загубите, както и когато не играя добре. По принцип не съм много разговорлив. След поражение или когато не съм играл на ниво е по-добре да няма никой около мен. Имам хора до себе си, които се опитват да ми помагат. Но съм такъв човек, че изживявам тези неща сам, като се затварям вкъщи.- Как се преодолява една загуба?- С времето – първата нощ не можеш да спиш, след това идваш на стадиона, почваш да тренираш и започваш да я забравяш. Хубавото във футбола е, че след една седмица дали си загубил или си победил, идва нов изпит и трябва пак да се представиш на нужното ниво.- Какво е усещането да играеш за националния отбор на България?- Страхотно, чудесно. Винаги съм искал да играя в националния отбор. Радвам се, че в последно време получавам шансове. Радостен съм, че защитавам цветовете на България. Най-хубавото нещо е да защитаваш родината си.- Вярваше ли, че след тези мачове, които изигра със „синия“ екип Петър Хубчев ще те забележи и ще те повика в „А“ отбора?- Мечтал съм си и винаги съм се надявал. Все пак съм централен нападател на Левски и се представям на едно прилично ниво. Съвсем нормално е да съм се надявал да получа повиквателна.- Какви са шансовете ни за европейското първенство догодина? Двете равенства с Черна гора и с Косово не ни ли отдалечиха от целта?- Не мисля, че са ни отдалечили. Смятам, че играхме по-добре, но не успяхме да спечелим. Сега ни предстоят мачове срещу Чехия и Косово. Мисля, че ако вземем четири точки, шансовете ни доста се увеличават.- Продукт си на славната благоевградска школа - разкажи ни защо избра футбола? Кой те заведе на стадиона?- Баща ми е бивш футболист, след това беше и треньор. Може би покрай него. Ритахме топка вкъщи заедно – „Хайде, Станиславе, да видим дали можеш да риташ с левия, с десния крак…“ Благодаря на баща ми за всичко, защото винаги е до мен и винаги ме е подкрепял. Той ме запали по футбола. Заведе ме на първа тренировка, а аз вече бях ритал преди това с него и ме беше подготвил.- А някакъв друг спорт опитвал ли си?- Мама ме водеше на плуване едно време, но не ми се получаваше много. Набързо прекратихме. Знаехме, че трябва да е футбол. За друг вид спорт родителите не са ме карали. Откакто се помня съм с топката. Но мога и да плувам.- На колко години стартира кариерата ти във футбола?- Бях малък, на 6-7 годинки. Някъде на 8-9 години беше първата група, събирахме се. Методи Стоянов от Пирин беше треньор. На стадиона в Благоевград зад вратите ни пускаха само в събота и в неделя по един час на малки вратички. Оттам лека-полека се запалих.- Винаги ли си играл нападател?- Да, като дете винаги бях нападател. Може би малко зад нападателя, но винаги в атаката. Имах някои периоди в други отбори, в които ме пускаха и по крилото, но не се чувствам добре. Честно да кажа – не мога да играя там.- Какво ти харесва в поста на нападателя?- Най-много те привличат головете, разбира се. Когато вкараш гол, винаги си героят. После всички те прегръщат и те целуват. Когато изпуснеш два-три гола – нищо, добре игра, ама не влезе. Но най-хубавото е, когато бележиш.- Мислил ли си защо Благоевград създава толкова много класни футболисти?- Клубът не разполага с големи финанси, а се събират дечица от всички краища на Югозападна България. Отиват на стадиона в Благоевград и децата са „гладни“. Искат да израстват, да „ядат бял хляб“. Мисля, че това е причината да излизат таланти. Пирин е отбор, който няма средства и залага на повече млади момчета. Знаеш, че в този клуб може да дадеш всичко от себе си и да покажеш на терена какво можеш. Винаги всички гледат Пирин, а децата са „гладни“ и искат да успеят точно там.- Преди да преминеш в Левски, си обличал екипите на Пирин, ЦСКА, Ботев, Берое. Къде се чувстваше най-добре, преди да дойдеш на „Герена“?- В Пирин винаги съм се чувствал добре. И в първия, и във втория период. Там съм си вкъщи. Хората ме приемат и ме уважават. Със сигурност там съм се чувствал най-добре. И в Ботев, и в Берое съм бил добре. Все пак съм „ял бял хляб“ от тези отбори и не мога да кажа нищо лошо. Но в Пирин винаги съм бил у дома си. Сега по същия начин е и в Левски.- Кой е най-тежкият ти момент в кариерата до момента?- Имал съм доста разочарования и тежки моменти. Но не мога да посоча кой е най-тежкият.- Имаше ли притеснение, когато подписа със „сините“ как ще те приеме публиката на Левски при положение, че си играл в ЦСКА?- Честно да ви кажа, не съм имал притеснения. Родителите, семейството ми и хората, които ме доведоха тук, имаха притеснения. Дойдох тук с желанието да се докажа и да покажа, че мога да играя футбол, независимо от моето минало. Мисля, че сега го правя и съм щастлив от този факт.- Как реагираш на грубостите на защитниците?- Не ми е приятно, когато някой ме рита, но не съм човек, който почва да псува. Съвсем нормално, това е футболът, има грубости. Въпросът е да не е нарочно. Иначе всичко друго е в рамките на нормалното.- Има ли бранител, срещу когото ти е трудно в единоборствата?- Срещу по-здравите бранители ми е по-трудно, особено когато топката е във въздуха. Има доста добри български централни защитници, но не мога да определя срещу кого ми е най-трудно. Уважавам всеки един централен бранител и срещу всеки един изпитвам трудности. Нормално е и мисля, че и те имат затруднения срещу мен.- Има ли феърплей в българския футбол?- Да, мисля, че има.- А защо толкова често се говори за уредени мачове?- Не знам. Досега никога не съм участвал в такъв мач. Чувал съм, говорят, но не мога да го коментирам.- Какво ще направиш, ако ти кажат, че в даден мач трябва да загубиш?- Със сигурност няма да изляза да играя.- За теб кой е най-добрият централен нападател в света?- Гонсало Игуаин.- Симпатизираш ли на някой чуждестранен клуб?- Да, Интер ми е любимият отбор.- Какво правиш в свободното си време?- Излизам с моята приятелка, разхождаме се навън. Но по-често сме си вкъщи. Излизаме на обяд, а през другото време и особено вечер след тренировка, обичаме да прекарваме времето си вкъщи.- На футболистите се носи слава, че обичат често да са в дискотеките и да се прибират рано сутрин.- Да, знам за тази слава. И аз съм бил така, но в последно време не съм много по дискотеките. Излизам, когато има повод - печелим важни двубои и се събираме целия отбор. През седмицата задължително спазвам режим, но след мач – може.- Остава ли време за родния Благоевград?- Винаги имам време. Там съм се родил, щастлив съм там. Вече ми е по-близко и когато имам свободно време, отскачам.- Какво си пожелаваш за финал на нашия разговор?- Пожелавам си да сме живи и здрави всички. Това е най-важното. Всичко друго се постига.", "date": "2019.04.28", "title": "Станислав Костов: Догодина ще има нов шампион и той ще се казва Левски"}
{"url": "https://offnews.bg/obshtestvo/goliamo-balgarsko-horo-se-izvi-na-gran-plas-v-briuksel-galeria-702209.html", "text": "Стотици българи и чужденци се хванаха на голямо българско хоро, което се изви в ранния следобед днес на централния площад Гран плас в Брюксел.За трета поредна година хорото поведе евродепутатът пот ГЕРБ/ЕНП Ева Майдел. Традицията с хорото на Гран плас бе започната преди седем години от тогавашния ни еврокомисар Кристалина Георгиева.„Избрахме да продължим седемгодишната традиция с Голямото хоро именно на Великден, защото нашите празници са моментите, в които най-често мислим за бъдещето на България. Страната ни има нужда от таланта и енергията на всеки българин, независимо в коя точка на Европа и света се намира. Затова се радвам, че днес на хорото се хванахме за ръце сънародници от цяла Европа – Брюксел, Антверпен, Лиеж, Гент, Кьолн, Маастрихт, Люксембург и други. Благодаря специално на Националното училище за фолклорни изкуства „Филип Кутев“ от Котел, ансамбъл \"Бизоне\" от Каварна, българския състав \"На Хорото в Брюксел\" и ансамбъл \"Здравец\" от Гент, които допринесоха сърцето на Европа днес да бие с български пулс“, коментира Ева Майдел. И тази година организаторите продължиха съпътстващата хорото традиция - обличането на символа на Брюксел – Манекен пис, в българска носия. Голямото хоро е част от програмата на 13-ото издание на международния фестивал Балкан Трафик (Balkan Trafik).", "date": "2019.04.28", "title": "Голямо българско хоро се изви на Гран плас в Брюксел (галерия)"}
{"url": "https://offnews.bg/sviat/premierat-na-ispania-glasuva-na-predsrochnia-vot-702196.html", "text": "Испанският премиер Педро Санчес и лидер на Социалистическата партия гласува на третите за последните четири години .Министър-председателят призова гражданите на страната да излязат и да гласуват, за да може в следващия парламент да има мнозинство, което да се заеме с така необходимите социални и политически реформи в страната.Последните проучвания на общественото мнение показват, че Социалистическата партия на Санчес ще има преднина пред консервативната Народна партия, но няма да успее да получи мнозинство в долната камара на парламента. Санчес беше принуден да свика предсрочни избори, тъй като през февруари не успя да прокара законопроекта за националния бюджет в парламента.Право да гласуват имат 37 милиона испанци - 34,5 милиона, живеещи в Испания и над два милиона в чужбина. Те трябва да изберат 350 членове на долната камара на парламента - Конгресът на депутатите и 208 сенатори в горната камара на парламента.", "date": "2019.04.28", "title": "Премиерът на Испания гласува на предсрочния вот"}
{"url": "https://offnews.bg/sviat/zelenski-za-ruskite-pasporti-naprazna-sablazan-702194.html", "text": "Президентът на Украйна Володимир Зеленски коментира изявлението на руския си колега Владимир Путин за облекченото издаване на руски паспорти за украинците. Докато отдъхва в турския курорт Бодрум, той написа във Фейсбук, че руските власти напразно губят време за съблазни за украинските граждани.„Възможно е да се намери някой, който досега е под влиянието на пропагандата. Възможно е някой да направи това заради заплащане или в опит да се скрие от наказателни разследвания. Готов съм да предоставя на президента на Русия бройката на украинските граждани, на които скоро ще им бъде твърде некомфортно в страната, която те цинично ограбваха, злоупотребявайки с високите си постове“, написа Зеленски в мрежата, цитиран от редица рускоезични издания.Той акцентира и на темата за урегулирането на конфликта в Донбас, като отбелязва готовност за обмен на пленници по формулата „всички за всички“, и за обсъждане с Русия на новите условия за съвместното съществуване. „Не следва с Украйна и с украинците да се говори с езика на заплахите, военния и икономическия натиск. Това не е най-добрият път към прекратяването на огъня и разблокирането на Минския процес“, допълва Зеленски. Според него на предстоящата среща в нормандски формат Русия ще демонстрира готовност за деескалация.„Конкретно потвърждение на тази готовност трябва да стане взаимният обмен на нашите граждани във формата „всички за всички. Без изключения. От наша страна, ние сме готови да обсъдим новите условия за съвместното съществуване на Украйна и Русия“, коментира новият лидер. Той изразява надежда, че „в Русия все повече се стремят да говорят, отколкото да стрелят“. „Аз действително не съм Бог, та моите желания да се изпълняват. Но аз помня също, че за всички чиновници ще дойде времето да дадат честен отговор за своите постъпки именно пред него“, уточнява Зеленски по повод сарказма на Путин. Руският президент бе казал за него пред журналисти, че „той още не е обявен за светец или бог“ и че не намира за необходимо да му се представя.За възможността за опростена система за предоставяне на руски паспорти на всички граждани на Украйна, а не само на жителите на самопровъзгласилите се Донецка и Луганска народни републики, се произнесе Владимир Путин. Той каза, че на първо място в разговор с новия президент на Украйна би искал да постави въпроса за урегулирането на ситуацията в Донбас. Путин припомни, че Зеленски по-рано е заявявал нежеланието си да подпише указ за амнистия на участниците в конфликта в Донбас и освен това е изразявал несъгласие за предоставянето на специален статут на самообявилите се Донецка и Луганска народни републики.Говорителят на щаба на Зеленски Дмитрий Разумков твърди, че мирът в Донбас трябва да настъпи по условията на Украйна. Според него, да се постигне мир по условията на Русия може и да е възможно, но „такъв път е неприемлив за нито един патриот в тази страна“.Задочната полемика между двамата президенти върви, докато украинският е на кратка почивка със семейството си в Бодрум, Турция. Анадолската агенция се похвали, че само неин репортер бил допуснат до 5-звездния хотел, където политикът е отседнал, а в ресторанта се шегувал с персонала и замествал готвача до барбекюто. Районът на хотела и обектите, които Зеленски посещава, са под засилени мерки за сигурност.", "date": "2019.04.28", "title": "Зеленски за руските паспорти: Напразна съблазън"}
{"url": "https://offnews.bg/sviat/risk-isliamska-darzhava-planira-udari-po-kurortite-702201.html", "text": "Някои туристически региони по света представляват цел за нови атаки, подобни на терористичните нападения по време на Пасхата в Шри Ланка, съобщава „Сънди телеграф“.Изданието се позовава на източници от разузнавателните служби, според които след окончателния си разгром на териториите на Сирия и Ирак, напусналите Близкия Изток бойци на Ислямска държава смятат да се съсредоточат в организирането на терористични актове по курортите. Като най-вероятни обекти за атаките се посочват Индия и Малдивите, както и туристическите райони в Кения и Танзания.„Колкото и да е парадоксално, крахът на Ислямска държава започна да формира особен проблем. Ако по-рано лидерите на терористите отделяха много сили и време на държавното управление и преустройството на живота в завладените територии, то сега те могат изцяло да преминат към организирането на взривове и нападения. Халифатът е унищожен, но близко бъдеще можем да се изправим пред нов проблем – бойците на Ислямска държава ще плъзнат по света и ще търсят възможности за терористични актове, за да могат още веднъж да се обявят“, коментират източниците на изданието.Серията от взривове избухна в Шри Ланка преди седмица, когато католиците отбелязваха Пасха. Загинаха над 250 души, близо 500 са ранените. Мишени на нападенията бяха луксозните хотели в Коломбо и околностите, както и църквите в най-големия град и фактическа столица, Негомбо и Баттикалоа. Полицията задържа около 70 души, заподозрени в участие в атаките. Властите в страната обявиха, че зад терористичните актове стои местната ислямистка групировка „Таухид джамаат“. По-късно обаче Ислямска държава пое отговорността.", "date": "2019.04.28", "title": "Риск: Ислямска държава планира удари по курортите"}
{"url": "https://offnews.bg/kultura/aktrisata-snezhina-petrova-lipsva-ni-mesia-kojto-da-ni-vodi-702195.html", "text": "Да разбереш кой си е много дълъг процес. Аз се променям се. Животът ми е надпревара с времето. Ако трябва да се определя с една дума, то тя ще бъде работник. Това каза актрисата Снежина Петрова по Нова тв. Тя сподели, че не харесва агресията, завистта и неразбирателството между хората.„Липсва ни Месия, който да ни води. Всички общества са подложени на това изпитание... да го търсят и да го няма. Отиваме към самоунищожение. Вярата в моя живот е коректив”, каза още Снежина Петрова.По думите й донякъде и славата е грях. Безразлично ми е дали съм известна или не. Не искам славата заради децата си. Няма как да ги опазя от нея, сподели още актрисата.", "date": "2019.04.28", "title": "Актрисата Снежина Петрова: Липсва ни месия, който да ни води"}
{"url": "https://offnews.bg/sviat/bashtata-na-dzhulian-asandzh-iztarguvaha-go-za-bankov-zaem-shte-go-d-702207.html", "text": "Бащата на арестувания преди две седмици в посолството на Евквадор в Лондон създател на \"Уикилийкс\" Джулиан Асандж заяви в телевизионно интервю, че задържането на сина му вероятно е било договорено срещу банков заем.Джулиан бе изтъргуван от Еквадор със САЩ в замяна на заем от Международния валутен фонд и ще остане завинаги в американски затвор, убеден е Джон Шиптън. Той говори за съдбата на сина си в предаването \"60 минути\" по австралийския Канал 9.Шиптън сподели, че е шокиран от рязкото влошаване на здравословното състояние на Асандж след задържането му. Последните 7 години австралиецът прекара в посолството на Еквадор във Великобритания и не бе съобщено здравето му да страда.Според Шиптън Джулиан всъщност е едно \"очарователно момче\". Той в никакъв случай не може да е работил за Русия за изборите през 2016-а, убеден е баща му. \"Това е абсурд!\", заяви Джон Шиптън, иронизирайки загубата на Хилари Клинтън. \"Заради руснаците ли загубихме изборите? Или защото сме глупаци и нарекохме половината американци плачевни? Или защото бях най-лошият кандидат от 40 години насам? Не защото унищожих Либия и се смях като луда на дупката, в която се е окопал Кадафи, така ли? Наистина не разбирам!\", коментира той.Джон Шиптън добави, че САЩ са били решени да разрушат живота на Асандж, за да демонстрират, че хора като него трябва да бъдат смазани.", "date": "2019.04.28", "title": "Бащата на Джулиан Асандж: Изтъргуваха го за банков заем, ще го държат доживот"}
{"url": "https://offnews.bg/sviat/skandinavskata-aviokompania-sas-otmeni-1200-poleta-702205.html", "text": "Скандинавската авиокомпания SAS анулира още над 1200 полета, планирани за понеделник и вторник, заради навлязлата в третия си ден стачка на пилотите, която вече засегна около 170 000 пътници, предаде БТА.Отменени са 667 полета за понеделник и 546 за вторник, се казва в изявление на авиокомпанията. Това ще засегне 61 000 пътници в понеделник и 49 000 пътници във вторник.В петък пилотите на САС излязоха в стачка, след като се провалиха продължилите няколко месеца преговори за трудовите възнаграждения, условията на труд и работните графици, която предизвика отмяната на около 70 процента от полетите на авиокомпанията.В стачката участват над 1400 пилоти. Тя засегна повечето вътрешни полети, както и европейски и междуконтинентални полети на САС.", "date": "2019.04.28", "title": "Скандинавската авиокомпания SAS отмени 1200 полета"}
{"url": "https://offnews.bg/obshtestvo/studentite-ot-balgaria-i-es-mozhe-da-plashtat-po-visoki-taksi-v-britan-702206.html", "text": "Университетите във Великобритания може да увеличат чувствително таксите си за студенти от ЕС, в т.в. от България, още през 2020 година, пише в. \"Гардиан\".Още с новината за Брекзит стана ясно, че Великобритания ще започне да таксува по-високо европейските студенти, като изравни статуса им с този на международните студенти. Не се очакваше обаче това да стане толкова скоро, допълва изданието.Започващите обучението си през есента на 2019 г. ще могат да се възползват от по-ниските такси като за местни граждани и от студентски заеми през целия период на обучението си. В същото време се твърди, че министерството на образованието подготвя по-високи такси за новите студенти от ЕС още от учебната 2020/2021 г., допълва изданието.От образователното министерство припомнят, че за академичната 2019/2020 година всички студенти от ЕС ще могат да бъдат третирани като местни граждани, що се отнася до размера на таксите за обучение. Предстои правителството да реши каква ще е политиката спрямо чуждите студенти за учебната 2020/2021 година и за тези след нея.Правителството на Шотландия вече обяви, че започващите обучението си през 2020 г. студенти от ЕС също ще бъдат разглеждани като местни кандидати по отношение на финансирането. В Шотландия това означава обучение без такса за бакалавърските програми.Предстои Уелс също да вземе решение докога ще таксува европейските студенти като местни жители.", "date": "2019.04.28", "title": "Студентите от България и ЕС може да плащат по-високи такси в британските университети още от догодина"}
{"url": "https://offnews.bg/sviat/ubiha-semejstvoto-na-initciatora-na-atakite-v-shri-lanka-702202.html", "text": "Бащата и двамата братя на човека, смятан за мозък на кървавите атаки в Шри Ланка навръх католическия Великден, са били убити от силите за сигурност преди два дни, предаде агенция \"Ройтерс\". Атакувана е била къщата на семейството, съобщават източници от полицията и роднина на един от атентаторите камикадзе.Домът, в който живеело семейството, е на източния бряг на Шри Ланка - в град Калмунай. Загиналите при операцията са Зайне Хашим, Рилван Хашим и техният баща Мохамед Хашим. В разпространено в интернет видео те призовават всички на война срещу неверниците.Тримата роднини на позодирания за инициатор на кървавите атентати са загинали в свирепа престрелка с военни части в петък, информира Ройтерс, като цитира полицейски източници. Жертвите в престрелката са били общо 15.Нияз Шариф - който е женен за сестрата на смятания за организатор на нападенията Захран Нашим - е посочил пред Ройтерс кои са мъжете от видеото.От атаките срещу църкви и хотели, в които загинаха близо 300 души, Шри Ланка е във висока степен на тревога. На острова са разположени 10 000 войници, които претърсват тероторията за членове на местните ислямостки групировки, смятани за атвори на нападенията. Задържаните досега са над 100 души.", "date": "2019.04.28", "title": "Убиха семейството на инициатора на атаките в Шри Ланка"}
{"url": "https://offnews.bg/tenis/nadal-ima-zagubi-koito-mogat-da-mi-pomognat-i-tazi-ot-tijm-e-edna-ot-702191.html", "text": "Бившият световен номер 1 в мъжкия тенис Рафаел Надал сподели след загубата от Доминик Тийм с 4:6, 4:6 на полуфиналите в Барселона, че поражението може да му помогне в бъдеще.\"Има загуби, които могат да ми помогнат и тази е една от тях. Като се има предвид как играх от доста време не съм се чувствал толкова добре на клей.От последните ми осем мача този е първи, който аз губя, но играя на нивото, на което трябва да бъда, за да мога да играе спокойно и с необходимата енергия.\"Тийм изигра страхотен мач и аз бях част от него. Бях конкурентен и мисля, че от тук нататък ще бъда още по-добър. Беше сложна седмица за мен, особено в началото. Днес отново се наслаждавах да играя тенис\", каза Надал.", "date": "2019.04.28", "title": "Надал: Има загуби, които могат да ми помогнат и тази от Тийм е една от тях"}
{"url": "https://offnews.bg/gimnastika/nov-povod-za-praznik-ansambalat-ni-specheli-zlato-v-baku-702200.html", "text": "Българският ансамбъл по художествена гимнастика спечели златния медал на финала на съчетанието с три обръча и два чифта бухалки на Световната купа в Баку (Азербайджан).Грациите ни в състав Симона Дянкова, Мадлен Радуканова, Стефани Кирякова, Лаура Траатс и Ерика Зафирова изиграха силно композицията си и получиха оценка от 25.550 точки (16.9 за трудност и 8.650 за изпълнение).За българския ансамбъл това е втори медал от Баку след бронза в многобоя снощи. На финала на пет топки българските грации останаха на четвърто място с оценка 23.950 точки.На топки шампион стана Русия с 24.850 точки, а на второ и трето място са съответно Япония с 24.450 и Украйна с 24.350. На обръчи и бухалки сребърните отличия завоюва Русия с 25.250 точки, а на трето място е Украйна с 25.150 точки. По-рано днес пък Катрин Тасева зае пето място на бухалки и шесто на обръч на финалите на отделните уреди. Тасева имаше изпускания и в двете композиции. Тя беше оценена с с 20.300 точки на бухалки и 18.950 на обръч. За изпълнението си на бухалки тя има оценка за трудност от 13.2.Другата ни представителка Боряна Калейн се нареди шеста на финала на лента с 18.350 точки. Рускинята Дина Аверина стана шампионка на обръч с 22.000 точки и на бухалки с 22.500 точки.На топка златото взе Линой Ашрам от Израел с 21.750 точки. Анастасия Салос от Беларус победи във финала на лента с 20.650 точки.", "date": "2019.04.28", "title": "Нов повод за празник! Ансамбълът ни спечели злато в Баку"}
{"url": "https://offnews.bg/obshtestvo/oblachno-s-temperaturi-ot-8-do-24-gradusa-702152.html", "text": "След студения фронт, преминал на страната тази нощ с валежи и гръмотевици, през деня облачността ще е променлива и над по-голямата част от страната ще е почти без валежи. По-значителна купесто-дъждовна облачност с превалявания от дъжд, придружени с гръмотевици, ще има на места в югоизточните райони и планините.Вятърът ще е умерен, в Дунавската равнина и временно силен, след обяд ще отслабва.Минималните температури ще са между 8° и 13°, а максимални - 19° до 24°, по Черноморието - 17°-21°.Над планините ще има променлива облачност, значителна в следобедните часове, когато на места ще превали и прегърми. Ще духа умерен запад-северозападен вятър. Максимална температура на височина 1200 метра около 12°, на 2000 метра - около 5°.Над Черноморието ще има променлива облачност, значителна над южните райони, където ще превали. Ще духа слаб западен вятър. Максималните температури на въздуха ще са от 16° до 21°, на морската вода - 13°-14°. Вълнението на морето ще бъде 2 бала.", "date": "2019.04.28", "title": "Облачно, с температури от 8 до 24 градуса"}
{"url": "https://offnews.bg/politika/neposlushnite-sabirat-darenia-za-ivancheva-parite-sa-spanka-da-obiasn-702185.html", "text": "Инициативният комитет за издигане на Десислава Иванчева за независим кандидат за Европарламента обяви сметка за дарения за кампанията й. ИК \"Непослушните\" подчертават, че тя се включва в \"неравна битка с големите партии и коалиции\".Това е битката с парите. Партиите и коалициите имат право да изразходват до 2 млн лв. за предизборната си кампания. Това е 20 пъти над допустимото за независимите кандидати, пишат от ИК във фейсбук. В текста им се казва още: „Непослушните” обаче не само, че не гоним тавана, но в момента не разполагаме със средства, освен с минималния, задължителен по закон медиен пакет, отпускан от държавата. И със силата си, да отстояваме добрата кауза. Именно парите са спънка да напомним на милионите българи за случващото се с Деси и Биляна. Също, защо се наложи Десислава Иванчева да бъде издигната за независим кандидат. И да запознаем хората с идеите за работата на Деси в Европейския парламент.Знаем, че за много хора дори суми като 20 лв. или 50 лв. са много пари, но ние се обръщаме към онези, които биха могли да отделят нещо. Помогнете за тази кауза. Тя е за България.Анонимни дарения не приемаме. По закон дарители могат да бъдат само физически лица, като един човек може да предостави до 10 000 лв.При дарение над 560 лв. (минимална работна заплата) се попълва декларация по образец, качен на сайта на Сметната палата. Над 1000 лв се приемат само по банков път. Даренията, които не отговарят на условията, се връщат.Сметката е в Банка ДСК. IBAN: BG92STSA93000026012282; BIC: STSABGSF; Титуляр: ИК за издигане на Десислава Петрова Иванчева. \"Ние близките хора на Деси и Били, вярващите в невинността им, ще запалим по една свещичка с молба към Бог да ги закриля от извращенията на властимащите, които всячески ги унижават и малтретират психически, с идеята да ги пречупят, да ги накарат да направят небивали самопризнания, защото всичките им доказателства са скалъпени и очевидно не могат да докажат вината, която им вменяват. Молим Бог да им даде сили да изтърпят новите, колани, окови, пранги и запечатки (изолация в тясна, тъмна, килия, сами, по 23 часа на денонощие)! Днес е денят и да напомним на всички, които твърдят, че „няма кой да ги накаже” - има кой – Бог е високо, но той гледа и вижда всичко, забавя, но не забравя! Помолете се и вие, защото днес са те, утре може да бъде всеки един от нас на тяхно място!, пише на страницата на Десислава Иванчева във фейсбук. ", "date": "2019.04.28", "title": "Непослушните събират дарения за Иванчева: Парите са спънка да обясним защо е независим кандидат за ЕП"}
{"url": "https://offnews.bg/sviat/naj-mashtabnite-izbori-v-indonezia-vzeha-270-zhertvi-izdahnali-ot-pre-702203.html", "text": "Десет дни след като Индонезия проведе най-мащабните си досега избори в един ден, над 270 ангажирани с изборния процес служители са починали от преумора по време на дългите часове на преброяването, съобщи Ройтерс.Вотът се проведе на 17 април. За пръв път 260-милионната държава трябваше да гласува едновременно за президент, за национален парламент и за местни управници. Целта на изборите \"3 в 1\" бе да се намалят разходите.Като цяло, изборният ден протече спокойно и привлече близо 80 на сто от 193-те милиона изборатели. Общо 800 000 бяха секциите в страната.Но провеждането на избори в държава, която се простира на над 5000 км по дължина от най-западната до най-източната си точка, се оказа херкулесовска логистична задача, смъртноносна за мнозина, тъй като изборните книжа се броят на ръка, посочва Ройтерс.До събота вечерта е докладвана смъртта на 272-ма членове на комисии. Причините са влошени състояния, свързани с прекомерна умора. 1878 души са се разболели, съобщи говорител на местния ЦИК.Наложи се здравното министерство на Индонезия да издаде препоръка за оказване на спешна медицинска помощ със специално внимание на служителите, ангажирани с преброяването. Финансовото министерство пък обмисля как да компенсира техните семейства.Резултатите от вота трябва да бъдат официално обявени до 22 май.", "date": "2019.04.28", "title": "Най-мащабните избори в Индонезия взеха 270 жертви, издъхнали от преумора"}
{"url": "https://offnews.bg/obshtestvo/uchenitci-izobretiha-eko-pribori-ot-smola-koito-mogat-da-zameniat-pla-702161.html", "text": "Еко прибори, които могат да заместят напълно пластмасовите, които могат да се използват за многократна употреба и да се разграждат в природата, измайсториха гимназисти и с идеята си спечелиха Националното състезание за най-добра бизнес идея на Министерството на образованието и науката, което се проведе тази седмица в София.Вилиците, ножовете, кутиите за хранене и шишетата от смола на Николай Николов от Националната търговска гимназия в Пловдив (XI клас), Магдалена Боцева от НФСГ (XII клас), Айсер Челеби от Професионалната гимназия по икономика в Смолян (XII клас) и Антон Станков от Професионалната гимназия по икономика и мениджмънт в Кюстендил (XII клас) се състезаваха с останалите отбори, предложили бизнес модел по темата \"Назад към бъдещето - използването на даденостите на природата за бизнес\".Участваха 24-има ученици от най-добрите отбори по предприемачество в цялата страна.\"Епоксидната смола е ресурс, който се добива при естествен природен процес на иглолистните дървета. Това го прави напълно екологичен. В дълбоката древност е бил добре познат и широко използван от хората“, обясняват учениците.Четиримата победители в състезанието ще бъдат приети без изпит в специалност „Предприемачество“ на УНСС.На старта му всички участници получиха грамоти за участие от заместник-министъра на образованието и науката Таня Михайлова.", "date": "2019.04.28", "title": "Ученици изобретиха еко прибори от смола, които могат да заменят пластмасовите"}
{"url": "https://offnews.bg/sviat/te-sa-ostaveni-bez-podslon-i-pominak-papa-frantcisk-dari-500-000-za-702174.html", "text": "Папа Франциск дари $500,000 на мигрантите от Мексико, които се опитват да достигнат американската граница, съобщи Ватиканът.Парите идват от фонда на Католическата църква Peter's Pence, събрани от църкви по целия свят.В изявление се казва, че помощта за мигрантите е отклик на отразяваната в медиите задълбочаваща се криза.По-рано папата критикува американския президент Доналд Тръмп заради намерението му да изгради стена, която да държи мигрантите надалеч.САЩ оказват и натиск върху правителството на Мексико, за да спре т. нар. \"каравани от хора\" от Централна Америка, които се насочват на север.През 2018 г. караваните отведоха над 70 хил. души до границата.Всички тези хора бяха изоставени в нужда, неспособни да влязат в САЩ, те останаха безпомощни, без дом и поминък. Католическата църква приюти хиляди от тях в хотели в епархиите или религиозните конгрегации, подсигурявайки основните им нужди - от подслон до дрехи - се казва в изявлението.", "date": "2019.04.28", "title": "Те са оставени без подслон и поминък: папа Франциск дари $500 000 за отритнатите от САЩ мексикански мигранти"}
{"url": "https://offnews.bg/sviat/19-godishen-strelia-v-sinagoga-ubi-zhena-i-rani-ravina-drug-mazh-i-d-702173.html", "text": "Жена беше убита, а трима души - ранени при стрелба в синагога в Калифорния, САЩ, съобщи полицията.19-годишният стрелец е арестуван след нападението в Поуей, северно от Сан Диего.В този момент в синагогата празнували Пасха.Убитата е 60-годишна жена, равинът е ранен в ръката, ранени са още 34-годишен мъж и момиче, уточнява The New York Times.Полицията не е разпространила информация за мотива зад престъплението, но президентът Доналд Тръмп вече го обяви за \"престъпление от омраза\".Стрелбата става шест месеца, след като при стрелба бяха убити 11 души в синагога в Питсбърг. Това беше най-тежката антисемитска атака през последните години в американската история.", "date": "2019.04.28", "title": "19-годишен стреля в синагога, уби жена и рани равина, друг мъж и дете"}
{"url": "https://offnews.bg/interviu/hristovoto-vazkresenie-e-utehata-za-vsiako-stradanie-i-apogeiat-na-boz-702019.html", "text": "Ваше Високопреосвещенство, какъв е духовният смисъл на Христовото Възкресение и как то озарява вътрешния мир на християнина?Христовото Възкресение е най-великото събитие в историята на човечеството. То е триумфален химн в духовното изкупление на човешкия род и е апогей на онази любов, която единствено и истински докосва нашите души, сърца, нашата същност и ражда извори от огромна радост. Това е Тържество на тържествата, утеха за духовните очи, животворен усет в думите, оставени ни от св. Йоан Богослов, че Бог е любов. Затова ние, вярващите, наистина посрещаме Христовото Възкресение с огромна трепет. Два са празниците, които посреща с такава радост православният християнин – Рождението на Христа и Неговото Възкресение. Христос Възкръсна, за да ни изкупи от греха и кротко ни учи да не се смущават нашите сърца и да вярваме в Бога. Защото в дома на Отца Му има много жилища и Той наистина отива да ни приготви това свято място, затова ние сме толкова възрадвани и щастливи във Възкресната Пасхална нощ.По думите на Исаак Сириец „Грехът е безчувствие за Възкръсналия Господ”. Възкръсва ли вярата ни или все още сме апатични към Бога?Вярата е зародена. Всеки човек е роден с вяра, с любов, с надежда. Когато те се предават в семейната среда, ще могат да се развият и в децата, защото едно семейство, когато се събира, то се събира с вярата, че ще живеят заедно, ще пребъдват в дните, които Бог им е отредил. Затова и децата се раждат с огромна обич и огромна вяра. Така че вярата съществува, въпросът е да стигнем до същността на родителите, които да докоснат своите деца. За да е възможна обаче тази симфония между родители и църква, първо родителите трябва да бъдат възпитани в православната вяра, за да може християнското семейство да бъде наистина една малка Христова църква, в която винаги да цари Христовия дух.В свят, в който омразата е повече от любовта, а семейството е в катарзис, по-самотно и уплашено ли живеем? Човек никога не може да бъде самотен, ако Бог е в сърцето му. Ако човек търси всеки ден Божието благословение, Неговата помощ и закрила, той не може да бъде сам. Бог е този, който предопределя и дава свободната воля на човека. Ако Бог беше ни задължил единствено и само да спазваме Неговото Слово и нищо друго, то тогава нямаше да познаваме онова, което е извън Църквата Христова, извън Православието. Затова по съветите на светите апостоли трябва да вярваме и да търсим Христа и винаги да бъдем единни в него. Там, където са събрани двама или трима в името на Христа, Той винаги ще е между нас. Така че самотата е само за онези, които не познават Бога.Какъв беше Вашият път към вярата и на какво Ви научиха трудностите?В църквата ме въведе отец Петко Мотев – моя духовен старец, Старозагорски митрополит Панкратий ме въведе в пътя на монашеския живот, а Врачански митрополит Калиник ме изгради като духовник. Трудностите ме научиха всякога да вярваме в Бога, а ако ние не познаваме пътя към Бога да потърсим някой, който ще ни въведе в тази вяра. Също да не забравяме, че Бог е промислител за всеки човешки живот, защото и косъм от главата ни няма да падне, без знанието на Бога. Всяко нещо, което извършваме е по допущение Божие и то е или за изправление, или за още по-голямо духовно развитие.Дали припознават в мен своя духовен отец не мога да кажа, защото аз съм човекът, който най-малко може да прецени това, но имаме приятелски отношения и им помагам при всяка възможност и във всичко, от което имат нужда.Тези деца са родени и създадени по Божие допущение. Трябва да осъзнаят, че техният път не е лек, но страданието е онова, което учи най-много и дава смисъла на човека. И както Господ Иисус Христос страда за нашите грехове и бе разпънат и след това Възкръсна, така и ние можем да страдаме като малки, но след това Господ ни помага и ни възкръсва в нашия живот, след като сме изпитали това изпитание.С децата от ДДЛРГ “ Мария Терезия” организирахме детски лагер през изминалата година, тази година отново предстои такъв. След седмица, 26 деца от дома заминават на поклонническо пътуване до Света Гора, предвождани от свещеноиконом Йордaн Кaрaгеоргиев , завеждащ Културно-просветния отдел на Митрополията.Един от възпитаниците на дома – Величко Донков - е избран сред достойните българи на 2018, затова че върна голяма сума пари. Как се възпитат християнски ценности и заразно ли доброто?Всеки човек е роден с доброто. Човек трябва да познава и доброто, и злото, защото ако познава само едното, няма да може да направи разлика. Величко постъпи искрено и откровено, връщайки огромната сума пари, без да очаква никаква награда. Надявам се и занапред да продължи да бъде така отзивчив и да помага на хората с всичко, с което може.Що се отнася дали доброто е заразно – доброто не е заразно, то е вродено. Трябва само да го отключим и да покажем, че Бог е добро, Бог е любовта и чрез Него човек може да достигне съвършенство в своя живот.Помагате на лишени от свобода, на хора със зависимости, достигате до младите чрез новите технологии и социалните мрежи, наскоро регистрирахте фондация в обществена полза, която ще подкрепя даровити деца. Откъде черпите силите си?Бог дава силите, когато имаш идеята и си инициативен. Разбира се всичко това е постижимо, благодарение на моите помощници – свещенослужителите в Старозагорска епархия, административните служители на Митрополията. Колкото и да е инициативен един архиерей не може да направи нищо, без да има хора, които да доразвият и подпомогнат реализирането на идеите.Така че изказвам огромна благодарност на всички, които оказват безрезервна подкрепа и помощ: Културно-просветния отдел, Богослужебния отдел и Юридическия отдел към Митрополията, както и на различните институции, с които си съдействаме. Предстои откриване и на Отдел за външни и международни отношения, а наскоро бе създадена и фондация с нестопанска цел на името на свети Киприян Цамблак Чудотоворец, за да подпомага даровити деца.Фондацията вече връчи първата си награда на Богомил Вълев, ученик от 10-и клас на ГПЧЕ „Ромен Ролан“ за есе, посветено на 140 години от учредяването на Търновската конституция. Ако Богомил сбъдне мечтата си да бъде приет да следва право, той ще бъде и първият стипендиант на Фондацията.Вие сте пример и по отношение на Божията повеля за следване и развиване на талантите. Как музиката се преплете с живота Ви и успява да го съпътства и до днес?От една страна - талантът, който Бог ни е дал, трябва да бъде развиван. От друга страна – музиката също възпитава в Православието и вярата. Докато работим, с музикантите разискваме кои са силните и слабите страни в едно произведение, защо е написано то, как трябва да се почувства и преживее. Това е един вид вероучение за музиканти. Всеки един гениален композитор, който е оставил музикално наследство го е направил по Божие допущение, защото всеки талант е от Бога и този, който не използва своя талант, преиначава и го загробва, то значи той не обича и не уважава Бога. След \"Реквием\" на Волфганг Амадеус Моцарт, със Старозагорската опера ни предстои да представим \"Симфония № 9\" от Лудвиг ван Бетховен.Кое е по-тежко – митрополитският жезъл или диригентската палка?И двете са еднакво тежки. Когато служим и преподаваме благословението, хората трябва да бъдат вглъбени в богослужението, а в залата трябва да предадем онова отношение на смисъл и синхрон с вярата, надеждата и любовта за всяко нещо, което извършваме.Възстановихте ритуал, забравен през последните 50 години – извършихте умиване на нозете на свещеници и миряни на Велики Четвъртък. Смирението ли е одеждата на Бога и в него ли се корени тайната на живота?Смирението на Бога е смирението, което Той ни преподава и ние всички – духовници и миряни трябва да го възприемем. Чрез смирение, мълчание и търпение Той даде спасение на целия човешки род. И наистина – смирението, което е свързано с търпението, търпението - с мълчанието, а мълчанието - с духовното развитие и душевното състояние, трябва да бъдат основополагащи, както в нашия църковен живот така и в семейния живот, така и в цялото ни православно истинно изпълнение на държавност и църковност. Смирението и търпението са най-големите добродетели, които изпълват всичко със смисъл.По традиция Вие носите предвождате делегацията, която пренася Благодатния огън от Йерусалим у нас. Какво е усещането да носите чудотворната светлина на Христовото Възкресение?Благодатно е това служение. Щастлив съм, че отново съм благословен от Бога да взема Благодатния огън и да го донеса в нашата прекрасна Родина, за да се поздравим с Великия Пасхален химн: Христос Воскресе! Голяма е радостта, че ще можем да бъдем заедно в общение, радостта, че ще мога да пренеса българския дух в Йерусалим, радостта, че българин, ще може да вземе Благодатния огън. Тази година към делегация ни се присъедини и македонски епископ.Моля за Вашия благослов към нашите читателитеОтечески поздравявам всички обични и предани чеда на нашата Родина с всепобедния Празник на Христовото Възкресение и на всички сърдечно благопожелавам мирът, благостта, светлината и любовта на Възкръсналия Господ Иисус Христос да носи в сърцата им много топлина и пасхална радост, защото радостта, която никога не угасва, ще бъде всепобедният химн на Христовото Възкресение.", "date": "2019.04.28", "title": "Христовото Възкресение е утехата за всяко страдание и апогеят на Божията любов"}
{"url": "https://offnews.bg/sviat/zalozheno-e-sashtestvuvaneto-na-nashata-natcia-kliuchovi-izbori-v-i-702176.html", "text": "Днес в Испания се провеждат предсрочни парламентарни избори.Кой ще управлява слънчевата страна през следващите четири години? Ще се потвърдят ли прогнозите, че социалистите на Педро Санчес ще имат мнозинство, но то няма да е достатъчно и ще трябва да сформират коалиционно правителство?Отговорите ще станат ясни тази нощ, а Санчес е оптимист. \"Много близо сме до победата след 11 години, в които не сме печелили парламентарни избори\", казва той, цитиран от БНР.Лидерът на опозицията Педро Санчес оглави и правителството през 2018 г., когато замесеният в корупционен скандал Мариано Рахой е отстранен след вот на недоверие. \"За\" свалянето му от власт гласуват 180 депутати, 169 са против, един се въздържа. Кралят на Испания Филип VI номинира лидера на опозицията Санчес, който полага клетва, но не с ръка върху Библията. Атеист е, кълне се в конституцията.Прогнозите сочат още, че за първи път от 40 г. - от Франко насам - крайнодясна партия може да влезе в парламента. Лидерът на консерваторите Пабло Касадо не изключва обединение вдясно не само с партия \"Гражданите\", но и с крайнодесните от \"Вокс\". \"Това са най-важните избори в историята на испанската демокрация. Заложено е съществуването на нашата нация, нейното единство, спазването на конституцията\".", "date": "2019.04.28", "title": "'Заложено е съществуването на нашата нация': Ключови избори в Испания"}
{"url": "https://offnews.bg/sviat/v-kipar-otkriha-nova-zhertva-na-serien-ubietc-702204.html", "text": "Полицията в Кипър е открила човешки останки по време на продължаващото разследване на предполагаеми сериен убиец, за когото се предполага, че е отнел живота на седем души и е останал неразкрит в продължение на три години, съобщи Ройтерс.Според полицията заподозреният - военен от кипърската армия, е признал убийството на пет жени и на 6- и 8-годишните дъщери на две от жертвите. Той се свързвал с тях чрез сайт за запознанства.Досега са открити три тела. В неделя е намерено още едно разлагащо се тяло, поставено в куфар, който е бил хвърлен в токсично езеро близо до изоставена мина западно от столицата Никозия. Свидетели добавят, че са видели полицията да води заподозрения до мястото ден по-рано.Разследването на случая продължава.На тялото на първата открита жертва се натъкнали туристи преди две седмици в шахта.Смята се, че две от жертвите - майка и дъщеря от Румъния, са изчезнали през септември 2016 г., а последната, жена от Филипините - през август 2018-а. В последните дни са намерени три тела. Едното е идентифицирано като Мери Роуз Тубирчио, 39-годишна, изчезнала през май 2018 г. Все още не е ясна съдбата на изчезналата ѝ 6-годишна дъщеря. Другите две открити тела са на филипинка и на непалка, изчезнали през 2018-а.Полицията бе остро критикувана, че не е стигнала по-рано до извършителя - след докладването на изчезването на жените. Органите на реда отговориха, че законодателството ограничава работата им, като не им позволява да проверяват доказателства като историята на телефонни разговори без разрешение от съда. Такова се издава само ако криминалната проява се наказва с над 5 години затвор.", "date": "2019.04.28", "title": "В Кипър откриха нова жертва на сериен убиец"}
{"url": "https://offnews.bg/112/mazh-se-udari-s-kolata-si-v-stalb-pochinal-e-v-bolnitca-702183.html", "text": "39-годишен мъж е починал след катастрофа край село Есеница, съобщи МВР-Варна. Водачът на лек автомобил \"Фолксваген\", е загубил контрол над колата и се е блъснал в електрически стълб. От удара стълбът е паднал върху автомобила.Мъжът е настанен в болнично заведение с тежки травми и по-късно е починал. По случая е образувано досъдебно производство. 20 души са пострадали при катастрофи в страната през изминалото денонощие, съобщи МВР. ", "date": "2019.04.28", "title": "Мъж се удари с колата си в стълб, починал е в болница"}
{"url": "https://offnews.bg/futbol/gol-na-mesi-donese-26-ata-titla-na-barselona-702175.html", "text": "Барселона е шампионът на Ла Лига за 26-ти път в своята история! Каталунците спечелиха с минималното 1:0 домакинството си на Леванте от 35-ия кръг в Ла Лига и по този начин стигнаха до шампионския трофей. Голът, който узакони титлата на „Лос кулес“ бе дело на  Лионел Меси. По този начин Барселона спечели шампионската титла в испанското първенство за осми път в последните 11 сезона. Това е 8 успех за \"каталунците\" в последните 11 сезона.Героят на вечерта Меси бе започна мача от пейката, заедно със Серхио Бускетс, но през второто полувреме и двамата се появиха на терена.Играчите на Барса искаха да си осигурят бързо победата и излязоха пределно мотивирани още от първата минута, но с пропуски се отличиха Луис Суарес, Клеман Ленгле и Филипе Коутиньо. Опасен удар на Видал също мина встрани от вратата на Айтор Фернандес.В началото на втората част Меси замени Коутиньо, а отборът на Барселона продължаваше да търси победата. Меси, Ракитич и Дембеле не успяваха да намерят целта. Така се стигна и до 62-ата минута, в която домакините най-сетне матираха отбраната на Леванте. Артуро Видал подаде към Лионел Меси, който с премерен удар вкара топката в десния ъгъл на Айтор Фернандес. Това е 34-ия гол за аржентинеца от началото на сезона в Ла Лига. Той има 45 гола в 46 мача във всички надпревари.След попадението гостите започнаха да гледат по-често към вратата на Барса, а Моралес получи златен шанс да изравни в 68-ата минута, но ударът му мина встрани от вратата на Тер Стеген. В 84-ата минута Лионел Меси можеше да сложи точка на спора, но изстрелът му не намери очертанията на вратата, пазена от Фернандес.Леванте получи нов шанс да стигне до равенството в 89-та минута. Хосе Кампаня подаде към Енес Барди, който стреля, но топката срещна лявата греда на вратата на домакините.До края на двубоя не се случи нищо повече и Барселона е недостижим на върха за втория Атлетико Мадрид.", "date": "2019.04.28", "title": "Гол на Меси донесе 26-ата титла на Барселона"}
{"url": "https://offnews.bg/kultura/primata-na-balgarskata-estrada-lili-ivanova-moiata-forma-se-poddarzha-702181.html", "text": "Родена в Царство България на 24 април, примата на българската естрада Лили Иванова тази седмица навърши 80 години. По този повод певицата даде интервюта, а днес, навръх Великден, бе излъчено споделеното пред БНТ.За възрастта си пред камерата тя казва: \"Аз съм на толкова, на колкото съм\", а за това, че продължава да пее - \"Аз съм винаги във форма, стига да съм здрава, защото моята форма се поддържа от моите почитатели, моята публика. Следя продажбите на моите концерти и съм щастлива от факта, че те много бързо се разпродават. Това ме радва и това ме стимулира. Винаги се старая да подготвя нещо интересно, нещо ново за моята публика\".От последното си турне – от Велико Търново, през Габрово, Гоце Делчев, Бургас, Ямбол, тя разказа и за перипетии, пред които минал екипът ѝ. В Ямбол на сцената ги нападнали бубулечки, привлечени от осветлението. Били „“А какво мисли Лили Иванова, когато види екзалтираната си публика?„Няма време за мислене – отговаря певицата. - Да мисля за самочувствие... не съм от тия, дето се хвалят колко са велики. Това, което ме радва е, че те искат още и още. Това значи, че това, което е било на сцената, се е харесало на моите почитатели и на публиката. И аз трябва да съм благодарна.“За себе си споделя: „Аз съм смел човек, обичам да изненадвам. Аз рискувам, но съм го премислила. Не отивам с голи ръце в огъня. Знам какво мога и какво трябва да направя и дали е възможно да го направя. Човек трябва да знае накъде е тръгнал.“Категорична е, че ако някой мисли, че може да успее сам, „много се лъже“. „Моите успехи съм ги постигнала благодарение на моите автори, за което искам да благодаря на всички. Също така съм постигнала успехите си благодарение на моята публика. Защото ако нямаме публика, на кой да изляза да пея? Това са тези, на които аз трябва да благодаря. Аз мога да съм най-великата певица на света, обаче не мога да си пиша песни, не мога да си правя ангажименти, не мога да пиша текстове, не мога да изляза и да свиря на всички видове инструменти – това е смешно.“Ако нямам музиканти, ако нямам автори - аз съм една нула - казва още Иванова и съветва \"а не се правим на велики\", да не се главозамайваме. \"Аз съм правила много грешки и не съм застрахована и за в бъдеще, но много се старая да не правя нови грешки, да не се главозамайваме.\"\"Аз се обръщам назад и всеки би трябвало да се обръща, за да се поучи. Поуката не е напред, тя е назад - от твоите грешки. Аз много обичам да ме учат и се уча. Аз не смятам, че съм най-великата в света\", казва примата на българската естрада и пожелава на хората щастие, здраве и успехи.Сега ѝ предстоят концерти в Шумен (8 май), Хасково (1 юни), Варна (30 юни), Пловдив (17 септември) и София (8 и 9 декември).", "date": "2019.04.28", "title": "Примата на българската естрада Лили Иванова: Моята форма се поддържа от моята публика"}
{"url": "https://offnews.bg/snukar/iznenadite-v-krusibal-ne-spirat-dvama-svetovni-shampioni-aut-v-edi-702182.html", "text": "Световните шампиони в \"Крусибъл\" през последните три години Марк Селби (2016, 2017) и Марк Уилямс (2018) се простиха с надеждите си за нов успех на тазгодишното издание на Световното първенство по снукър, след като бяха елиминирани в двубоите си от осминафиналите. Веселякът от Лестър изненадващо отстъпи на Гари Уилсън с 10:13, а Уилямс напуска турнира след поражение от Дейвид Гилбърт с 9:13.Така след звучното отпадане на Рони О'Съливан още в първи кръг от аматьора Джеймс Кейхил, играчите от топ 3 на световната ранглиста изхвърчаха от \"Крусибъл\" още преди четвъртфиналите. Другите двама фаворити за титлата Джъд Тръмп и Нийл Робъртсън обаче още са в играта. \"Машината от Мелбърн\" отстрани Шон Мърфи с 13:6 и чака Джон Хигинс или Стюърт Бингам на четвъртфиналите. Тръмп пък води с 5:3 на Дин Дзюнхуей, като победителят ще срещне Стивън Магуайър в следващия кръг.Загубата на Уилямс не е толкова изненадваща, след като той бе откаран в болница в петък вечер с болки в гърдите. \"Уелският дракон\" не бе в оптимално състояние за игра и трябваше да приеме съдбата си.37-годишният Гилбърт продължава да се радва на най-силния сезон в кариерата си, след като стигна до финалите на два ранкинг турнира, влезе в топ 16 и вече има две победи в \"Крусибъл\".Загубата на Марк Селби от Гари Уилсън бе неочаквана, но пък Веселяка от Лестър изпраща един сезон, в който имаше спадове в играта си и неслучайно загуби първото си място в световната ранглиста. Али Картър или Юлон Жоу ще е съперник на бившия таксиметров шофьор от Уолсенд в един доста неочакван четвъртфинален сблъсък. За 33-годишния англичанин това е най-голямата победа в кариерата и най-тлъст чек - 50 000 паунда. Предишният му най-голям бе от финала на Откритото първенство на Китай през 2015-а, когато загуби именно от Селби с 2:10 и грабна 35 000 лири.Със загубата си Селби вече две години няма успех на британска почва. За последно той спечели точно в \"Крусибъл\" през 2017 година. Отпадането му от Уилсън пък означава, че със сигурност ще гледаме квалификант на полуфиналите!", "date": "2019.04.28", "title": "Изненадите в \"Крусибъл\" не спират - двама световни шампиони аут в един ден"}
{"url": "https://offnews.bg/obshtestvo/api-bez-kamioni-utre-sledobed-eto-gi-remontite-i-obhodnite-marshruti-702184.html", "text": "Утре - последният почивен ден за Великден, от 14 ч. до 20 ч. се спира движението на камионите над 12 тона по автомагистралите и най-натоваренитe пътища. Ограничаване на движението се отнася за следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; път I-1 - от Благоевград до ГКПП „Кулата“; път I-4 п. в. „Коритна“ - Велико Търново - Шумен; път I-5 Русе - Велико Търново; път I-8 ГКПП „Калотина“ - София; път I-9 Варна - Бургас; път II-18 Околовръстен път на град София; път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение до 10 ч. на 30 април, когато много хора ще пътуват към столицата, в участъците с ремонт на АМ „Хемус“ и „Тракия“ ще има две ленти за София и една за Бургас или Варна. Целта е по-лесно предвижване в пиковите дни и часове. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно.На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата. За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: - пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“;- пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“;- пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“.На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В отсечките с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле. За улеснение на трафика през Владая и повишаване на пътната безопасност на 29 април /вторник/ ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.", "date": "2019.04.28", "title": "АПИ: Без камиони утре следобед, ето ги ремонтите и обходните маршрути"}
{"url": "https://offnews.bg/politika/na-vazkresenie-hristovo-prezidentat-ni-pozhela-viara-v-sobstvenite-sil-702178.html", "text": "Навръх Възкресение Христово президентът ген. Румен Радев пожела на българите вяра, не в Бога, а в собствените сили.Снощи държавният глава присъства на празничното богослужение в храм-паметник \"Св. Александър Невски\", където бе донесен благодатният огън от Йерусалим и бе отслужена служба от Негово Светейшество Българският патриарх Неофит.\"В днешния празничен ден да си пожелаем здраве, повече вяра в собствените сили и любов към ближния. Нека не забравяме, че мирът и благоденствието са плод на общите ни усилия“, заявява държавният глава.", "date": "2019.04.28", "title": "На Възкресение Христово президентът ни пожела вяра в собствените сили"}
{"url": "https://offnews.bg/obshtestvo/mon-programata-po-istoria-otraziava-bezpristrastno-perioda-na-sotcial-702186.html", "text": "Учебниците по история по новите програми за шести и седми клас са факт - отпечатани са и по тях учат децата. Всеки може да провери, че  е невярно, коментираха от Министерството на образованието и науката по повод становището на регистрираната за предстоящите избори за Европейски парламент политическа сила.По повод проведено обучение за учители на 6-и и 7 април и писма на участвали учители от партията написаха:\"От началото на тази година министерството провежда изключително агресивна кампания за тотална подмяна на методиката, по която се преподава българската история, като основната цел е да се накарат българските учители да внушават на българските деца, че основният враг на България е Русия, че най-близък и приятел ни е Турция, че турско робство не е съществувало, че българите доброволно са приемали исляма и на драго сърце са си давали децата за еничари, че българският народ не е славянски и че най-голямото зло в нашата история е комунизмът между 1944 г. и 1989 г.\"Обучението е проведено в рамките на Национална програма \"Квалификация\" и лекторите в него бяха от Софийския университет, Югозападния университет, Нов български университет, БАН. Включени бяха и политолози именно с цел да се избегне риска от отклоняване в посока даване на политически оценки за периода.\"Периодът, за който става дума в позицията на \"Възраждане\" е включен в програмите за шести и седми клас, по които вече се учи. Може да се провери, че твърденията са неверни и в програмите и учебниците няма политически твърдения - увериха от МОН. - Програмата беше обсъждана много дълго време, докато учителите по история не казаха, че тя вече е добра. Не сме получавали оплаквания за нея, напротив - учители споделят, че това е най-безпристрастното отразяване на периода на социализма.\"Новите учебни програми за шести клас са в сила от миналата учебна, а за седми - от текущата учебна година.Учебното съдържание в шести клас обхваща темите \"Въведение в Европейското средновековие\", История наСредновековна Европа (V – ХІ в.). България до началото на XI век\", \"Средновековният свят (ХІІ - ХV в.). (Българската държава (ХІІ - ХІV в.)\" и \"Българските земи под османска власт (ХV-ХVІІ в.).Следващата година учениците, вече седмокласници, учат: \"Българско възраждане (XVIII – XIX в.)\", \"България от Освобождението до края на Втората световна война\", \"България след Втората световна война до 1989 г.\" и \"България след 1989 г.\".", "date": "2019.04.28", "title": "МОН: Програмата по история отразява безпристрастно периода на социализма. Учебниците са факт - всеки може да провери"}
{"url": "https://offnews.bg/sviat/kran-ruhna-i-ubi-chetirima-v-siatal-video-702180.html", "text": "Четирима души загинаха, а трима бяха ранени при рухването на строителен кран в американския град Сиатъл.Коли са били смазани под тежестта му, когато паднал от строеж на път в квартал South Lake Union, съобщава противопожарната служба в Сиатъл.Убитите са двамата водачи на крана и двама души в два автомобила.Жена и бебето ѝ и мъж в 20-те си години са ранени и откарани в болница.Инцидентът станал около 15:30 ч. местно време в събота.Свидетелката на случилото се Естер Нилсън казва пред Seattle Times, че кранът се разцепил на две под напора на силен вятър. \"Половината от него падна до сградата, другата половина падна на улицата, препречвайки и двете платна.\"Строящата се сграда е сериозно повредена. По план там трябвало да се построи кампус с около 150 нови жилища.", "date": "2019.04.28", "title": "Кран рухна и уби четирима в Сиатъл (видео)"}
{"url": "https://offnews.bg/na-tozi-den/chestito-vazkresenie-hristovo-702093.html", "text": "Днес празнуваме възкресението на Исус Христос, победата на живота над смъртта.Евангелията разказват, че призори на третия ден от разпъването на Божия Син жени отиват към гроба, където е положено тялото, за да го помажат с благоуханните масла, които са приготвили още в петък. Гробът, изсечен в скала, се намира в градина близо до хълма Голгота - лобното Му място. Входа препречва огромен камък. Когато пристигат, намират камъка отместен, а гроба - празен.Докато стоят в недоумение какво е станало, пред тях застават двама ангели, описани като \"мъже с блестящи дрехи\"  които им казват:Жените отиват да кажат на учениците. Апостолите не вярват - \"тези думи им се видяха като празни приказки и не повярваха\", свидетелства Евангелие от Лука 24:11.Там, пред празния гроб, възкръсналият Христос се явява на една от жените-мироносци - Мария Магдалина , след това - на двама свои ученици (), на останалите апостоли (). Пред виделите възкръсналия Господ и вече вярващи ученици Христос разяснява старозаветните писания, които предсказват, че \"Христос трябваше да пострада и да възкръсне от мъртвите на третия ден и че трябва да се проповядва покаяние и опрощаване на греховете в Негово име на всички народи, като се започне от Йерусалим\" ().Така добрата вест се разпространява от Йерусалим по целия свят, вестта, че:. (Евангелие от Йоан 3:16, 17)", "date": "2019.04.28", "title": "Честито Възкресение Христово!"}
{"url": "https://offnews.bg/obshtestvo/patriarh-neofit-dnes-bozhieto-obeshtanie-i-drevnite-prorochestva-se-s-702199.html", "text": "Публикуваме без редакторска намеса словото на Негово светейшество Патрирах Неофит за Възкресение Христово:УВАЖАЕМИ Г-Н ПРЕЗИДЕНТ, ВАШЕ ВЕЛИЧЕСТВО,ВАШИ ПРЕОСВЕЩЕНСТВА, БОГОЛЮБИВИ ОТЦИ,ОБИЧНИ В ГОСПОДА БРАТЯ И СЕСТРИ,ХРИСТОС ВОСКРЕСЕ!В утрото на Пасха, когато из цялото творение се разнася светлата и радостна вест за Христовото Възкресение, приветствам и поздравявам всички вас, верни чеда на светата Църква, които изповядвате Христа Спасителя и живеете с вярата в Него, пазите спасителните Му заповеди и Неговия Нов Завет, който е Завет на любовта и на Божието всеопрощение. Това ни засвидетелства Сам Бог, когато изпрати в света Своя Единороден Син, за да „подири и спаси погиналото“ (Мат. 18:11), да възстанови нарушената някога поради непослушанието на праотците пълнота на нашето богообщение и да възстанови богосиновството, заради което промислително Бог ни бе призовал към живота в дните на Сътворението.В този ден на тържеството на Живота радостта ни е пълна и от нищо непомрачена, защото днес Божието обещание и древните пророчества се сбъдват. Христос възкръсва „според Писанията“(1 Кор. 15:4), „както беше казал“ (Мт 28:6), а с това възкресява и възстановява падналия някога човешки образ в неговата първозданна чистота, властно въздигайки го отдясно на Отца, в Царството на светлината и вечния живот. Вече никой не трябва да се бои от смъртта, „понеже Спасовата смърт ни освободи от нея… и вече ни един мъртвец няма в гроба“ (из „Похвално слово за Пасха“ на св. Йоан Златоуст).Пребъдвайки неизменно в тази радост и в това истинско Тържество на тържествата, днес ние отново ликуваме и, заедно с цялата Църква и цялото творение, пеем победната песен: „Христос възкръсна от мъртвите, със смъртта си смъртта потъпка и на тия, които са в гробовете, живот дарува!“ (Тропар на Пасха). Дарува ни онова, което единствен Той можеше да ни подари, защото „в Него имаше живот“ (Иоан 1:4) и затова всеки, вярващ в Него и спазващ Неговия Нов Завет на любовта, също има живот. Защото черпи не от пресъхнал извор, а от Самия Извор на вечния живот, от хляба на живота, от живия хляб, „слязъл от небето“, Който отдаде Себе Си „за живота на света“ (Иоан 6:48-51).От този непресъхващ божествен Извор черпим и ние днес, и прославяме Подателя на живота, Който тридневен възкръсна от мъртвите, посрами цялата сила на злото и ни посочи пътя на вечния живот. Нека следваме този път, защото в неговия край ни очакват радостта от срещата ни с Христос и венецът на живота, който „Господ е обещал на ония, които Го обичат“ (Иак. 1:12).Благодатта и мирът на Възкръсналия от мъртвите Господ и Спасител наш Иисус Христос и общението в Светия Дух да бъдат с всички нас!Христос воскресе!", "date": "2019.04.28", "title": "Патриарх Неофит: Днес Божието обещание и древните пророчества се сбъдват"}
{"url": "https://offnews.bg/futbol/mesi-veche-ima-10-titli-ronaldo-pak-chukna-600-gola-702188.html", "text": "Лионел Меси и Кристиано Роналдо не спират да радват феновете си с нови постижения. Суперзвездата на Барселона стана първият футболист в клубната история, спечелил 10 титли на Испания. Именно Меси бе герой за каталунците снощи, вкарвайки единственото попадения в мача срещу Леванте.За 90 години в испанския футбол само двама играчи са печелили 10 титли преди Лео. Точно толкова трофеи в първенството има Хосе Мартинес, а с 12 титли е Пако Хенто, пише вестник \"Спорт\".Роналдо пък постигна нещо уникално, отбелязвайки своя гол №600 на клубно ниво в 235-ото Дерби на Италия между Интер и Ювентус снощи.Сега пред португалеца предстои ново предизвикателство. Звездата на \"бианконерите\" се цели в голмайсторския приз на Серия А и ако успее да го постигне, ще се превърне в първия футболист, ставал голмайстор във Висшата лига, Ла Лига и италианското първенство.За по-любопитните трябва да отбележим, че португалецът изпревари големия си конкурент Меси в отбелязването на 600 гола. Попадението на аржентинеца срещу Леванте снощи е под номер 598.", "date": "2019.04.28", "title": "Меси вече има 10 титли, Роналдо пък чукна 600 гола"}
{"url": "https://offnews.bg/sviat/tciklonat-kenet-zalichi-ot-kartata-tceli-sela-v-mozambik-702189.html", "text": "Циклонът Кенет е заличил от картата няколко села в Мозамбик, съобщава Би Би Си.Той удари страната в четвъртък с ветрове със скорост 220 км/ч, предизвика свлачище, което е отнесло всичко по пътя си, констатира официален представител на ООН.Най-малко четирима са загинали.Доскорошните села сега изглеждат като поле, през което е минал булдозер, описва останалото спасител.Бедствието се случва само месец след циклона Идай, който уби 900 души в три държави, включително Мозамбик.", "date": "2019.04.28", "title": "Циклонът Кенет заличи от картата цели села в Мозамбик"}
{"url": "https://offnews.bg/obshtestvo/versaj-se-zavrashta-po-epic-drama-s-vtori-sezon-video-i-galeria-702041.html", "text": "Дръзнете в тъмната страна на Версай…Всяка неделя в 22:00 от 5 май новият драматичен канал  ни пренася в света на властта, интригите, похотта и войните с втория сезон на \"Версай\".Само няколко месеца след смъртта на Хенриете, Луи изглежда е приключил със скръбта и е преодолял болката си, но все пак ще му е нужно време, за да стъпи отново на краката си.В този сезон, Луи XIV е завършил първия етап от амбициозния си план. Точно като Цар Мидас, обаче, който научава урока си по трудния начин, той ще разбере, че трябва да внимаваш какво си пожелаваш. Абсолютната власт води със себе си и огромни отговорности... особено за толкова млад човек. Понякога властта е тежко бреме. Да станеш капитан е едно, да управляваш кораба – съвсем друго.Вътре в затвора от злато, в какъвто се е превърнал Версай, нещата вървят добре. С новите фигури в двора, нови съюзи се създават, но и нови заплахи избояват... а дамите вдъхват свежест на двореца. Мадам де Монтеспан е новата фаворитка на краля. Изкачвайки се уверено по стълбицата, сега тя има значителна позиция в двора. Ексцентричната и огнена Палатин, бъдеща съпруга на Филип; виртуозната, но темпераментна Мадам Скарон; и кралица Мария-Тереза, готова да контраатакува като свика поддръжниците на каузата си.В очите на кралицата (а и на някои други), дворът е в стремглав упадък, а нещата само се влошават. Гангрената на аморалността се разпространява с всеки изминал ден. Фабиен Маршал вижда надвисналата заплаха над краля и двореца му; защото ако Версай се огъне под тежестта, цяла Франция ще бъде пометена при този срив.Фабиен се бие на всички фронтове и задачата му съвсем не е лесна. Придворни се стичат във Версай. Точно тогава избухва скандалът. Отравянията стават разменна монета в двора: решение, което все повече и повече хора избират, за да разчистят съперниците от пътя си. Това част от упадака, който разяжда Версай, ли е или има по-сложна коспирация зад дворцовите стени? Дали мечтата на един монарх няма да се окаже неговата гибел?", "date": "2019.04.28", "title": "'Версай' се завръща по Epic Drama с втори сезон (видео и галерия)"}
{"url": "https://offnews.bg/tenis/maria-sharapova-shte-bade-testvana-za-doping-702177.html", "text": "Името на Мария Шарапова е включено в списъка за допинг тестове на Международната федерация по тенис за 2019 година. Това съобщиха за ТАСС от пресслужбата на ИТФ.В списъка на федерацията за тази година фигурират 249 тенисисти. Най-много са представителите на САЩ - 28, сред които са сестрите Серина и Винъс Уилямс.В списъка има също 17 французи и 14 испанци, а от Русия ще бъдат тествани 13 тенисисти. През март 2016 година в допинг пробата на Шарапова беше открито забраненото вещество мелдоний и тя беше наказана с лишаване от състезателни права за две години. След това Шарапова обжалва санкцията си пред Спортния арбитражен съд (КАС), които намали срока на 15 месеца.", "date": "2019.04.28", "title": "Мария Шарапова ще бъде тествана за допинг"}
{"url": "https://offnews.bg/112/spasiha-dvama-izraelski-turisti-otkriha-gi-izmraznali-v-rila-702187.html", "text": "Двама израелски туристи са спасени тази нощ край Седемте рилски езера. Те са се изгубили заради лошото време и са открити измръзнали. Туристите са бедствали, заради невъзможността да се придвижват. Състоянието им вече е добро, съобщи БНТ. Тежката акция на спасителите от дупнишкия отряд е приключила в 4 ч тази сутрин. Днес условията за туризъм в планините са добри, информират от ПСС.", "date": "2019.04.28", "title": "Спасиха двама израелски туристи, откриха ги измръзнали в Рила"}
{"url": "https://offnews.bg/drugi/zlato-za-maria-grozdeva-i-sedmo-klasirane-na-olimpiada-702179.html", "text": "Мария Гроздева постигна пореден успех в своята кариера, след като спечели златния медал в дисциплината 25 метра спортен пистолет на състезанието за Световната купа по спортна стрелба в Пекин, Китай. Президентът на Български стрелкови съюз (БСС) влезе с 6-ти резултат на финала (587 т.), а Моника Карш от Германия бе лидер с 593 т. - една точка под световния рекорд на друга българка - Диана Йоргова.На финала обаче Гроздева бе абсолютно безпощадна и с резултат от 36 точки стигна до победата. На второ място остана унгарката Вероника Майор с 35 т. а трета Анна Коракаки от Гърция с 30 т. Освен златния медал Мария Гроздева си спечели и билет за Олимпийските игри в Токио през 2020 година. Това ще бъдат седмите игри в кариерата ѝ, в които тя е завоювала два златни и три бронзови медала.Останалите ни състезателки Антоанета Бонева е 18-та с 582 т., а на 44-то място е Мирослава Минчева с 574 т.", "date": "2019.04.28", "title": "Злато за Мария Гроздева и седмо класиране на Олимпиада"}
