{"url": "https://offnews.bg/politika/parlamentarna-komisia-odobri-promeni-v-zakona-s-koito-kolanite-v-avto-687496.html", "text": "Парламентарната комисия по регионална политика, благоустройство и местно самоуправление прие днес промени в Закона за пътищата, според които коланите за пасажерите в автобусите стават задължителни.Според гласуваните промени в парламентарната комисия, видеорегистраторите, които ще снимат както движението по трасето навън, така и какво се случва вътре в автобуса, също стават задължителни.Одобрените днес текстове в Закона за пътищата се отнасят за автобуси, превозващи пасажери на разстояние повече от 30 километра и по републиканската пътна мрежа.Очаква се промените в Закона за пътищата да бъдат гласувани в пленарна зала до края на седмицата.", "date": "2018.09.04", "title": "Парламентарна комисия одобри промени в закона, с които коланите в автобусите стават задължителни"}
{"url": "https://offnews.bg/112/edin-zaginal-i-dvama-raneni-pri-tezhka%c2%a0katastrofa-kraj-grad-slivo-pol-687497.html", "text": "Мъж загина, а двама души са тежко ранени при катастрофа на пътя Русе-Силистра, в участъка между село Сандрово и град Сливо поле. Сигналът за катастрофата е подаден в 20:42 ч.Блъснали са се два автомобила БМВ.Веднага след сблъсъка една от колите се е възпламенила, а шофьорът й е загинал на място.Другата кола е излетяла в крайпътна нива.Двама души, сериозно пострадали при катастрофата, са настанени в болница в Русе.Пътят в района на инцидента е затворен. Движението се осъществява по алтернативен маршрут и се регулира от екипи на полицията.", "date": "2018.09.04", "title": "Един загинал и двама ранени при тежка катастрофа край град Сливо поле"}
{"url": "https://offnews.bg/112/15-godishno-momiche-e-blasnato-i-ubito-na-peshehodna-pateka-v-gorna-or-687499.html", "text": "15-годишно момиче блъснато и убито на пешеходна пътека в Горна Оряховица във вторник вечерта.Детето е пресичало улицата, за да стигне до дома си. То е блъснато от автомобил на частна охранителна фирма. Загинало е на място, съобщава Нова телевизия.Полицията разследва трагичния пътен инцидент.По неофициална информация шофьорът не е употребил алкохол или наркотици.", "date": "2018.09.04", "title": "15-годишно момиче e блъснато и убито на пешеходна пътека в Горна Оряховица"}
{"url": "https://offnews.bg/futbol/levski-obiavi-zaguba-i-dalgove-ot-18-3-miliona-leva-687482.html", "text": "Столичният клуб Левски е на загуба от близо 1 милион лева за 2017 година, стана ясно от провелото се днес на \"Герена\" Общо събрание на акционерите в клуба.Доклад за финансовото състояние на \"сините\" бе представен от изпълнителния директор Красимир Иванов, който обяви минус от 860 000 лева за миналата година.Общите задължения на ПФК Левски са на стойност 18,3 милиона лева. Информацията за запорирани сметки на клуба беше отхвърлена от Красимир Иванов.\"Задълженията на Левски не са тайна. Те са публикувани в Търговския регистър и са достъпни за всички. В края на миналата година възлизат на 18.3 милиона лева. Повечето от тях са за новия сектор “А” на “Герена”. Надявам се в най-кратки скорове да ги намалим драстично. Нашата цел е да ги приведем в поносими граници, за да може да бъдем спокойни.Общото събрание продължи толкова дълго, тъй като всеки един човек в залата имаше какво да каже”, каза шефът на “сините”. На събранието присъстваха още собственикът Спас Русев, който разкри, че е бил готов да дава заплата от 60 000 евро на бившия треньор на тима Станимир Стоилов, но хасковлията така и не се е върнал.На събранието стана ясно, че легендата Кирил Ивков остава член на Надзорния съвет въпреки подадената оставка.", "date": "2018.09.04", "title": "Левски обяви загуба и дългове от 18,3 милиона лева"}
{"url": "https://offnews.bg/politika/poddrazhnitci-na-bosia-iskaha-da-napraviat-grazhdanski-arest-na-zame-687481.html", "text": "Около 10 души опитали да влязат в Министерството на транспорта, информационните технологии и съобщенията, но били спрени от полицията.Това съобщиха за OFFNews от пресцентъра на МВР. Според полицията хората не били допуснати до сградата на министерството. От ведомството пък повикали полиция, която предупредила гражданите, че не могат да влизат в министерството без предупреждение. По-рано Агенция „Фокус“ съобщи, позовавайки се на източници от министерството, че гражданите, които имали агресивно поведение, са нахлули в министерството. По-късно обаче полицията ги разпръснала. Към момента от Министерството на транспорта, информационните технологии и съобщенията не съобщават за случая и не е ясно кои са гражданите, опитали да влязат в сградата на ул. \"Дякон Игнатий\" в столицата.От страницата във  става ясно, че поддръжници на Николай Колев, който 81 дни гладуваше в знак на протест срещу корупцията в транспортното министерство, са искали да осъществят \"граждански арест\" на зам.-министър Ангел Попов.Акцията е срещу купуването на шофьорски книжки. Полицаи обсадиха сградата и съпроводиха протестиращите, задържани от групата няма, съобщава bTV.Преди ден Николай Колев - Босия пусна в блога си Отворено писмо до българските граждани по цял свят и до българските институции, в което се казва: Мнозина ме питат как ще продължа оттук-нататък. Въпросът ми звучи странно, защото аз не съм променил курса си към изискване на цялостна промяна на обществото, макар и не сега и веднага. Това е един бавен процес, който изисква време, организация и стратегия. В крайна сметка не се знае колко дълго ще живея.Ще се опитам съвсем кратко да изредя целите, задачите и последователността на това, което имам твърдото убеждение, че трябва да бъде направено.1. Да се премахне по най-бързия и радикален начин излишната и даваща възможности за шикалкавене институция Велико народно събрание /ВНР/ Чл.1. 1. България е република с парламентарно управление.Чл. 2 Цялата парламантарна власт произтича от народа. Тя се осъществява от него непосредствено и чрез органите, предвидени в тази Конституция.Чл. 3 Никоя част от народа, политическа партия или друга организация, държавна институция или отделна личност не може да си присвоява народния суверенитет. !!!Това ми дава основание да приема, че един референдум може да отмени тази ненужна и остаряла форма на управление, наречена ВНР, понеже тя е функция на суверена. Не може орган, избран от суверена да има повече права от самия суверен. Достатъчен е един-единствен въпрос в референдума \"Искате ли да бъде премахната институцията ВНР , а функциите и да се поемат от ОНС /Обикновено народно събрание/. Това е много важен момент, тъй като по този начин ще бъдат спестени много време, усилия и пари.2.Да се започне спешна работа за създаване на работеща истински независима и справедлива Съдебна система, Прокуратура и разследващи органи, които да гарантират бързо, ефективно и справедливо да бъдат разглеждани и решавани фазите на цялостния съдебен процес.3. Незабавно започване на реална децентрализация на Изпълнителната власт. На практика държавата има две основни функции, които произтичат директно от задълженията и. Това е Националната сигурност и Външните работи. Всичко останало може само да бъде надзиравано и в някаква степен контролирано от Изпълнителната власт. Това трябва да бъде за сметка на огромния държавен апарат, който е негоден, неефктивен, излишен и дори вреден за страната. За държава като нашата и работещ административен апарат не трябва да надвишава 40-50 хил. администратори.4. Да се освободи бизнеса от държавна опека и пряка намеса чрез създаване на Закон за браншовите и териториални камари, които да решават всички въпроси, свързани с бизнеса, разрешителни, текущи въпроси и особено създаването към тях на кредитни кооперации за насърчаването, финансирането и контрол.5. Да се гарантират правата на медиите да не могат да бъдат манипулирани, заплашвани, санкционирани и закривани от собствениците без съдебно решениеА сега да преминем към най-непосредствените действия, които трябва да се направят:1. Да се изиска незабавно концепцията на новия директор на ИА \"АА\" /Изпълнителна агенция \"Автомбилна администрация\" Рановски, ако той изобщо има такава и да се разгледа публично, но бързо и експертно. Да се освободи незабавно зам. министър Ангел Попов /Геле Линейката/, тъй като е подсъдим и му е дадена противоправната възможност да укрива уличаващи го доказателства и властта да принуждава свидетели да променят показания или да се откажат да свидетелстват. Незабавно! Същото се отнася и до неговия заместник Дамян Войновски. Да бъдат освободени дисциплинарно по административен ред уличените 12 служители, които бяха уличени в създаването на ОПГ /Организирана престъпна група: от Специализираната прокуратура, ГДБОП и Главния прокурор чрез неговата говорителка. Небивалиците, които се говорят, че \"съдът ги бил върнал на работа\" са смехотворни и показват едно дълбоко невежество. Същото си отнася и за служителите по места. Специализираните съдилище не мога да възстановяват на работа. Те могат или да съдят-или да не съдят, но не и да възстановяват на работа. На работа възстановяват единствено административните съдилища.2. Да се потърси незабавно сметка на централната изпълнителна власт за цялостната корупция в МТИТС, вследствие на което се избиват, раняват, осакатяват физически и психически десетки хиляди българи годишно Същото се отнася и за останалите министерства и ведомства на нейно подчинение. На практика и чисто нормативно по закон те станаха съучастници в това страшно продължаващо престъпление. Социологичните проучвания категорично доказват това.3. Да се поиска незабавно отговорността на НС по същите причини и със същите обвинения за толериране на този тежък геноцид, с отказа си толкова време да отказва да изпълни Конституцията и закона. Изключително ниското доверие в него и невероятно високото недоверие са достатъчно основание да се поиска саморазтурването му, за да не се стигне до неговото разтурване от улицата с подкрепата на европейските институции.4. Главният прокурор да си направи един светкавичен анализ и да предприеме решителни и адекватни мерки за борба с престъпността. В противен случай неговата оставка ще бъде незабавно и решително поискана и взета!Накрая искам да кажа, ча аз и моите съмишленици сме твърдо убедени да използваме всички законови мерки, дори неконвенцианални, за да променим това статукво, което ни обрича на безбъдеще и закриване на държавата. Ние искаме да изиграем очистващата роля на Английска сол /Магнезиев сулфат/, за да очистим държавните институции и целия държавен апарат от това, което се е събрало в държавния тракт.Предупреждаваме ви, да не си играете с огъня и да направите така, че да се превърнем в Бертолетова сол! /Калиев хлорат/. ", "date": "2018.09.04", "title": "Поддръжници на Босия искаха да направят 'граждански арест' на заместник на Московски (видео)"}
{"url": "https://offnews.bg/politika/narodnoto-sabranie-prie-doklada-na-ban-za-2017-g-687472.html", "text": "През 2017 г. в БАН са работили 2683 учени на академична длъжност. Публикационната активност включва 3391 в международни рефенирани списания, което е нарастване с 10% спрямо предходната година и е почти 60% от всички български публикации.Това става ясно от годишния доклад за дейността на Българската академия на науките през 2017 г., който беше приет днес от Народното събрание.В доклада се посочва още, че бюджетната субсидия на Акадамията през 2017 г. е 78 млн. 854 хил. лв. Почти цялата субсидия се изразходва за заплати, за осигурителни вноски, за обезщетения и за стипендии.Собствените приходи и трансфери през 2017 г. са 51,9 млн. лв. Те се формират от договори по международни програми и споразумения, от договори с министерства и ведомства, с български и чуждестранни фирми, от продажба на продукция, услуги и дарения.Председателят на БАН Юлиан Ревалски информира, че финансовият отчет за 2017 г. е заверен за пета година без никакви забележки от Сметната палата, което се случва на много малко организации в страната.В доклада се изразява загриженост, че в БАН не постъпват достатъчно млади учени и че за разлика от свои аналози в Западна Европа, Академията работи в режим на прегряване с близо 40% привлечено външно финансиране по приложни задачи, което ограничава развитието на фундаментални дисциплини и класически науки.Юлиан Ревалкси заяви, че наградите на МОН, които се връчват ежегодно, показват, че потенциалът в БАН е на изключително високо ниво. Пет от наградите отидоха при учени от БАН, посочи той.Председателят на Академията каза още, че се наблюдава устойчиво развитие на публикационната дейност, както и участието в научни форуми, изследователски проекти.Народният представител от БСП Анелия Клисарова посочи, че за 26 години младите служители, постъпили в БАН, са двама, а учените над 65 години са 212.Станислава Стоянова от ГЕРБ бе категорична, че приоритет на управляващото мнозинство е финансирането на научните дейности да достигне увеличение от 1,5% от брутния вътрешен продукт.", "date": "2018.09.04", "title": "Народното събрание прие доклада на БАН за 2017 г."}
{"url": "https://offnews.bg/drugi/da-mrazim-ili-obichame-maks-verstapen-687415.html", "text": "Младият бунтар на Формула 1 Макс Верстапен набира все по-голяма популярност сред феновете на моторните спортове. Мнението за него обаче е повече от противоречиво, тъй като пилотът на Ред Бул Рейсинг определено демонстрира тотално неуважение към опоненти и ръководство в най-гледаната автомобилна надпревара.Какво е положителното от това? По-възрастните фенове на Формула 1 вероятно се досещат. Историята на този спорт помни велики имена, като Джеймс Хънт, Йохан Ринт, Джаки Икс, Ники Лауда и още много други, които за времето си бяха бунтарите, лошите момчета, гладиаторите и много от състезанията, в които са участвали, са били свързани със скандали. Да вземем един пример от белгиийския пилот, който стана известен с прякора \"Бебешкото лице\". През 1971 година по време на Гран При на Белгия състезатели се обединяват и решават да саботират състезанието заради лошите условия на пистата, която застрашава тяхната безопасност.Всички били в покоите си, извън болидите, на сянка, криейки се от горещото слънце. На фона на цялата тишина внезапно един двигател озвучил целия район. Всички пилоти си казали \"Това трябва да е Икс\". Така и било. Без да говорят каквото и да било, останалите състезатели се качили в колите си и започнали да опознават пистата, a механиците обединили сили и собственоръчно започнали да ремонтират счупените мантинели и всички други недостатъци на трасето.В този смисъл различните винаги са били интересни, различните винаги са привличали вниманието на феновете със своите индивидуалности и качества. Логиката сочи, че младият Верстапен може да се определи като типичен бунтар в съвременната Формула 1.Тази неделя той отново попадна в полезрението на ръководството на FIA, след като не остана доволен и не се съгласи с наказието от 5 секунди, което получи за инцидента с Валтери Ботас в Гран При на Италия. Двамата водеха сериозна битка за третото място, когато пилотът на Мерцедес атакува в последните обиколки, но бе затворен от съперника си, удариха се леко и финландецът продължи направо.Верстапен получи наказание от 5 секунди, заради което се лиши и от 4-ото място. Това доведе до много нецензурни реплики от белгиеца по адрес на стюардите. Сега ще последват много отрицателни, но и много положителни реакции за постъпката му, тъй като безспорно е, че хората обичат, когато се хули някое ръководство. Факт.Спортът има нужда от такива като него. Те са обичани и мразени, победители и катастрофирали. Сега Макс трябва да спечели титла, за да се нареди до онези имена, които бяха споменати и да намери мястото си сред онези бунтари, лоши момчета и гладиатори. ", "date": "2018.09.04", "title": "Да мразим или обичаме Макс Верстапен"}
{"url": "https://offnews.bg/politika/deputatite-othvarliha-iskaneto-na-valeri-simeonov-da-se-pushi-na-zakri-687483.html", "text": "Народното събрание отхвърли измененията в Закона за здравето, които предвиждаха разрешаването на тютюнопушенето на закрити обществени места в обособени за това територии.Законопроектът беше отхвърлен с 69 гласа \"против\", 25 гласа \"за\" и 45 \"въздържал се\".Депутатът от \"Обединени патриоти\" Георги Колев поясни, че целта на този закон е да направи така, че да защити непушачите и хората, които са пасивни пушачи.Колев посочи още, че със закона ще се увеличи приходната част:Пенчо Милков от БСП бе категоричен, че в Закона за здравето има изключение за забрана на тютюнопушенето и това води до девалвиране и до практическото и премахване. ", "date": "2018.09.04", "title": "Депутатите отхвърлиха искането на Валери Симеонов да се пуши на закрито"}
{"url": "https://offnews.bg/ikonomika/remont-zadrasti-trakia-kraj-novi-han-687486.html", "text": "Заради ремонт движението по магистрала \"Тракия\" временно е ограничено край Нови хан.Скоростта е ограничена на 50 км в час и няма обозначителна табела за ремонтни дейности, алармираха пътуващи по магистралата. Задръстването е голямо.В началото на август от АПИ обявиха, че започват ремонтни дейности от км 10 до км 11, в посока Бургас. ", "date": "2018.09.04", "title": "Ремонт задръсти Тракия край Нови хан"}
{"url": "https://offnews.bg/kultura/mechkata-i-drugi-razkazi-nepozhelana-i-natrapena-kato-samia-zhivot-687489.html", "text": "Утре ще излезе книгата на мразения и презиран Калин Терзийски.В нея ще можете да прочетете как авторът се целува с мечка, пари се на чайник, танцува с бели китове и пие джинджифилов сок в несметни количества. Също така ще се срещнете с историите от неговия живот. Неговите мисли и страдания. Също така и радости, но радостите са сведени до минимум, защото така е в живота.Ако искате да го напсувате или прокълнете, не си купувайте книгата. Все още псуването е без пари. Ако искате да помислите, по-добре си я купете. Мисленето винаги е свързано с непредвидени разходи.Та така… „Мечката и други разкази“ идва.  от 19.00 ч. в клуб „Алкохол“ под Столична библиотека на площад „Славейков“. За хейтърите ще добавя: По-добре в „Алкохол“, отколкото във „Вазелин“.„Мечката и други разкази“. Непожелана и натрапена като самия живот.", "date": "2018.09.04", "title": "Мечката и други разкази - непожелана и натрапена като самия живот"}
{"url": "https://offnews.bg/112/v-politciata-v-kardzhali-arestuvaha-s-podkup-sluzhitel-na-grupa-migrat-687487.html", "text": "В полицията в Кърджали днес е проведена операция на служители от дирекция „Вътрешна сигурност“ в МВР.В момент на получаване на подкуп от български гражданин с двойно гражданство е задържан служител на група „Миграция“ в областната дирекция.Образувано е следствено дело под наблюдението на прокурор от Окръжна прокуратура, съобщават от пресцентъра на МВР.", "date": "2018.09.04", "title": "В полицията в Кърджали арестуваха с подкуп служител на група Миграция"}
{"url": "https://offnews.bg/kultura/izleze-tcarkovniat-kalendar-za-2019-video-687484.html", "text": "В храмовете, манастирите и прицърковните книжарнии и магазини може да откриете църковния календар за 2019 г., информират от Българската патриаршия.В него са поместени църковните и официалните празници, както и информация за църковния брак, основни молитви и др.По традиция на първите страници на календара е отпечатано посланието на Негово Светейшество Българския патриарх Неофит за 2019 г.Тази година на корицата на календара е Зографският манастир, който през 2019-а чества 1100 години от своето основаване.Единичната цена на църковното календарче е 1.50 лв.", "date": "2018.09.04", "title": "Излезе църковният календар за 2019 (видео)"}
{"url": "https://offnews.bg/112/padashti-kamani-obarnaha-kola-v-kresnenskoto-defile-687490.html", "text": "Падащи камъни обърнаха кола в Кресненското дефиле днес следобед.Катастрофата е станала малко след Кресненските ханчета, съобщава агенция БГНЕС.От десния скат са паднали камъни. Шофьорът на служебен автомобил е направил рязка маневра, за да избегне камъните. Автомобилът се е преобърнал по таван.Шофьорът има рани по ръцете, превързан е на място.", "date": "2018.09.04", "title": "Падащи камъни обърнаха кола в Кресненското дефиле"}
{"url": "https://offnews.bg/koloezdene/viviani-s-vtora-etapna-pobeda-na-vueltata-687494.html", "text": "Италианецът Елиа Вивиани от отбора на Quick-Step Floors постигна втора етапна победа в тазгодишното издание на колоездачната Обиколка на Испания и общо шеста в големите обиколки през 2018 година.Вивиани, който спечели четири етапа в Обиколката на Италия, триумфира в десетия основно равнинен етап на Вуелтата от Саламанка до Фермосейе, като преодоля дистанцията от 177 километра за 4:08.08 часа. Той изпревари във финалния спринт Петер Саган (Словакия; Бора) и сънародника си Джакомо Ницоло от Trek-Segafredo.Водачът в генералното класиране Саймън Йейтс (Великобритания; Mitchelton-Scott)) имаше проблеми със спукана гума, но успя да навакса и завърши в основната група. Така Йейтс запази лидерската си позиция с общо време 41:03.00 часа, като остана със секунда аванс пред представителя на домакините Алехандро Валверде от Movistar Team.Трети на 14 секунди остана колумбиецът Найро Кинтана (Movistar Team), който също трябваше да сменя спукана гума по време на етапа, но не допусна допълнително изоставане. С второто си място днес Саган излезе начело в класирането за зелената фланелка. Той събра 83 точки и поведе с две пред Алехандро Валверде.", "date": "2018.09.04", "title": "Вивиани с втора етапна победа на Вуелтата"}
{"url": "https://offnews.bg/obshtestvo/pametnik-na-pencho-kubadinski-v-loznitca-niama-da-ima-demontirat-go-687485.html", "text": "Паметник на члена на Политбюро на БКП Пенчо Кубадински в родния му град Лозница няма да има.Това съобщи писателят Захари Карабашлиев на страницата си във фейсбук. Вчера Общинският съвет е отменил решението, с което разрешава издигането и поставянето на бюста, като се мотивира със Закона за обявяване на комунистическия режим в България за престъпен. Захари Карабашлиев е един от 24-мата интелектуалци, които се противопоставиха яростно на издигането на паметник на комунистическия деец. По повод паметника ДОСТ и НПСД пък обвиниха ДПС, че реабилитира \"дейци на възродителния процес\". В декларацията на ДОСТ, подписана от лидера Лютви Местан, се подчертаваше, че ДПС има мнозинство в общинския съвет в Лозница. Когато ДПС с фалш се разграничаваше от решението на общинските си съветници във Велинград, решението за поставяне на паметник на Пенчо Кубадински в Лозница е било взето. Отказаха се от паметна плоча на Атанас Семерджиев, за да поставят паметник на Пенчо Кубадински - цинизъм. Недоумение буди и фактът защо Областния управител на Разград Гюнай Хюсмен не направил необходимото, за да спре това позорно решение. И с двете решения ДПС заплю в лицето своите избиратели и жертвите на Възродителния процес, които разнася от година на година по партийно възпоменателни митинги на Демир Баба Текке, Джебел, Пристое… Защото именно по време на Майските събития са вземани тези позорящи паметта на жертвите решения, написаха от партията на Орхан Исмаилов и Касим Дал. Паметникът на Пенчо Кубадински в Лозница трябваше да бъде официално открит на 6 септември, но сега ще бъде демонтиран, решиха съветниците.", "date": "2018.09.04", "title": "Паметник на Пенчо Кубадински в Лозница няма да има, демонтират го"}
{"url": "https://offnews.bg/politika/oblastniat-upravitel-na-burgas-prati-v-sada-reshenieto-za-zastroiavane-687495.html", "text": "Областният управител на Бургас Вълчо Чолаков изпрати в съда решението на Oбщинския съвет в Царево за проект за застрояване на 22 декара в местността Силистар.Чолаков оспорва решението като незаконосъобразно. Той е пратил казуса със Силистар в съда \"след разпореждане на премиера Бойко Борисов и след като се е запознал със становищата на МРРБ, РИОСВ-Бургас и Окръжна прокуратура- Бургас\", съобщават от пресцентъра на областната управа.Мотивите на Областната администрация - Бургас са: \"разрешението за изработване на проект на план за застрояване за поземлен имот в местността „Силистар“ е дадено, без да са спазени законовите процедури. В конкретния случай имотът попада в границите на природен парк „Странджа“. При това обстоятелство е било необходимото проектът за устройствен план да бъде съгласуван с Министерство на околната среда и водите. Липсата на такова становище представлява съществено нарушение на Закона за устройство на територията (ЗУТ)\".В заповедта си областният управител дава и допълнителни аргументи за незаконосъобразност - за да се осигури необходимата инфраструктура за безплатен достъп до разположения в близост морски плаж, е необходимо изработването на парцеларен план за неурбазинизараните територии или регулационен план в урбанизирана такава. В случая решението на Общинския съвет Царево е за изработване на подробен устройствен план - план за застрояване за частен имот.", "date": "2018.09.04", "title": "Областният управител на Бургас прати в съда решението за застрояване на Силистар"}
{"url": "https://offnews.bg/temida/shofiorat-e-vinoven-ili-patiat-e-kalpav-nito-edna-ot-versiite-za-kata-687491.html", "text": "Разследването на катастрофата край Своге продължава по всички версии - както относно отговорността на шофьора на автобуса и на превозвача, така и относно състоянието на пътя и начина на изпълнението му, като фактор, допринесъл за произшествието. Това обявиха днес от пресцентъра на прокуратурата, като обобщиха \"осъществените досега действия по разследването на тежкото произшествие на пътя Своге – София\".Миналата събота при катастрофа на автобус край Своге загинаха 17 души. Днес апелативният съд  от 2000 лв. на шофьора на автобуса Григор Григоров.С постановление на главния прокурор разследването е възложено на Националната следствена служба. Сформирани са екипи от следователи, както и екип от наблюдаващи прокурори от Окръжна прокуратура София.До днес са проведени разпити на над 60 свидетели. Назначени са 22 експертизи, извършени са 7 огледа на местопроизшествието и е приобщена документация от над 120 класьора.Като свидетели са разпитани всички пострадали лица, чието здравословно състояние позволява това, всички членове на Държавната приемателна комисия за установяване на годността на строежа (пътя), служители на Агенция „Пътна инфраструктура“ (вкл. председателя на УС на АПИ и член на УС на АПИ, към момента, както и бивш председател на УС на АПИ).Разпитан е и министърът на регионалното развитие и благоустройството, който е предал за нуждите на разследването значителен обем относими документи. Проведени са разпити на управителя на дружеството, упражнявало строителен контрол на обекта, на управителя на дружеството, изготвило проектната документация, както и на упълномощения представител на ДЗЗД „ Трейс - Своге“. Проведен е разпит и на управителя на „ Мегаинвест холд“ ЕООД.Досега са назначени 20 съдебномедицински експертизи, включително експертиза за установяване на здравословното състояние и вида на телесната повреда на обвиняемия водач на автобуса, както и съдебно-химическа експертиза за определяне наличието алкохол и упойващи вещества на кръвните проби на обвиняемия.Назначена е и експертиза за установяване на техническата изправност на автобуса към момента на възникване на катастрофата, като при необходимост вещите лица ще ползват съдействие от представители на фирмата – вносител на тази марка автобуси.След първоначалния оглед на местопроизшествието (в деня на произшествието) там са извършени и 3 допълнителни огледа, при които са иззети веществени доказателства - сравнителни образци от пътната настилка и от мантинелата. Извършени са също 3 огледа на веществени доказателства – на двата леки автомобила, участници в ПТП, и на автобуса. Превозните средства са иззети още с първоначалния оглед.Изисканите и получени досега документи от органите на досъдебното производство са:- от Агенция „ Пътна инфраструктура“: всички документи в оригинал по възлагането и изпълнението на строеж: „Проект „България - Транзитни пътища V - ЛОТ 17“, рехабилитация на пътни участъци: път II – 16 „ Мездра- Елисейна“ от км 0+ 000 до км 22+ 544.90, път II – 16 „ Елисейна- Своге“ от км 22+ 544.90 до км 50 + 790л53, път II – 16 „ Своге- Нови Искър“ от км 50+790.53 до км 81 + 778.84 в трите му участъка;- от „Трейс Груп Холд“ АД: всички документи по изпълнението и разплащането на проекта, във връзка с участието им като партньори в ДЗЗД „ТРЕЙС – СВОГЕ“- изпълнител на обекта по договора;- от „ Мегаинвест холд“ ЕООД : същите документи по участието им посоченото ДЗЗД;- от Министерството на транспорта;- от Министерството на регионалното развитие и благоустройството;- от Началника на РПУ Своге;- от Изпълнителна агенция „ Автомобилна администрация“;- от „ Пътконсулт – 2000“ ЕООД: документи по строителен надзор.- от дирекция“ Национална система 112“- МВР- от кмета на Община – Своге;- от Областна дирекция на МВР София - сектор „ Пътна полиция“;- от Български институт по стандартизация;- от всички лечебни заведения, в които са настанени пострадалите лица и др.Изземването на относима документация продължава. Предстои назначаването на експертиза за съответствието на асфалтовата настилка и действителното състояние на пътя с установените изисквания и проектното задание, в хода на която ще бъдат изследвани иззетите при огледа проби /сравнителни образци/ от пътната настилка /състав, физикомеханични показатели, полируемост на твърдия материал и т. н./.Ще бъде назначена също и експертиза относно съответствието на мантинелата на пътя с установените стандарти, както и комплексна експертиза за причините за настъпилото произшествие. Експертизите относно състоянието и състава на пътната настилка и съответствието й със стандартите и заданието, както и относно съответствието на мантинелите на този път със стандартите за тях, ще бъдат възложени на вещи лица и съответни лаборатории, които не са в служебна зависимост с държавни органи /МРРБ, АПИ и др./ и не са свързани с търговски дружества, участвали в проектиране, изпълнение и надзор на пътния участък.", "date": "2018.09.04", "title": "Шофьорът е виновен или пътят е калпав? Нито една от версиите за катастрофата край Своге не е отпаднала"}
{"url": "https://offnews.bg/politika/prezidentat-na-india-dojde-shte-otkrie-pametnika-na-mahatma-gandi-s-r-687479.html", "text": "Президентът на Република Индия Рам Натх Ковинд ще бъде на държавно посещение у нас по покана на президента Румен Радев от днес до 6 септември. Той ще бъде придружаван от съпругата си Савита Ковинд.Перспективите за активизиране на политическия диалог, двустранното търговско-икономическо и инвестиционно сътрудничество и културния и образователен обмен се очаква да бъдат във фокуса на срещата на двамата президенти, съобщиха от Дондуков 2. Утре от 10.00 часа на площад „Св. Ал. Невски“ ще се състои церемонията по официалното посрещане на президента Ковинд и водената от него делегация. От 10.25 часа двете президентски двойки ще разговарят на „Дондуков“ 2, след което президентите Радев и Ковинд ще проведат среща „на четири очи“. От 10.50 часа ще започнат пленарните разговори между официалните делегации на България и Индия.В 11.35 часа в присъствието на двамата президенти в Гербовата зала на „Дондуков“ 2 ще бъдат подписани двустранни документи - Програма за сътрудничество в областта на науката и технологиите за периода 2018-2021 г.“, Меморандум за сътрудничество в областта на туризма и Меморандум за разбирателство между Индийския съвет за културни отношения и СУ „Св. Климент Охридски“ за гост-преподавател по хинди.Президентите Радев и Ковинд ще направят съвместни изявления за медиите от 11.45 часа.От 15.30 ч. индийският държавен глава Рам Натх Ковинд ще изнесе лекция в Аулата на СУ „Св. Климент Охридски“ на тема „Образованието като инструмент на промяна и общ просперитет“.В 16.30 часа двамата президенти ще закрият Българо-индийски бизнес-форум, който се състои в столичния „София хотел Балкан“.На 6 септември президентите на България и Индия ще открият в София паметник на легендарния водач на индийското движение за независимост Махатма Ганди. Церемонията ще започне от 11.00 часа в Южния парк в столицата.В рамките на визитата си в България държавният глава на Индия Рам Натх Ковинд ще проведе среща с министър-председателя Бойко Борисов. Двете президентски двойки ще посетят Националния исторически музей.Официалната делегация, водена от индийския президент, включва министърът на земеделието и селското стопанство Паршотам Рупала, членове на парламента на Република Индия.", "date": "2018.09.04", "title": "Президентът на Индия дойде, ще открие паметника на Махатма Ганди с Румен Радев"}
{"url": "https://offnews.bg/politika/borisov-se-pohvali-v-izrael-che-balgaria-uspeshno-spira-teroristite-p-687493.html", "text": "Необходимо е да обединим усилията си в областта на противодействието и пропагандирането на тероризма. България, като страна членка на НАТО и ЕС и като външна граница на Съюза, полага неимоверни усилия да противодейства на разпространението на радикални идеи.Това заяви министър-председателят Бойко Борисов по време на 18-тата годишна Световна конференция на Международния институт по контратероризъм в град Херцлия Питуах.Борисов твърди, че не само специални, но и успешни се оказват мерките на страната ни за спиране на придвижването на членове на терористични организации към Европа. Българският министър-председател заяви, че по времето на българското председателство на Съвета на ЕС са набелязани конкретни практически мерки за противодействие на чуждестранните бойци:„В контекста на географското положение и европейската перспектива на страните от Западните Балкани мерките ще имат положително влияние и върху страните от региона.“В речта си по време на конференцията в Херцлия Питуах българският министър-председател заяви, че службите за разузнаване и сигурност на България и Държавата Израел са постигнали изключителен синхрон в сътрудничеството помежду си: „Нещо повече, според оценките на ръководителите на българските служби, професионалните контакти с техните израелски колеги са на стратегическо ниво“.", "date": "2018.09.04", "title": "Борисов се похвали в Израел, че България успешно спира терористите по пътя им към Европа"}
{"url": "https://offnews.bg/obshtestvo/nov-mnogoetazhen-parking-shte-stroiat-v-bivshata-poligrafia-687442.html", "text": "Многоетажен паркинг за над 300 автомобила планира да строи новият инвеститор в емблематичния издателски комплекс \"Полиграфия\". В момента бившият Полиграфически комбинат е офис център с един работещ корпус и още един, чието откриване предстои. Там работят около 3000 служители. Откакто миналата есен в квартал \"Яворов\" (\"Иван Асен\") бе въведена зелена зона за паркиране, това възпрепятства много от работещите в офис център \"Полиграфия\" да ходят с автомобили на работа. В района почти липсват платени паркинги.Решението на инвеститора \"Алнуаими груп\" е да построи многоетажен паркинг на територията на бившия комбинат и по-точно на съществуваща в момента едноетажна постройка. Тя се намира срещу блокове 13, 14 и 77 в кв. \"Яворов\".Паркингът ще е за над 300 коли и ще може да се ползва както от служители на офис центъра, така и от външни автомобили, обясни пред OFFNews Веско Няголов - архитект на проекта. Сградата ще е на 4 нива. Входът ще е откъм ул. \"Николай Ракитин\", откъм единия край на комплекса, където сега има бариера и вътрешна уличка. Изходите ще са разсредоточени, като единият ще е при входа. Вторият ще е откъм ул. \"Река Осъм\". От една страна, това може да реши въпроса със задръстените от коли улици в района. От друга, жители изразяват притеснения, че новият поток ще затрудни движението в тесните еднопосочни улици. Изказват се и притеснения за сигурността, защото в непосредствена близост има училище и детска градина.\"Инвеститорът е получил виза за изграждане на паркинга, което ще реши много сериозния проблем с паркирането както този на офис-сградите, така и на района. По план на мястото, на което той иска да прави паркинг, е предвидено застрояване, от което той се отказва, за да реши въпроса с паркирането. Все още няма внесен проект\", уточниха за OFFNews от Столична община.В целия проект са спазени изискванията за озеленяване, вкл. за т.нар. вертикално озеленяване на фасадите, посочи арх. Няголов пред OFFNews.Заради значителния обществен интерес кметът на район \"Средец\" Мария Ачкова е внесла свое становище. Освен цитираните по-горе притеснения, тя посочва, че строежът е в близост до един от най-натоварените булеварди - \"Цариградско шосе\", и в точка с много лоши показатели за замърсяване на въздуха и нивата на шум. Кметът смята, че паркингът би допринесъл допълнително за замърсяването и шум за живеещите около входа и изхода. Увеличава се и опасността от инциденти с ученици, които се придвижват пеш в до домовете си или към спирката, намираща се точно след паркинга. Опасения за това е изказала и директорката на 12 СОУ, цитира кметът. Затова кметицата настоява при разглеждането на инвестиционното намерения да се уточнят ангажиментите за вентилация, пречистване на въздуха и намаляване на шума, организацията на движението и сигурността покрай училището.", "date": "2018.09.04", "title": "Нов многоетажен паркинг ще строят в бившата Полиграфия"}
{"url": "https://offnews.bg/politika/nfsb-ne-iska-ostavkata-na-volen-siderov-kato-predsedatel-na-parlamenta-687480.html", "text": "Не е имало искане за оставката на Волен Сидеров като председател на парламентарната група на \"Обединени патриоти\", заяви депутатът от НФСБ Борис Ячев пред журналисти в НС.Той поясни още, че липсата на декларация на \"Обединени патриоти\" от трибуната в Народното събрание не се дължи напрежение в коалицията:Борис Ячев посочи още, че днес е разговарял с Волен Сидеров:", "date": "2018.09.04", "title": "НФСБ не иска оставката на Волен Сидеров като председател на парламентарната група"}
{"url": "https://offnews.bg/kultura/film-razkazva-istoriata-na-naj-golemite-majstori-friziori-v-balgaria-687478.html", "text": "“Остриета” разказва за четирима майстори на българското фризьорско изкуство - работна група К.Е.Н.Т., или Кръстю Капанов, Евгени Петров, Недялко Недялков и Тодор Тошев. Решени да превърнат занаята си в изкуство в едно трудно за артистична изява време, те преминават през безброй предизвикателства, за да издигнат фризьорството в България по време на комунизма.Боя за коса, забъркана от кожарска боя и спирт, четка за коса, сглобена от вретено и игли, лак за коса от бира или лимонада - това са пособията, с които бъдещите майстори започват професионалния си път, за да стигнат до златни медали на най-големите световни състезания.Филмът е изграден от интервюта с героите, съчетани с архивни кадри от 1960-1980 г. Отвъд исторически разказ за развитието на фризьрството в България, “Остриета” е свидетелство за времето, в което К.Е.Н.Т. творят.Четиримата приятели споделят своите преживявания - лични и професионални - за това какво е да живееш под ограничаващ политически режим, който определя всеки аспект на съществуването. Земни и пълни с хумор, разказите им пресъздават предизвикателната реалност, в която са развивали своето изкуство.", "date": "2018.09.04", "title": "Филм разказва историята на най-големите майстори фризьори в България (трейлър)"}
{"url": "https://offnews.bg/obshtestvo/mvr-bilo-poslednata-institutcia-koiato-e-mogla-da-predotvrati-tragedi-687477.html", "text": "МВР е била последната институция, която е могла да предотврати катастрофата край Своге, при която загинаха 17 души. Това заявиха от Института за пътна безопасност. Днес беше представен докладът на неправителствената организация за състоянието на пътя, където стана катастрофата. Богдан Милчев от института каза, че докладът е изготвен на базата на документи, публична информация и на експертизата на членовете на института. Според Дияна Русинова, ръководител на екипа, работил по доклада, до катастрофата се е стигнало след поредица от пропуски - от проектирането, до ремонта на участъка и въвеждането в експлоатация на пътя. \"Последният орган, който е можел да предотврати нещо, е МВР, което също не е упражнило правомощията си и не е наложило санкции\", заяви Русинова.От публичните изказвания на министъра на вътрешните работи разбрахме, че имало 7 предписания нещата да бъдат поправени. Но дотам ли стигат правомощията на МВР, коментира Богдан Милчев, който е бивш шеф на КАТ София. По думите му, когато едно предписание не бъде изпълнено, МВР може да глоби собственика на пътя от 2 хил. до 7 хил. лв. МВР може да затвори и пътя, ако прецени, че е опасен.Освен лошото качество на настилката, са открити и поредица от пропуски по сигнализирането на пътя.Така например знакът А1, който сигнализира за опасен завой на дясно, не е поставен. Вместо него има пано с \"измислено от организатора на движението съдържание\". \"Такъв знак в нормативната документация не съществува. Това пано има някаква художествена стойност вероятно, но той на мен като шофьор не ми говори нищо\", обясни Русинова. Според нея паното по-скоро може да разсее шофьора, докато той се опитва да разчете какво искат да му каже.Направени са и няколко измервания за височината на знаците – вместо нормативно заложената височина от 2 метра, знаците са били поставени на височина 1.8 и 1.3 метра.  Минималното отстояние на еалстичната ограда от пътното платно трябва да е на минимум 50 см отстояние, а тя била на поставена на 20 см и дори навлизала на места с 6 см в него. Тротоарът, който би трябвало да е собственост на община Своге, в населено място вместо да бъде широк 1.5 м, той бил 111 см. ", "date": "2018.09.04", "title": "МВР било последната институция, която е могла да предотврати трагедията край Своге"}
{"url": "https://offnews.bg/drugi/grandiozno-krasi-georgiev-shte-biaga-55-chasa-za-detca-preborili-rak-687455.html", "text": "Ултрабегачът Краси Георгиев се изправя пред ново предизвикателство с благотворителна цел на 28 септември на Гребната база в Пловдив.Целта е да бъдат събрани средства, за да могат повече деца, справили се с онкологично заболяване, да имат достъп до повече спортни мероприятия.Краси Георгиев е впечатлявал с постиженията си на едни от най-трудните ултрамаратони в света, сред които определяният за най-тежък в света - Бедуотър 135 в Долината на смъртта в САЩ. Наред с предизвикателствата, Краси подкрепя и значими каузи. С последното си събитие “36 часа” той събра пари за 26 деца, преборили онкологични заболявания, които заминаха за “Игри за победители” в Москва, където спечелиха 27 медала.Предизвикателството “55 часа” ще се проведе в Пловдив със старт на Гребната база. Алеята около гребния канал е място, подходящо за практикуване на различни видове спортни активности - от бягане, през колоездене, до скейт- и лонгбординг. Пловдив пък има подходяща и развита инфраструктура за различни видове активности и всеки ще може да се присъедини към Краси, като го подкрепи в новото предизвикателство чрез любимия си спорт.", "date": "2018.09.04", "title": "Грандиозно: Краси Георгиев ще бяга 55 часа за деца, преборили рака"}
{"url": "https://offnews.bg/obshtestvo/tehnologii-v-uchilishte-badi-v-chas-a-ne-v-chat-687456.html", "text": "VIVACOM посреща месеца на учениците с атрактивните оферти за мобилни устройства, с които цели повече деца да получат достъп до съвременните технологии, за да ги използват за по-качествено образование.Според телекома технологиите могат да направят прехода от лятната ваканция към учебния процес много по-приятен и плавен. Освен за сърфиране в мрежата и забавление, те могат да бъдат полезен инструмент в обучението, като дават достъп на ученици, учители и родители до разнообразни дигитални източници на информация, интерактивни образователни платформи и приложения за по-лесно усвояване на уроците. Три модерни смартфона от семейството на Samsung ще предлага телекомът с отстъпки през септември. Добър помощник в учебния процес може да бъде и таблетът, който осигурява по-голям екран за гледане на видео уроци, например. Този месец VIVACOM дава избор между Samsung Tab A 10.1” – за 9,98 лв. на месец, Huawei Mediapad T3 8” за 4,98 лв. на месец и Lenovo Tab 4 7” – за 1,98 лв. на месец. И трите варианта са в комбинация с план i-Traffic L+, който включва 10 000 МВ на максимална скорост – достатъчно както за забавление, така и за обучение. За най-малките ученици и техните родители VIVACOM предлага три варианта на „умни” часовници Myki: Watch с цена от 1,98 лв. на месец, Touch – с допълнителна каишка за 3,98 лв. на месец и първият 3G модел - Junior с цена от 5,98 лв. на месец. И през септември VIVACOM продължава да се фокусира върху образованието в много направления – както чрез социално-отговорни кампании за дигитализация на българското училище като „Образование 4.0”, така и с продуктови и търговски оферти, улесняващи достъпа до качествено и модерно обучение. Телекомът предлага голямо разнообразие от устройства във всички ценови категории, за да даде възможност на повече деца да имат достъп до полезните технологии и съветва: „Бъди в час, а не в чат“.", "date": "2018.09.04", "title": "Технологии в училище? Бъди в час, а не в чат"}
{"url": "https://offnews.bg/kultura/prosto-spas-prikliucheniata-na-kiselia-zaek-izlizat-na-hartia-687459.html", "text": "Приключенията на киселия заек Спас оживяват на хартия. На 14 септември излиза комиксът на Стен Дамянов \"Просто Спас\" (Just Spas). Без значение дали се бори с билетчетата в градския транспорт, преспите по тротоарите, неспирния дъжд или с прищевките на дъщеря си, Спас е винаги готов да помогне на приятел. Дори и това да му коства връщане в родното село, където е вършил безброй пакости.Спас и неговият благ кум Страхил се отправят на приключение със стария си другар Бори. С Бори на тяхна страна идват и неговият Бог, Националната лотария и четирилистните детелини.На 16 септември от 13:30 ч. по време на Aniventure Comic Con 2018 г. в зала 1 на Интер Експо Център отговорникът за това крещящо създание с дълги уши, Стен Дамянов, ще представи книжното издание.", "date": "2018.09.04", "title": "Просто Спас: Приключенията на киселия заек излизат на хартия"}
{"url": "https://offnews.bg/futbol/nenuzhen-v-iuventus-stana-naj-visokoplateniat-futbolist-v-rusia-687457.html", "text": "Бившият полузащитник на Ювентус Клаудио Маркизио се превърна в най-високоплатеният футболист в руската Премиер лига, след като беше привлечен като свободен агент от Зенит Санкт Петербург.Италианецът си тръгна от Ювентус след изтичането на договора му, тъй като не влизаше в плановете на треньора Масимилиано Алегри. Той подписа за 2 години със Зенит, а заплатата му на сезон ще бъде 6,5 милиона евро на сезон.В Ювентус той получаваше приблизително 3,5 милиона и така може да се каже, че напускането на Торино поне няма да е болезнено за него от финансова гледна точка.До идването на Маркизио най-добре платеният играч в руското първенство отново беше футболист на Зенит - Леандро Паредес, който се разписваше срещу 5 милиона евро на сезон.Любопитното е, че Зенит все не е обявил трансфера на Маркизио, но молбата на клуба играчът да бъде картотекиран извън трансферния прозорец, беше удовлетворена от комисия към футболния съюз.", "date": "2018.09.04", "title": "Ненужен в Ювентус стана най-високоплатеният футболист в Русия"}
{"url": "https://offnews.bg/politika/ostavkite-na-ministrite-vlizat-v-parlamenta-drugata-sedmitca-687458.html", "text": "На заседание на председателския съвет в Народното събрание в понеделник ще бъдат обсъдени оставките на тримата министри, които бяха отстранени от постовете си след катастрофата край Своге. Засега трите оставки не са факт, тъй като те не са гласувани от депутатите. Процедурата ще бъде задействана следващия понеделник. По-рано днес лидерът на парламентарната група на ГЕРБ Цветан Цветанов допусна, че оставките може и да не бъдат одобрени от Народното събрание. Ако се гласуват оставките, тримата министри Нанков, Радев и Московски се връщат в парламента. Те са професионалисти, няма да бъдат изгубени за политиката, парламентът ще спечели с тях. Очакваме да видим какво ще се случи. Това каза в сутрешния блок на БНТ председателят на НС Цвета Караянчева.Не са обсъждани нови имена на министри, добави тя.Председателят на НС отбеляза, че стабилността на коалицията е гарантирана с мандата, който е даден от избирателите. Тя призна, че има проблем в комуникацията между коалиционните партньори и подобни разговори като този вчера, са оздравителни.Караянчева беше категорична, че няма правителствена криза. В новия политически сезон председателят на НС очаква решенията да се взимат динамично.Надявам се на бързи решения по заседанията на комисията, коментира Караянчева.", "date": "2018.09.04", "title": "Оставките на министрите влизат в парламента другата седмица"}
{"url": "https://offnews.bg/obshtestvo/stopani-masovo-ubivat-prasetata-si-v-silistrenski-sela-687464.html", "text": "Стопани масово убиват прасетата си в силистренски села. Причината е, че искат да избегнат възможността животните да бъдат евтаназирано заради опасността от африканска чума по свинете, съобщава bTV.„Вместо да правим лютеница, правим мас. Вместо да ядем печен пипер, ядем кебап”, описва Донка Михайлова от с. Ветрен.Хората с усмивка коментират, че неочаквано е настъпила \"Коледа посред лято\". Според местните власти обаче, това е най-практичното решение в момента.„Кметът на града ни се обади да предупредим хората от селата по граничната зона по Дунава, да вземем мерки да си изколят прасетата, защото при нас най-бързо може да се получи заразяването от чума”, коментира кметът на с. Сребърна Георги Иванов.Ивелин Статев, областен управител на Силистра, заяви, че така хората ще могат да си приберат животните във фризерите и да останат за тяхна консумация.В община Кайнарджа пък ловните дружинки вече подготвят ровове, където евентуално да се заравят животните, ако бъде открита зараза по тях.Междувременно днес се очаква да излязат първите проби за африканска чума, взети от прасетата в провадийското село Бозвелийско. То се намира в предпазната зона на огнището от болестта, разкрито в Тутраканци.Екипите на Българската агенция по безопасност на храните приключиха с вземането на пробите снощи. След това кръвните тестове веднага бяха изпратени в София. Изследвани са абсолютно всички прасета в селото с изключение на сукалчетата. Успоредно с това е извършено и преброяване на свинете, които са се оказали общо 85. При положителен резултат всички свине в селото ще бъдат умъртвени.", "date": "2018.09.04", "title": "Стопани масово убиват прасетата си в силистренски села"}
{"url": "https://offnews.bg/kultura/aleia-na-knigata-pristiga-na-vitoshka-na-11-septemvri-687475.html", "text": "Шестото издание нa „Алея на книгата“ започва на 11 септември.Официалното откриване на събитието е от 17:00 часа в Литературния кът на събитието, до паметника на Алеко Константинов на софийския булевард \"Витоша\".Пътуващото книжно изложение ще спре в центъра на София в пешеходния участък на булеварда - от пресечката с бул. „Патриарх Евтимий“ до ул. „Узунджовска“ и ще продължи до неделя, 16 септември, с работно време от 10:00 до 20:00 часа.В 23 шатри ще се разположат над 60 български издателства, а както всяка година, част от „Алея на книгата“ е и специалната сцена на Литературния кът - със специална културна програма, включваща премиери на книги, срещи с поети, писатели и преводачи, игри и работилници за деца.", "date": "2018.09.04", "title": "Алея на книгата пристига на 'Витошка' на 11 септември"}
{"url": "https://offnews.bg/politika/gerb-neudobna-koalitcia-sme-davame-otpor-na-populizma-687468.html", "text": "Знаем, че сме неудобна коалиция за опонентите си, защото съумяхме да дадем отпор срещупопулизма. Колкото по-дълго управляваме, толкова повече отговорности поемаме. Но именно зарадипостоянството ни да изпълняваме обещанията си сме ценени от хората. Това заяви председателят на ПГ на ГЕРБ Цветан Цветанов в словото си при откриването на новатапарламентарна сесия. В Декларация на ПГ ГЕРБ се казва:Есенната парламентарна сесия се открива при подчертано добра ситуираност на страната ни на европейската политическа сцена и при наличието на благоприятни предпоставки за сътрудничество между страните от региона на Западните Балкани.Успешното ни Председателство на Съвета на ЕС едва ли остави съмнение у някого, че България все по-добре се справя с това да заявява и отстоява интересите си, да организира и посредничи в ключово важни за ЕС инициативи и събития. Хората видяха от непосредствена близост, че Европа се интересува от нас, наблюдава ни, чува ни и ни оценява.Увереността ни, че сме ценени и подкрепяни, тревожи политическите ни опоненти, които не се поколебаха да противопоставят европейските на вътрешните ни проблеми. Правят се внушения, че успехите на Председателството по никакъв начин не помагат на страната ни. И най-големите критици няма как да не съзнават, че постигнатото днес е било желание за българските управници десетилетия назад. И докато отношенията ни с Македония достигат нови хоризонти, лявата опозиция „произвежда” единствено подозрения и съмнения. Не стихват напъните отляво да се лансират новини и събития в ущърб на управляващите, при което политическият тон на говорене отдавна е преминал границите на приличието. Отправят се критики и към коалиционния формат на управлението ни. Патосът тук идва от потребността на опозицията да формулира и отстоява общонационални каузи, което все по-трудно й се отдава. Знаем, че сме неудобна коалиция за опонентите си, защото съумяваме да дадем отпор на безотговорния популизъм. Желаещите да ни сменят във властта видимо нервничат и стават все по-безпардонни, което плаши и отблъсква хората. Те се стремят да убият ускорението, което набрахме по време на Председателството. Колкото по-яростни и крайни са опонентите ни, толкова по-трудно те намират път към хората.При откриването на тази парламентарна сесия за пореден път заявяваме волята си да следваме законодателните приоритети на управленската програма на ГЕРБ и ОП за пълния й четиригодишен мандат. Наясно сме, че колкото по-дълго управляваме, толкова повече отговорности поемаме. Но също така знаем, че именно заради постоянството ни да изпълняваме обещаното и да приемаме нови предизвикателства, продължаваме да получаваме обществено доверие и подкрепа. Това ще проличи отново на предстоящите догодина избори за Европейски парламент и за местни органи на властта. От парламентарната трибуна сме длъжни да оценим по достойнство това, което ни даде Българското Председателство - безценен опит, работещи институции и сплотена администрация. Равносметката ни има и своите цифрови измерения: 46 споразумения с Европейския парламент; 39 мандата за преговори с Европейския парламент; 58 Заключения на Съвета; 1 Заключение на Председателството, 6 Препоръки на Съвета.Централно събитие на Председателството беше Срещата на лидерите на държавите-членки на ЕС с лидерите на държавите от Западните Балкани, проведена в София, на 17 май 2018 г. Това е първа среща в този формат след Срещата в Солун през 2003 г. Във фокуса й беше свързаността във всички аспекти, както и съвместният отговор на общите предизвикателства пред сигурността. Софийската декларация потвърди европейската перспектива на региона, а веднага след срещата бяха подписани първите споразумения в области като дигиталната и енергийната свързаност.Знаково за нашето Председателство бе Решението за започване на преговори за присъединяване към ЕС с Македония и с Албания през юни 2019 г. Неслучайно премиерът Бойко Борисов посочи като най-голем успех на Председателството европейската перспектива за присъединяването на Западните Балкани. Важна бе срещата на върха в т. нар. „Лисабонски формат”, състояла се през март във Варна. На нея лидерите на ЕС и Турция водиха конструктивни разговори. Какви са законодателните ни приоритети за предстоящата сесия на парламента?ПГ на ГЕРБ е убедена, че законотворческият процес не трябва да бъде „заложник” на произволни политически тълкувания и оценки. Защото много остро стои въпросът за общественото доверие към работата ни. Вярваме, че трудът ни ще бъде оценен по достойнство тогава, когато приемаме закони с впечатляващи мнозинства и когато търсим обществен консенсус по тях. Не се притесняваме, че ще се обезличим, ако постигаме съгласие с колегите си от опозицията по важни за България решения. Убедени сме, че силните партии стават още по-силни когато работят в среда на политическа коректност.Законодателната ни програма за реформата на съдебната система ще следва плана към Актуализираната стратегия и препоръките в докладите по Механизма за сътрудничество и оценка на ЕК. В тази връзка благоприятно обстоятелство са вече направените изменения в трите основни процесуални кодекса - НПК, ГПК и АПК.Стремим се: 1) да развием електронното правосъдие, електронното съобщаване и призоваване; 2) да утвърдим съдийското самоуправление, включително чрез публичност, прозрачност и конкурси в съдебната система; 3) да прилагаме актуализирана съдебна карта, която да преодолее регионалните диспропорции в разпределението на делата и неравномерната натовареност на съдиите.Измененията в НК и в Закона за борба с домашното насилие ще надградят режима на борба с домашното насилие и защитата на личните права на жените и децата.По отношение на бюджета и финансите предлагаме годишни промени в данъчното законодателство.- В Закона за корпоративното подоходно облагане се въвежда европейска директива свързана с две мерки-ограничаване приспадането на лихви и въвеждане на режим за контролирани чуждестранни дружества. - Чрез поправките в Закона за данъците върху доходите на физическите лица намалява административната тежест и се усъвършенстват данъчните облекчения за деца, за деца с увреждания и за млади семейства. Всички декларации и справки ще се подават само по електронен път.-В Данъчно осигурителния процесуален кодекс се подобрява фискалният контрол върху движението на стоки с висок фискален риск чрез въвеждане на уникален идентификационен номер за данни свързани с превоза на стоките.ГЕРБ гледа на държавния бюджет като на основен фактор за стабилността в страната. Отговорно ще обсъдим проекта на Закон за държавния бюджет на Република България за 2019 г. и Актуализирана средносрочна бюджетна прогноза за периода 2019-2021 г. като мотиви към него. Параметрите на бюджетната рамка ще бъдат съобразени с фискалните правила по Закона за публичните финанси. Запазват се определените в средносрочната бюджетна прогноза цели за продължаване на фискалната консолидация - 0,5 на сто от БВП за 2019 г., достигане до балансирана бюджетна позиция през 2020 г. и запазването й през 2021 г.- С промените в Закона за обществените поръчки се въвежда нормативна рамка за прилагане на национална електронна платформа за възлагане на обществени поръчки.През новата парламентарна сесия се надяваме да приемем на второ четене с голяма парламентарна подкрепа Закона за киберсигурността. С него задаваме стандартите на сигурност, на които трябва да отговарят информационните ни системи. Надяваме се да повишим доверието на гражданите и бизнеса към онлайн средата. Стремим се към пълноценно използване възможностите на цифровия свят – социални медии, електронно правителство, електронно обучение и електронно здравеопазване.Безспорно финансирането е от първостепенна важност за сектор здравеопазване, затова ще приемем работещ бюджет на НЗОК. След нотификация от Европейската комисия, внасяме промени в Закона за лекарствените продукти в хуманната медицина, за да регулираме търговията с медикаменти и да ограничим дефицита на лекарства. Ще внесем проект за развитие на здравноосигурителния модел и ще настояваме за широк дебат.Промените в Закона за енергетиката ще регламентират развитието на мрежа за зарядни станции за електромобили. Воля за това вече заявиха всички парламентарно представени партии. Развитието на зарядните станции ще стимулира използването на електромобили, от което ще има ползи за икономиката, енергетиката и околната среда. Ще променим Закона за енергията от възобновяеми енергийни източници в частта за биогоривата като увеличим процентното съдържание на биогорива. Биогоривата са чист и възобновяем източник на енергия за транспорта. Разширеното им използване ще спомогне за постигане на целите на икономиката, енергетиката и околната среда.Ще продължим да подкрепяме развитието на Капиталовия пазар. Това е приоритет, заявен от всички парламентарни партии. Добър пример е стартиралата ваучерна схема по Оперативна програма „Иновации и конкурентоспособност”, която финансира първичното публично предлагане на акции на български малки и средни предприятия на българската фондова борса.За професионализъм, престиж и перспектива работим с помощта на различни политики в областта на образованието.Предвиждаме: 1/Инвестиции в учителите-водени от разбирането, че новият финансов ресурс за повишаване на заплатите им е път към издигане на техния социален и професионален статус; 2/ Развитие на професионалното образование и обучението на кадри за икономиката на страната. В основата му е кариерното ориентиране на подрастващите още от малки, при което е нужно разбиране и ангажирано участие на всички заинтересовани страни. 3/ Развитие на дигиталното обучение чрез насърчаване и използване на образователни технологии, които са част от обучението на новите поколения.С промените в Закона за висшето образование се усъвършенства акредитацията на висшите училища, което ще осигури по-високо качество на образованието.В сферата на труда и социалната политика предлагаме проект на Закон за предприятията на социалната и солидарна икономика, който е част от Управленската програма на кабинета и е внесен в парламента през август 2018 г.В парламента е внесен и проект на Закон за изменение и допълнение на Закона за семейните помощи за децa. От 1 януари 2019 г. се въвежда нов вид месечна помощ за деца без право на наследствена пенсия от починал родител. Тя ще се дава на другия родител или на настойника до навършване на 18-годишна възраст на детето, а ако то учи – до завършване на средното му образование, но не повече от 20-годишна възраст.Проектът на Закон за хората с увреждания ще бъде внесен в парламента през октомври 2018г. Чрез изцяло нова нормативна уредба ще се предвидят механизми за гарантиране на правата на хората с увреждания. Ще се определят отговорните органи за прилагане на Конвенцията за правата на хората с увреждания, вкл. на механизъм за координация и независим мониторинг, съгласно изискванията на член 33 от Конвенцията. Ще се създават условия и стимули хората с увреждания да се включват в пазара на труда, да получават средства от трудова дейност и да се интегрират в обществото. Законът за социалните услуги ще бъде внесен в парламента до края на 2018 г. и ще урежда въпроси по предоставянето, ползването, финансирането, качеството, контрола и мониторинга на социалните услуги.В сферата на регионалното развитие предлагаме промени в Закона за устройство на територията с които облекчаваме административната тежест за гражданите.Промените в Закона за пътищата се отнасят до изграждане на електронна система за събиране на таксите от платена пътна мрежа на база изминато разстояние за превозни средства с обща технически допустима максимална маса. След промените в закона очакваните годишни приходи ще бъдат между 500 млн. и 1 млрд. лв. Това ще осигури качествена и бърза поддръжка на Републиканската пътна мрежа, както и средства за изграждане на нови приоритетни отсечки - автомагистрали и високоскоростни пътища.Уважаеми колеги, нека през новата сесия на парламента да се стремим към съгласие по приеманите закони и нека да дебатираме културно и с прагматични аргументи. ПГ на ГЕРБ вярва, че е време оценките за качеството на законите да се дават възоснова на парламентарното и обществено съгласие по тях.Успешна работа на всички! ", "date": "2018.09.04", "title": "ГЕРБ: Неудобна коалиция сме, даваме отпор на популизма"}
{"url": "https://offnews.bg/temida/ostaviha-v-aresta-mazh-bludstval-s-tri-detca-687463.html", "text": "39-годишен мъж е оставен за постоянно в ареста с определение на Търговищкия окръжен съд заради обвинения за блудство с три деца. Дилян Д. е привлечен като обвиняем от прокуратурата за блудствени действия с три деца, както и за склоняване на малолетни да наблюдават клипове с полови сношения, като деянията са извършени като продължавани престъпления.Жертви на сексуалния насилник са станали две момчета на 6 и на 8 год. и едно момиче на 9 години. Според обвинението престъпленията са били извършени в периода от 1 май до 1 септември тази година.Престъпните действия на Дилян Д. са били улеснени от факта, че децата живеели с насилника в една къща и той е успял да се възползва от това.До определението на Търговищкия окръжен съд, което подлежи на обжалване пред Апелативния съд във Варна, Дилян Д. е бил задържан под стража за срок до 72 часа с постановление на Окръжната прокуратура в Търговище.", "date": "2018.09.04", "title": "Оставиха в ареста мъж, блудствал с три деца"}
{"url": "https://offnews.bg/futbol/uanda-nara-razkri-koi-klubove-sa-iskali-ikardi-prez-liatoto-687461.html", "text": "Италианският хегемон Ювентус е искал да привлече звездата на Интер Мауро Икарди. Това заяви съпругата и агент на нападателя Уанда Нара в интервю за Tiki Taka.Стрелецът остана на \"Джузепе Меаца\", въпреки че името му беше свързвано и с Реал Мадрид. Нито един от заинтересованите клубове не плати освобождаващата му клауза от 110 млн. евро. Тя беше валидна за първите две седмици на юли и не важеше за Италия.Въпреки това гранда от Торино е опипвал почвата около капитана на големия си съперник. \"Единственият му контакт с тях обаче са седемте гола, които е отбелязал във вратата им\", заяви скандалната Уанда.\"Нормално е да има оферти за нападател като него, но изборът е очевиден. Ювентус погледна към Мауро, но Кристиано Роналдо беше основната им цел за атака на Шампионската лига\", добавя бившата съпруга на Макси Лопес.Нара разкри още, че и от Наполи са искали Икарди, като там нещата са стигнали по-далеч. \"Срещнах се с президента Аурелио Де Лаурентис. Той е много добър човек. Говорихме за всичко - от кино до футбол. Мисля, че отправи оферта към Интер, но Мауро вече беше взел решение да остане в Милано\", завърши Нара.", "date": "2018.09.04", "title": "Уанда Нара разкри кои клубове са искали Икарди през лятото"}
{"url": "https://offnews.bg/politika/ninova-bsp-ostava-s-20-choveka-v-plenarnata-zala-drugite-otivame-pri-687470.html", "text": "Започваме тази сесия с едно сериозно обществено напрежение, с криза в правителството и криза в управляващото мнозинство.Това заяви днес лидерът на БСП Корнелия Нинова от трибуната в Народното събрание на първото пленарно заседние за новия политически сезон.Като пример за абдикиране на държавата, лидерът на БСП посочи срива в Търговския регистър, фалита на застрахователното дружество \"Олимпик\" и трагедията край Своге, в която 17 души загубиха живота си.Според нея през следващите дни ще станем свидетели на битката между Цветан Цветанов и Бойко Борисов:Корнелия Нинова попита още дали майките на децата с увреждания са маргиналните групи, които според вицепремиера Валери Симеонов искат смяна на правителството. Тя попита още премиера Борисов дали баба Дора е спящата терористична клетка.Тя бе категорична, че \"този модел на прехода на обвързаност на пари и власт пречи за другото развитие на България. С това мнозинство няма да стане. В тази зала няма да стане\".", "date": "2018.09.04", "title": "Нинова: БСП остава с 20 човека в пленарната зала, другите отиваме при народа"}
{"url": "https://offnews.bg/zimni/sartceto-na-30-godishna-skiorka-spria-po-vreme-na-trenirovka-687469.html", "text": "Бившата норвежка ски бегачка Ида Ейде е починала по време на тренировка. Спортистката е била открита в безжизнено състояние на тренировъчното трасе от случайни минувачи.Тя е била откарана в болница, но лекарите не са успяли да я спасят. Причината за смъртта е сърдечна атака.30-годишната Ейде прекрати наскоро кариерата си. Тя беше сестра на звездите от норвежкия отбор по ски Мари и Хилде Ейде.Ида беше така една от най-близките приятелки на мегазвездата Тереза Йохауг, която е приела новината изключително тежко.Тя е останала на лагера в Ливиньо, Италия, но е отказала всякакви коментари по темата. Сестрата на покойната - Мари Ейде, обаче е напуснала италианския зимен център и се е прибрала в родината си.", "date": "2018.09.04", "title": "Сърцето на 30-годишна скиорка спря по време на тренировка"}
{"url": "https://offnews.bg/kultura/kutia-s-negativi-izlozhba-pokazva-savremennoto-izkustvo-na-balgaria-o-687471.html", "text": "Най-новата изложба в Софийски арсенал – музей за съвременно изкуство \"Кутия с негативи\" представя фотографския архив на Галина Йотова, която е снимала художнически акции, фестивали и изложби от края на 80-те години на ХХ до началото на XXI век в България.\"Кутия с негативи\" е среща с историята на изкуството в България в снимки.„Фотографският образ в този смисъл е повод за активиране на паметта, но не и определител на нейното съдържание“ – казва проф. Цочо Бояджиев в книгата „Философия на фотографията“.Така фотографията в \"Кутия с негативи\" не балсамира време, а реставрира питания. Задава въпроси, които никога нямат само един отговор.Изложбата е малка, но е възможност да предизвика една по-различна интерпретация на периода, да осветли имена и личности, които са създали и белязали пътя, наречен „съвременно изкуство в България”.", "date": "2018.09.04", "title": "Кутия с негативи: Изложба показва съвременното изкуство на България от 80-те"}
{"url": "https://offnews.bg/sviat/feribotite-v-gartcia-ne-rabotiat-i-dnes-687405.html", "text": "И днес продължава стачката в морския транспорт на Гърция. Очакват се проблеми с плаване до и от островите в цяла Гърция, предупреждава посолството на България в Атина.Вчера синдикатите насрочиха 24-часова стачка, а после решиха тя да бъде продължена и днес. Всички категории кораби ще останат в пристанищата и няма да обслужват редовните линии. До това се стигна, след като работещите моряци не можаха да се споразумеят с работодателите за увеличение от 5% на заплатите.Българите, които се намират в Гърция, могат да се свързват и с бреговата охрана на Гърция, както и с туристическите компании, чиито услуги са използвани при резервациите на почивките си.В случай на необходимост засегнатите от стачните действия българи могат да потърсят допълнителна информация на телефоните на посолството:+30 210 674 8105 и+30 210 674 8106,както и на мобилен +30 6937 096220.", "date": "2018.09.04", "title": "Фериботите в Гърция не работят и днес"}
{"url": "https://offnews.bg/obshtestvo/spasi-sofia-otkri-lokvi-na-novia-bul-vasil-levski-687453.html", "text": "Първият септемврийски дъжд донесе и локви по току що ремонтирания бул. Васил Левски, съобщи неправителствената организация Спаси София на страницата си във фейсбук. Булевардът бе преасфалтиран преди по-малко от месец.Ще направим проверка, булевардът е в гаранция, каза за OFFNews зам.-кметът по транспорта Евгени КрусевИзползваме и възможността да припомним на СДВР Столична Полиция, че БУС лентата по бул. Васил Левски не се спазва и е нужен постоянен контрол чрез камери и патрули, допълват от Спаси София. ", "date": "2018.09.04", "title": "Спаси София откри локви на новия бул. Васил Левски"}
{"url": "https://offnews.bg/obshtestvo/dokladat-za-sastoianieto-na-patia-kraj-svoge-e-gotov-dnes-687434.html", "text": "Институтът за пътна безопасност ще представи резултатите от предварителния доклад-анализ за състоянието на пътя, където стана тежката катастрофа при Своге, при която загинаха 17 души.Независимото експертно обследване беше предприето в първия работен ден след инцидента, съобщава БНР.След обследване с видеорегистратор, проучване на терена и външна експертиза, представители на неправителствената организация още тогава излязоха с предположението, че състоянието на пътя е една от причините за катастрофата. Така за първи път се заговори за лошите пътища, като за потенциален убиец:\"Видимо фракциите в горната част на пътя и в тази са различни. Видно е с просто око, че тук асфалтовото покритие не отговаря на изискванията за второкласен път\", каза тогава Диана Русинова експерт в Института за пътна безопасност.Какво още е установено при анализа, ще стане ясно днес.Вчера започна ремонтът на този опасен участък. Работите се извършват в едната лента и движението не се спира. Необходимо е шофьорите да карат внимателно и със съобразена скорост, предупреждават от пътната агенция.", "date": "2018.09.04", "title": "Докладът за състоянието на пътя край Своге е готов днес"}
{"url": "https://offnews.bg/politika/tcvetanov-namekna-che-ostavkite-na-trimata-ministri-mozhe-da-ne-badat-687436.html", "text": "Оставките на тримата министри Валентин Радев, Ивайло Московски и Николай Нанков може и да не бъдат приети и те да останат на поста. Това стана ясно от думите на заместник-председателя на ГЕРБ Цветан Цветанов в .Той посочи, че премиерът е приел оставките им след трагичната катастрофа край Своге, отнела живота на 17 души, но парламентът предстои да ги гласува. „Премиерът прие оставките, но не сме стартирали процедурата. Парламентът трябва да гласува, когато одобрим заместниците им. В понеделник ще има нов коалиционен съвет и тогава ще се влезе в детайли”, посочи той.Цветанов направи паралел с останалите на поста след оставки министри Теменужка Петкова и Бисер Петков. „Тогава видяхме настроенията на обществото и след разговори премиерът не продължи процедурата. В понеделник ще водим дискусията. Всеки министър когато полага клетва е с оставката в джоба си, участието във властта не е гарантирано”, коментира той.Има сериозна подкрепа за министър Николай Нанков, посочи зам.-председателят на ГЕРБ. Вчера спонтанно повече от половината кметове са застанали в негова подкрепа, посочи той и добави, че за местната власт регионалният министър е съществена част от управлението на регионите.Премиерът не взима еднолично своите решения, увери Цветанов. „Това, че някои пресъздава фактите по този начин е друго. В момента всеки един проблем в държавата всеки го адресира до премиера Борисов. Затова съм по-критичен към вицепремиерите и сега всеки работи, но не се дава гласност на това, което се случва”, каза той.Коалицията е стабилна и продължаваме да изпълняваме програмата си, увери Цветанов и посочи, че конструкцията на едно коалиционно правителство е винаги под напрежение.По повод вчерашните разговори с Патриотите и появата на Красимир Каракачанов със синя каска, той коментира, че е била добавка към разговора и шега. По думите му има напрежение между партньорите заради липсата на комуникация.Вчерашното изказване на президента Румен Радев беше посрещнато с критика от Цветанов. Той отрече властта да е прокарвала лобистки закони и посочи, че президентът при всяко публично изявяване търси конфронтация. „Той няма полезен ход, изпадна във външна изолация, дискредитира се с говореното в президентската кампания. Когато бащата на главнокомандващия казва, че няма проблем, защото няма убит човек, то как президентът говори за законност и справедливост, когато инвалид е изкаран виновен в инцидент с бащата на президента. Бях критикуван, че съм раздавал присъди като министър. Сега най-лесно е да се движим в посока най-приятна за обществото. Ако имаше смъртен случай, той как щеше да се чувства, който е укрил това 9 дни”, посочи той с препратка към инцидента в Харманли.", "date": "2018.09.04", "title": "Цветанов намекна, че оставките на тримата министри може да не бъдат приети"}
{"url": "https://offnews.bg/ikonomika/mezhdunarodni-panairi-i-izlozhenia-pomagat-na-malkite-i-sredni-predpri-687452.html", "text": "Изпълнителната агенция за насърчаване на малките и средни предприятия (ИАНМСП) отчете днес постигнатите резултати по Проект \"Създаване на условия за устойчиво развитие и успешно интегриране на българските предприятия на европейски и международни пазари, чрез осигуряване на подкрепа за участие в международни търговски панаири и конференции\". Проектът се финансира по Оперативна програма \"Иновации и конкурентноспособност\" и е с бюджет 5 392 000 лв., като до момента са усвоени 4 900 000 лв.Основните дейности по проекта включват участие на специализирани международни панаири и изложения в България и чужбина, както и проектиране на български щанд за многократна употреба.В рамките на проекта са организирани 25 международни панаири и изложения в чужбина, в които участие са взели 209 малки и средни предприятия. Организираните изложения в България са 14, а 153 малки и средни фирми са участвали в тях.Проучване на ИАНМСП сочи, че голяма част от предприятията, участвали в организираните международни прояви, са удовлетворени постигнатите икономически резултати.Компаниите коментират, че с участието си в тези събития те са успели да привлекат интереса на чуждестранни партньори, да спечелят повече международна популярност и в резултат на това да сключат успешни договори за износ.", "date": "2018.09.04", "title": "Международни панаири и изложения помагат на малките и средни предприятия у нас"}
{"url": "https://offnews.bg/politika/dato-shte-mozhe-da-registrira-svoiata-marka-v-patentno-vedomstvo-687465.html", "text": "Правителството даде съгласие изображението на основната структурна форма на герба на Република България да бъде включено в марката на Държавна агенция \"Технически операции\", съобщиха от правителствения пресцентър.Решението ще позволи регистриране на комбинирана марка на ДАТО в Патентно ведомство на Република България и съхраняване на институционалната идентичност на агенцията.", "date": "2018.09.04", "title": "ДАТО ще може да регистрира своята марка в Патентно ведомство"}
{"url": "https://offnews.bg/obshtestvo/plovdivskiat-universitet-zapalni-96-ot-mestata-si-za-priem-687435.html", "text": "Пловдивският университет \"Паисий Хилендарски\" е запълнил 96% от държавния си прием. Извън него 470 души са се записали за платено обучение, повечето от които са избрали икономически специалности.Заети са 3314 от обявените по държавна поръчка 3454 места във висшето училище и филиалите му, съобщи ректорът проф. д-р Запрян Козлуджов.Незаетите бройки са 140 бройки, но все още не е минал изпитът за специалността „Актьорство за драматичен театър“, в която местата за прием са 15.Той прогнозира, че те ще се запълнят. \"Затова реално става дума 125 свободни места, които очакваме през следващите седмици да намалеят наполовина и заемането на местата по държавна поръчка да достигне 98%\", коментира проф. д-р Запрян Козлуджов.Изпитът за „Актьорство за драматичен театър“ се провежда през септември в три кръга, разпределени в три последователни дни. Тази година те са 10-и, 11-и и 12 септември. 40-ина кандидати са подали документи.От новата академична година режисьорът Теди Москов ще ръководи първокурсниците по „Актьорство за драматичен театър“. Той ще е и един от изпитващите в комисията за прием.Според ректора интересът на кандидатите към университета се запазва устойчив заради добре развитата инфраструктура: откриват се нови лаборатории, компютърни зали и зали за нови форми на обучение. ПУ разполага с нова спортна зала и кампус с 4 общежития, изградени за 4 години.\"Спазваме и т. нар. академично приличие – дипломират се между 55 и 60% от студентите, което показва, че завършват тези, които имат потенциал, а не всички приети\", обясни ректорът. „Пресяването“ се случва през първата и втората година на обучението, когато се изучават основополагащите дисциплини.Проблеми с приема имаше Софийският университет тази година. След последното класиране се записаха 4486 студенти и останаха 850 свободни места. Изпълнението на план-приема е под 90% от утвърдените от Министерския съвет по държавна поръчка. В СУ е обявен допълнителен прием за редица специалности.93% са запълнените места в Техническия университет в София, допълнителен прием в УНСС има само за платено обучение.", "date": "2018.09.04", "title": "Пловдивският университет запълни 96% от местата си за прием"}
{"url": "https://offnews.bg/kultura/tantcova-feeria-s-klasicheska-muzika-otbeliazva-nova-godina-v-ndk-687454.html", "text": "Традиционният финал на Новогодишния музикален фестивал на НДК тази година ще бъде отбелязан с празничния новогодишен концерт „Магията на танца“ на 1 януари от 18:30 часа в зала 1.Танцова феерия с музика от Вагнер, Чайковски, Понкиели, Шостакович, Хачатурян, Хинастера, Маркес, Дворжак, Григ и др. ще завладее публиката в първите часове на новата година. Те ще бъдат споделени с най-добрите музиканти на столичните оркестри в лицето на Фестивалния симфоничен оркестър с диригент Маестро Емил Табаков, а солист на вечерта ще бъде флейтистът със световна слава – Патрик Галоа.Галоа принадлежи към поколението френски музиканти, които правят изключително успешна международна кариера – той е солист- флейтист и диригент. На 21-годишна възраст е назначен за първа флейта в Националния оркестър на Франция под ръководството на Лорин Маазел. Галоа свири под диригентството на много известни диригенти, сред които Ленард Бърнстейн, Сейджи Озава, Пиер Булез, Карл Бьом, Ойген Йохум и Серджу Челибидаке.Патрик Галоа е бил солист на големи оркестри в Европа и Азия, както и на водещи международни фестивали в Германия, Япония и Израел. Като флейтист, Патрик има предпочитания към съвременната музика и за него са посветени много нови творби. Голям приятел на България, Галоа с нетърпение очаква срещата с българската публика и своите колеги.Маестро Емил Табаков, който е сред най-утвърдените български диригенти, дирижирал концерти на най-големите световни музикални сцени, ще излезе на сцената на НДК.Маестрото е бил музикален директор и главен диригент на Симфоничния оркестър на Българското национално радио, на Симфоничния оркестър „Билкент“ в Анкара, на Белградската филхармония, на Софийската и Русенската филхармонии.", "date": "2018.09.04", "title": "Танцова феерия с класическа музика отбелязва Нова година в НДК"}
{"url": "https://offnews.bg/sviat/napadateliat-ot-amsterdam-bil-motiviran-ot-obidi-sreshtu-isliama-687432.html", "text": "Мъжът, който намушка с нож двама американски туристи на централната железопътна гара в Амстердам миналата седмица, бил мотивиран от обиди срещу исляма в Холандия. По думите му, избрал жертвите си на случаен принцип, съобщава БНТ.Това се посочва в изявление на прокуратурата. 19-годишният афганистанец е споменал името на крайнодесен депутат, който имаше идея да проведе конкурс за карикатури на пророка Мохамед. Ранените американци все още са в болница.Нападателят също се лекува, тъй като бе прострелян от полицията.", "date": "2018.09.04", "title": "Нападателят от Амстердам бил мотивиран от обиди срещу исляма"}
{"url": "https://offnews.bg/politika/borisov-se-sreshtna-s-parvanov-687439.html", "text": "Премиерът Бойко Борисов се срещна с президента Георги Първанов. От правителствената пресслужба съобщиха, че е проведена среща с ръководството на партия АБВ. В момента начело на партията е Румен Петков. В понеделник от АБВ обявиха, че ще представят на Борисов своята оценка за развитие на отношенията с Македония и ще дадат предложения за действия от страна на българските институции за защита на националните интереси на страната ни.", "date": "2018.09.04", "title": "Борисов се срещна с Първанов"}
{"url": "https://offnews.bg/obshtestvo/parkiraneto-do-natcionalnia-stadion-po-lev-na-chas-687441.html", "text": "Лев на час за първите четири часа от паркирането и по 2 лева за всеки следващ ще струва площта около Националния стадион \"Васил Левски\" от днес. Общинското дружество „Пазари Запад“ ЕАД, което стопанисва и управлява пространството, ще администрира този терен. От 20.00 ч. до 8.00 ч. цената е 1 лев на час, уточняват от дружеството. Търговията с колела, части за тях, както и ски и аксесоари, която от години се извършва на това място, няма да бъде премахната. Тя ще се осъществява на цена от 12 лв. на паркомясто за ден.Целта е да се въведе ред около Националния стадион, който да осигури спокойствие и комфорт на софиянци и гостите на столицата, допълват от \"Пазари Запад\" ЕАД. ", "date": "2018.09.04", "title": "Паркирането до Националния стадион по лев на час"}
{"url": "https://offnews.bg/obshtestvo/nevidimite-gradove-na-italia-tazi-vecher-po-viasat-history-687161.html", "text": "След невероятните разкрития на \"Невидимият град на Рим\" историкът д-р Майкъл Скот предприема ново приключение. Той се впуска в изследване на скритите съкровища на още три удивителни града - Неапол, Венеция и Флоренция - и дава модерен поглед към 2000-годишната им история. Използвайки най-съвременните технологии, сред които супер прецизни 3D скенери, компютърна анимация и камери в дронове, поредицата показва необикновените градове в ярки детайли. Иновативно подводно сканиране на Неаполитанския залив разкрива потъналия свят на римски ваканционен курорт, потопен след древни земетресения. Пътешествие до Венеция след това показва какво се крие под великолепните ѝ палати.Във Флоренция нови триизмерни снимки от грандиозната катедрала \"Дуомо\" показват красотата и сложността на новаторската за времето си инженерна работа по изграждането на най-големия тухлен купол в света - постижение на дръзката изобретателност, която характеризира Ренесанса.\"Невидимите градове на Италия\" можете да гледате по y в три епизода за Венеция, Неапол и Флоренция от 20:05.", "date": "2018.09.04", "title": "Невидимите градове на Италия - тази вечер по Viasat History"}
{"url": "https://offnews.bg/obshtestvo/spirat-vodata-na-deset-mesta-v-stolitcata-687402.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Монтаж на водомерен възел на ул. „Метохия“ в кв. „Факултета“ налага спиране на водоподаването от 10:00 до 15:00 часа на ул. „Метохия“, ул. 306, ул. 302, ул. 316, жп линия София - Перник.Изграждане на сградно водопроводно отклонение на бул. „Черни връх“ в кв. „Драгалевци“ налага спиране на водоподаването от 10:00 до 19:00 часа на ул. „Акад. Петър Динеков“, ул. „Проф. Стойко Стойков“, ул. „Бяла мура“, ул. „Веселие“, ул. „Къпинка“, ул. „Проф. Алексадър Райчев“ и ул. „Теодосий Икономов“Инвестиционен проект за реконструкция на уличен водопровод на ул. „Емилиян Станев“ в кв. „Кръстова вада“ налага спиране на водоподаването от 9:00 до 17:00 часа по ул. „Емилиян Станев“ от ул. „Акад. Вера Мутафчиева“ до ул.“ Асен Йорданов“, по ул. „Асен Йорданов“ от ул. „Ген. Иван Колев“ до ул. „Емилиян Станев“, ул. „Вили Казасян“, ул. „Димитър Дюлгеров“.  След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги. Във връзка с монтаж на спирателен кран на ул. „Гина Кунчева“ в кв. „Курило“, гр. Нови Искър , се налага спиране на водоподаването от 09:00 до 21:00 часа по ул. „Гина Кунчева“ от ул. „Розова долина“ до ул. „Оброчище“, по ул. „Лале“ от ул. „Беласица“ до ул. „Гина Кунчева“, по ул. „Веслец“ от ул. „Беласица“ до ул. „ Гина Кунчева“. Подмяна на сградно водопроводно отклонение на ул. „Разлог“, кв. „Орландовци“, налага спиране на водоподаването от 09:00 до 17:00 часа по ул. „Нешо Бончев“ от ул. „Първа Българска армия“ до ул. „Планинско цвете“, ул. „Разлог“.Заради монтаж на изпускател на ул. „Данаил Крапчев“, кв. „Витоша“, се налага спиране на водоподаването от 10:00 до 19:00 часа по ул. „Данаил Крапчев“ от ул. „Трифон Кунев“ до ул. „Йордан Стубел“. Без вода във връзка с подмяна на сградно водопроводно отклонение на ул. „Въча“, жк. „Сухата река“, ще бъдат от 09:30 до 17:30 часа на ул. „Въча“ и ул. „Пастирна“. Поради подмяна на сградно водопроводно отклонение на ул. „Прибойница“ в кв. „Горна баня“ се налага спиране на водоподаването от 09:00 до 17:00 часа на ул. „Прибойница“, по ул. „Лотос“ от ул. „Прибойница“ до ул. „Николай Хрелков“. Във връзка с подмяна на сградно водопроводно отклонение на ул. „Вучко Игнатов Даскалов“, с. Бусманци , се налага спиране на водоподаването от 09:30 до 21:30 часа на ул. „Гълъбец“,по ул. „Д-р Иван Стаменов“ от ул. „Гълъбец“ до ул. „Вучко Игнатов –Даскала“ по ул. „Вучко Игнатов-Даскала“ от ул. „Д-р Иван Стаменов“ до ул. „Ловджийска“. ", "date": "2018.09.04", "title": "Спират водата на десет места в столицата"}
{"url": "https://offnews.bg/kultura/preporachvame-vi-kontcert-sreshta-s-parvata-dzhaz-pevitca-u-nas-len-687407.html", "text": "Днес от 19.00 часа в литературен клуб \"Перото\" ще може да се докоснете до една от първите джаз изпълнителки в България - Лени Вълкова.Тя пее заедно с Леа Иванова и Люси Найденова, познати като „Трите Ел“. Драматично е участието ѝ в оркестър „Джаз Овчаров“. През лятото на 1947 г. Вълкова пее в бар „Астория“, Варна. Младият Хачо Бояджиев с одобрението на диригента Овчаров прехвърля кабел от Радио „Варна“ през улицата до бара и така излъчват един час джаз директно от „Астория“. Лени Вълкова е солистка и в „Джаза на младите“, просъществувал до 1956 г., където пее заедно с Кирил Семов, Лиана Антонова и Ахинора Куманова. Вокалистка е в оркестъра „Джаз темпо“ на Димитър Ганев, прераснал в Биг бенд на Българското национално радио.Днес, малко след като навърши 91 години, живеещата от близо 30 години в Лондон певица ще се срещне с колеги и почитатели, за да разкаже за своята кариера и живот и да изпълни някои любими на публиката песни заедно с Константин Владигеров на пианото. На срещата с Лени Вълкова са поканени работилите с нея Лиана Антонова (вокал) с „Трите Ел“, Емануил Манолов – Бадема (саксофон) с „Оптимистите“, Любомир Оджаков (тромпет) и Недко Трошанов (тромбон) с „Джазът на младите“, Ани Пармакова (вокал), Ванко Пеев (бендлидер) и Димитър Симеонов (саксофон) в бар „Астория“ и др.", "date": "2018.09.04", "title": "Препоръчваме ви: Концерт-среща с първата джаз певица у нас - Лени Вълкова"}
{"url": "https://offnews.bg/obshtestvo/slanchevo-vreme-s-valezhi-sled-obiad-687422.html", "text": "Слънчево ще е времето днес в по-голямата част от страната, след обяд обаче ще превали западните райони. Има условия и за градушки. Максималните температури ще са между 27 и 32 градуса, в София около 26 градуса, според прогнозата на НИМХ. По Черноморието ще е предимно слънчево с временни увеличения на облачността. Ще духа слаб до умерен предимно източен вятър. Максималните температури ще са между 28 и 30 градуса. Температурата на морската вода е 26-27 градуса. Вълнението на морето ще бъде 1-2 бала.В планините около и след обяд ще се развива купеста и купесто-дъждовна облачност. Ще има краткотрайни валежи от дъжд с гръмотевици. Ще духа до умерен вятър от запад-северозапад. Максималната температура на височина 1200 метра ще е около 21 градуса, на 2000 метра - около 14 градуса.В средата на седмицата от северозапад ще нахлуе по-хладен въздух. Утре на повече места ще вали и гърми. ", "date": "2018.09.04", "title": "Слънчево време с валежи след обяд"}
{"url": "https://offnews.bg/sviat/iaponia-se-gotvi-za-naj-moshtnia-tajfun-ot-25-godini-video-687431.html", "text": "Япония се готви за най-мощния тайфун от 25 години, предаде Франс прес, като се позова на властите.Той ще премине днес над централната западна част на архипелага, като ще наруши сериозно транспорта и работата на компаниите. Тайфунът \"Джеби\" е 21-ият за сезона в Азия тази година, уточнява БНР.Скоростта на съпътстващите ветрове достига 162 км/ч, с отделни пориви до 216 км/ч, съобщи националната метеорологична агенция, цитирана от агенция ДПА.Над 500 полета вече бяха анулирани като предохранителна мярка. Много влакове бяха спрени от движение. В някои райони се очаква да паднат проливни дъждове.В началото на юли най-малко 226 души загинаха в Западна Япония при наводнения и свлачища, предизвикани от порои. 10 човека остават в неизвестност след най-смъртоносното природно бедствие в страната от повече от три десетилетия, припомня ДПА.", "date": "2018.09.04", "title": "Япония се готви за най-мощния тайфун от 25 години (видео)"}
{"url": "https://offnews.bg/obshtestvo/bog-naredil-na-mojsej-da-povede-evreite-kam-hanaan-skrit-mezhdu-klonk-687353.html", "text": "Църквата почита на 4 септември на Св. пророк и боговидец Моисей - една от най-важните старозаветни личности, автор на първите 5 книги от Библията.Той е основна фигура за спасяването на израилтяните от египетски плен и преселението им в Ханаан. Нему се приписва и обявяването на десетте Божи заповеди, които, според преданието, получил лично от Бога в планината Синай.Мойсей бил третото дете на съпрузите Аврам и Йохаведа, принадлежащи към Левиевото коляно. По-големият брат се казвал Аарон, а сестрата – Мариам.Родил се около 1550 г. преди Рождество Христово, когато угнетяването на евреите в Египет стигнало връхната си точка. Фараонът Тутмос І (1557-1501 г. пр. Р. Хр.), като виждал, че съществуващите до това време притеснителни мерки не спрели увеличението на евреите, издал заповед да бъдат убивани при раждането или да бъдат хвърлени в раката Нил новородените мъжки еврейски деца. Три месеца Йохаведа криела своето дете. Като видяла, че не може повече да го пази в тайна, сложила го в едно кошче, намазано с асфалт и смола, и го пуснала в тръстиката до брега на реката Нил. А Мариам застанала отдалече да наблюдава какво ще стане с братчето й. По някое време дошла на това място фараоновата дъщеря да се къпе в реката. Тя съгледала кошчето и пратила случинята си да го донесе. Отворила го и видяла вътре хубаво детенце, което плачело. Смилила се над него и по Мариам го пратила на майка му да й го откърми. След като отбила детето си, радостната Йохаведа го предала на царската дъщеря. Тя го осиновила и му дала името Мойсей, което значи “от вода изваден\".Макар и възпитан в царския дворец, Мойсей не изгубил съзнанието, че е евреин. Не изгубил и любовта си към своя народ. Когато станал на 40 години, той установил по-тесни връзки със своите сънародници. Виждал ги като жалки роби и страдал по тях. Веднъж в пристъп на гняв убил един египтянин, който жестоко биел евреин. Престъплението му станало известно на фараона. Затова избягал в Мадиамската страна. Там свещеник Йотор го приел в своя дом и му дал по-късно за жена дъщеря си Сепфора, от която му се родили двама сина – Гирсам и Елиезер.През следващите 40 години Мойсей се занимавал със скотовъдството на тъста си. Бил пастир. Дошъл денят, когато Бог го призовал да стане водач на еврейския народ. Както пасял стадото при планината Хорив, той видял една горяща и неизгаряща къпина. Смутен и развълнуван, чул гласа на Бога изсред къпината: Видях страданията на Моя народ в Египет и чух вика му от жестоките разпоредници. И тъй върви! Ще те пратя при фараона, за да изведеш Моя народ из Египет! (Изх. 3:7-10).Господ отхвърлил всички колебания и възражения на Мойсей. Аарон му бил придаден като говорител, понеже сам той говорел тежко, заеквал.Послушен на Божията воля, Мойсей се разделил с тъста и семейството си и тръгнал към Египет. По Божие внушение Аарон го посрещнал радостно. Около двамата братя се насъбрали много евреи. Те спечелили доверието им. Настъпило въодушевление сред робския народ. Но скоро то се заменило с униние и малодушие. Новият фараон Аменофис ІІ отхвърлил искането на Мойсей да бъде разрешено на евреите да излязат от Египет. Умишлено били влошени условията за работа на евреите. Народът изгубил тлеещата до това време надежда, че ще бъде избавен от робската неволя в Египет. Мойсей също изпаднал в колебание. Почнал да губи вяра, че мисията му ще успее. Но тъкмо в най-критичния момент по Божия повеля се заредили в Египет десет природни бедствия. Едва след последното, десетото бедствие – умъртвяването на всичко първородно в Египет – било позволено но двамата братя да изведат еврейския народ из Египет. Като всепризнат вожд Мойсей наредил на евреите да празнуват първата Пасха в чест на освобождението си – да заколят пасхално агне, което да ядат с неквасен хляб и горчиви треви в пълна готовност за път, дори с пътнически тояги в ръцете.Мойсей искал да поведе народа си по най-късия път за Ханаан. Но получил заповед от Бога да завие на юг към Пихахирот, отдето да преведе народа през Червено море.Египтяните се разкаяли, че освободили евреите, впуснали се с войската си да ги гонят и върнат. Червеното море по чудесен начин се раздвоило и дало възможност на Божия народ да премине по дъното му като по сухо. Когато египтяните се устремили по същия път, водите на морето се съединили и погълнали цялата фараонова войска.По пътя за Синай с Божия помощ Мойсей направил горчивата вода при Мерра сладка за пиене. В пустинята изпросил от Бога чудесна храна за народа – пъдпъдъци и манна. При Рафидим извел вода от една скала. По съвета на тъста си Йотор, който го посетил при Синай, поставил свои помощници при управлението на народа. Тук именно той станал посредник между Бога и своя народ.Господ често му се явявал на планината Синай, дал му подир четиридесетдневен пост Десетте заповеди и много други наредби и закони.Когато Израилевите колена, в негово отсъствие, изпаднали в идолопоклонство, Бог ги заплашил с унищожение. Тогава Мойсей проявил своето духовно величие, като казал:- Ако тях не простиш, тогава и мене заличи от книгата на живота!При своето второ четиридесетдневно престояване на Синай Мойсей получил нови скрижали с Десетте заповеди, тъй като първите той счупил в пристъп на свещен гняв поради идолопоклонството на евреите. Когато се връщал от планината, лицето му изпущало зари, понеже говорил с Бога. Като го гледали цял в светлина, евреите се бояли да се доближат до него. Те не можели да гледат светещото му лице. Затова той трябвало да си сложи покривало. И по-после той покривал лицето си, когато идвал от светилището, където беседвал с Бога.През време на едногодишното пребиваване край планината Синай Мойсей наредил, по небесно указание, да построят скинията (подвижен храм), където бил поставен ковчегът на завета с двете каменни плочи на Десетте заповеди. Тия славни десет Божии заповеди имали силата да запазят еврейския народ в почит към истинския Бог, да го държат отделен от езическите народи и тъй да го приготвят да приеме идещия Спасител.Като стигнали в Миавската равнина, Мойсей произнесъл своите прощални речи пред еврейския народ, в които изобразил бъдещата му съдба. После поставил за своя заместник Иисус Навин, изкачил се на планината Нево, отдето видял обетованата земя, и починал там на 120 години. Гробът му останал неизвестен за евреите.", "date": "2018.09.04", "title": "Бог наредил на Мойсей да поведе евреите към Ханаан, скрит между клонките на къпина"}
{"url": "https://offnews.bg/112/8-godishno-dete-postrada-zaradi-pian-i-nepravosposoben-shofior-687443.html", "text": "8-годишно момче е пострадало при катастрофа, причинена от неправоспособен водач с 1.39 промила алкохол в кръвта.Инцидентът е станал на 3 септември във Видин при удар между автобус и лек автомобил, съобщиха от ОДМВР-Видин.Около 18.50 часа управляваният от 33-годишен видинчанин \"Опел\", в който бил и пострадалото дете, се удря в автобус „Хюндай Каунти”. Това станало по време на маневра, при която автобусът излизал от паркинг на ресторант и не пропуснал приближаващия се от дясната му страна по ул.”Цар Иван Асен ІІ” автомобил.Колата се ударила странично в автобуса, нанесени били материални щети по двете превозни средства. Пострадало е 8-годишно момче – пътник в колата, детето е с изместени зъбки.В автобуса не е имало пътници. Мъжът, който го шофирал е монтьор в близкия автосервиз. Той трябвало да придвижи превозното средство от паркинга до сервиза. При тестване с дрегер, пробата му отчела наличие на алкохол 1.39 промила.Последвала справка установила, че същият не притежава необходимата категория „Д”. 53-годишният е задържан с полицейска мярка за срок до 24 часа. Шофьорът на леката кола също е тестван за наличие на алкохол, пробата му е отрицателна.Работата по случая продължава, образувано е досъдебно производство.", "date": "2018.09.04", "title": "8-годишно дете пострада заради пиян и неправоспособен шофьор"}
{"url": "https://offnews.bg/tenis/federer-i-sharapova-aut-ot-us-open-687440.html", "text": "Световният номер 2 Роджър Федерер и бившата номер 1 в света Мария Шарапова отпаднаха в 1/8-финалите на последния за годината турнир от Големия шлем US Open в Ню Йорк.Маестрото от Базел бе отстранен в четири сета от Джон Милман. Австралиецът поднесе най-голямата сензация в мъжката схема на надпреварата, като стигна до успеха над петкратният носител на трофея след обрат - 3:6, 7:5, 7:6(7), 7:6(3).Преди началото на двубоя Федерер бе смятан за абсолютен фаворит срещу 55-ия в света. Милман обаче демонстрира борбеност, непримиримост и изключително стабилна игра и напълно заслужено продължава напред след страхотна битка на “Артър Аш Стейдиъм”, продължила 3 часа и 38 минути.\"Все още не мога да го осъзная. Изпитвам огромно уважение към Роджър и всичко, което той е направил за нашия спорт. Той е моят герой. В началото на мача бях напълно объркан. Краката ми не се движеха и той контролираше напълно играта. Успях да измъкна оспорвания втори сет и след това намерих играта си.Започнах да съм по-агресивен и да сервирам по-добре. Възползвах се, че Роджър нямаше ден на сервис. Той определено не бе на върха на възможностите си днес, но това бе добре дошло за мен\", коментира 55-ят в световната ранглиста, за когото предстои битка с Новак Джокович за място на полуфиналите.Шарапова пък претърпя загуба с 4:6, 3:6 от испанката Карла Суарес Наваро в мач продължил 1 час и 33 минути. Рускинята така и не успя да влезе в двубоя, който премина почти изцяло под диктовката на Наваро.", "date": "2018.09.04", "title": "Федерер и Шарапова аут от US Open"}
{"url": "https://offnews.bg/politika/nova-rokada-v-kabineta-borisov-smeni-zam-ministar-v-mon-687446.html", "text": "Нова рокада в правителството направи премиерът Бойко Борисов. Този път си отива не министър, а негов заместник.Промяната е в Министерството на образованието и науката. Смененият зам.-министър е проф. Иван Димов, който наблюдаваше ресор наука. На негово място Борисов назначава Карина Ангелиева, досега - съветник към Постоянното представителство на България в ЕС. Там е отговаряла за европейските политики в образованието и научните изследвания. Била е главен директор на „Структурни фондове и международни образователни програми” към Министерството на образованието и науката и директор на Съвместния иновационен център към Българската академия на науките.Завършила е магистърски степени по европейска интеграция и съвременна история от Софийския университет „Св. Климент Охридски”.Проф. Димов остава съветник в екипа на образователния министър Красимир Вълчев.Промяната не е свързана с оставките на тримата министри, поискани в края на миналата седмица от премиера във връзка с трагедията край Своге, увериха от министерството.", "date": "2018.09.04", "title": "Нова рокада в кабинета: Борисов смени зам.-министър в МОН"}
{"url": "https://offnews.bg/politika/deputatite-se-zavrashtat-v-parlamenta-sled-liatnata-vakantcia-687403.html", "text": "Народните представители започват работна днес. Те се събират на извънредно заседание, след като бяха в лятна ваканция от 27 юли.Преди две седмици почивката им беше прекъсната заради друго извънредно заседание - за срива на Търговския регистър и фалита на застрахователното дружество \"Олимпик\".Днес депутатите ще разгледат на първо четене предложението на НФСБ отново да се разреши пушенето в заведенията. Идеята е на вицепремиера Валери Симеонов, който иска отново да има отделни стаи за пушачи. Текстовете вече бяха отхвърлени от две от парламентарните комисии - тази по здравеопазването и тази по икономика и туризъм.В дневния ред на днешното заседание депутатите е и годишният доклад за дейността на Българската академия на науките (БАН). През последните месеци академията попадна в общественото полезрение заради протестите на Националния институт по метеорология и хидрология (НИМХ). Синоптиците настояваха да бъдат отделени от БАН, но от академията бяха против. След много разговори това им беше обещано. След това обаче ръководството на БАН прекратиха договора на шефа на института проф. Христомир Брънзов, а от НИМХ обявиха, че са готови за нови протести.Депутатите ще разгледат още „Анализ на пазара на пощенски услуги“ и годишния доклад на Комисията за регулиране на съобщенията за миналата година.Народните представители заседават извънредно днес, за да могат да почиват на 7 септември (петък).", "date": "2018.09.04", "title": "Депутатите се завръщат в парламента след лятната ваканция"}
{"url": "https://offnews.bg/sviat/vsichko-svarshi-pozharat-v-rio-zalichi-hiliadi-godini-istoria-687438.html", "text": "Почти цялата колекция от безценни експонати в двувековния Национален музей на Рио де Жанейро е унищожена. Той пазеше най-богатата антропологична колекция за Северна и Южна Америка. Унищожен е най-старият човешки фосил, откриван някога - на около 12 хил. години.Останките бяха на жена от Късния Палеолит, наречена Лузия (Luzia - португ.). Открити са в пещера в Бразилия през 1975 г. от френския археолог Анета Ламен-Емперер. Археолози смятат, че високата около 150 см жена е починала на около 20-годишна възраст, може да е била един от първите преселници в Южна Америка.Сред експонатите имаше и египетска колекция, колекция с греко-романски артефакти, палеонтологична колекция, включваща скелет на динозавър, открит в района на Минас Жераис.\"Всичко свърши.\" Само това успя да каже експертът Марко Аурелио Калдас, след като провери какво е останало от съкровищата след на огъня. От 20-те милиона експоната са оцелели само устойчивите на високи температури метеорити, пише в. \"Фоля де Сао Пауло\". Официалната информация сочи, че са унищожени 90% от експонатите.Пожарът избухна в неделя вечерта, а според зам.-директорката на музея Кристиана Сережо детекторът за дим в сградата не се е задействал.Снощи отпред имаше протест. Няколкостотин души се събраха, за да изразят негодуванието си. Служители на музея бяха категорични: недостатъчното финансиране е попречило за осигуряването на по-високо ниво на сигурност. Музеят бе подложен и на финансови съкращения.Протестът не протече мирно. Хората бяха разпръснати от полицията със сълзотворен газ и лютив спрей.\"Двеста години на работа, изследвания и познание бяха загубени. Това е тъжен ден за всички бразилци\", написа в Туитър президентът Мишел Темер. Той обяви, че правителството търси финансиране от компании и банки, за да се възстанови националният музей. Министърът на образованието допълни, че се търси и международна помощ, включително от ЮНЕСКО.Тече разследване. Сред възможните причини за пожара са късо съединение и хартиен балон с нагорещен въздух, кацнал на покрива, пише Би Би Си.Все още не е ясно дали музеят е бил застрахован.", "date": "2018.09.04", "title": "Всичко свърши: пожарът в Рио заличи хиляди години история"}
{"url": "https://offnews.bg/futbol/mesi-kritikuva-modernia-futbol-687428.html", "text": "Мегазвездата на Барселона Лионел Меси критикува модерния футбол, в който парите са водещи за сметка на привързаността към клуба. Аржентинецът казва доста силни думи в интервю за каталунския \"Мундо Депортиво\".\"Има клубове с могъщи финанси, които объркват главите на играчите. Някои са управлявани повече от мисълта за парите, а не за честта на клуба и постигането на целите. Аз имам всичко в Барселона, живея тук от 13-годишен.Може да се каже, че прекарах живота си в най-добрия клуб и най-добрия град. Децата ми се родиха в Каталуния. Не мисля, че мога да искам нещо повече от това\", казва Меси.Според него този сезон може да се окаже отново сезонът на Барселона в Шампионската лига.\"Време е отново да спечелим трофея. В последните три години бяхме неубедителни, особено в последната. Имаме впечатляващ състав, който е способен да спечели трофея\", завършва Меси.", "date": "2018.09.04", "title": "Меси критикува модерния футбол"}
{"url": "https://offnews.bg/gimnastika/silvia-miteva-svaliam-shapka-na-genialnostta-na-iliana-raeva-687437.html", "text": "Бившата грация Силвия Митева ще бъде асистент на всички съдии на световното първенство по художествена гимнастика, което стартира на 10 септември.\"Изключително съм развълнувана, защото такъв форум не е провеждан у нас от много години. Свалям шапка на гениалността на президента на федерацията Илиана Раева, която работи с огромен размах и направи всичко това възможно. Съдийството и треньорството при мен вървят ръка за ръка, но сякаш второто ми е по-приятно.В момента цялата гимнастическа общност е сплотена и всички гледат в една посока. Световното първенство в София ще бъде нещо уникално - на едно място ще се съберат толкова много шампионки, което също е идея на Илиана Раева.По света оценяват българската художествена гимнастика. За момичетата ще е изключително трудно да играят пред родна публика, защото ще са натоварени с очаквания. Аз като състезател вече съм го изпитвала.За тях ще е по-леко, ако всички се поуспокоим малко. Важното е да се представят добре и да са спокойни\", каза Силвия Митева в студиото на \"България он еър\".", "date": "2018.09.04", "title": "Силвия Митева: Свалям шапка на гениалността на Илиана Раева"}
{"url": "https://offnews.bg/politika/11-hil-lv-mesechno-samo-ot-komandirovachni-i-naem-shte-vzimat-sluzhi-687433.html", "text": "Служителите на Министерството на външните работи (МВнР), които ще бъдат командировани в дипломатическата ни мисия в столицата на Кралство Саудитска Арабия, ще получават малко повече от 11 хил. лв. месечно само от изплатените им командировъчни средства и от парите, заделени за наемане на жилище.Това става ясно от проекта на постановление за промени в Наредбата за командировъчните средства при задграничен мандат, който днес се очаква да бъде гласуван от правителството.В тези сметки не влиза възнаграждението, което служителите получават месечно за работата си в МВнР. Предвиденият базисен размер на дневните командировъчните за служителите в мисията ни в Рияд ще бъде 94 евро, а заделените средства за наем ще са 95% от размера на командировъчните за 30 календарни дни. Тъй като до този момента България не е имала свое дипломатическо представителство в кралството, няма и установен базисен размер на командировъчните за Саудитска Арабия. Приемането на постановлението трябва да стане в \"спешен порядък\", става ясно още от проекта. Външният министър Екатерина Захариева е мотивирала искането с това, че през септември трябва да бъдат командировани служители, за да осигурят помещения за бъдещото българско посолство. От мотивите към постановлението обаче става ясно, че то се подготвя от февруари месец. През изтеклата половин година е имало съгласуване на сумите, които Министерството на финансите е следвало да отпусне за българска задгранична мисия и за командировъчни на служители. На 8 август  1 612 510 лв. за откриване на посолство.С решение на служебното правителство на Ренета Инджова в края на януари 1995 г. е прието решение България да установи дипломатически отношения със Саудитска Арабия, както и да открие свое посолство в Рияд. На 5 октомври 2015 г. Кралство Саудитска Арабия откри свое дипломатическо представителство в София. Както  за нуждите на посолството на кралството е нает офис в станалия в последните дни печално известен хотел \"Маринела\". В момента саудитското посолство е с временно управляващ посланик, който е придружаван от технически сътрудници. Предстои постоянна акредитация на посланик на Саудитска Арабия, след като кралството се сдобие със собствено посолство. ", "date": "2018.09.04", "title": "11 хил. лв. месечно само от командировъчни и наем ще взимат служители на МВнР в Рияд"}
{"url": "https://offnews.bg/sviat/dzhebi-udari-iaponia-zatvoreni-sa-magazini-uchilishta-predpriatia-687444.html", "text": "Тайфунът \"Джеби\" удари Япония. Той е най-силният от 25 години насам, наруши сериозно транспортните връзки и работата на предприятията.\"Джеби\", 21-ият тайфун за сезона в Азия, връхлетя югозападната префектура Токушима на остров Шикоку, съобщи националната метеорологична служба. Съпътстващите ветрове се движат на места с близо 220 км/ч. В централната му част скоростта е 160-190 км/ч, което го прави най-мощният от 1993 г. насам, коментира Риута Курора от службата пред AFP.Джеби \"лети\" към север-североизток със скорост 45 км/ч; очаква се да мине през западната част на остров Хоншу.Очакват се поройни дъждове. Подготвя се евакуацията на хората, застрашени от наводнения и свлачища. Около 300 000 души са получили препоръка да се изтеглят в убежища. Най-малко 50 000 домакинства са останали без ток.Премиерът Шиндзо Абе отмени обиколка из западните райони и свика кризисно съвещание.Над 650 полета са анулирани по съображения за сигурност като предварителна мярка.Много влакове са спрени от движение.Днес няма да работят големите магазини в региона около град Осака.Заводите в най-застрашените зони предупредиха персонала да не идва на работа. Училищата там също останаха затворени.Джеби може да причини значителни щети в западните региони, след като през юли наводнения и гигантски свлачища причиниха смъртта на над 200 души. 10 човека остават в неизвестност след това най-смъртоносно природно бедствие в страната за повече от три десетилетия.", "date": "2018.09.04", "title": "Джеби удари Япония: затворени са магазини, училища, предприятия, отменени са полети"}
{"url": "https://offnews.bg/obshtestvo/fondatcia-za-nashite-detca-organizira-art-vecher-na-dobrodetelite-687449.html", "text": "На 4 октомври от 19:00 часа в емблематичната бивша сграда на Музикалното училище на ул. „Оборище“ №5 фондация „“, съвместно с фондация „“, ще проведе ексклузивното издание на най-голямото си благотворително събитие - \"\".То е посветено на изкуството, което дарява в подкрепа на българските деца и семейства, което възпитава, формира мирогледа ни и влияе на ценностната ни система по един изтънчен и изкусен начин.Събитието е естествено продължение на осемте успешни издания на „Вечер на добродетелите“ в подкрепа на най-уязвимите деца и семейства.Екипът на фондацията вярва, че всяко дете се нуждае от обич, а обичта се сбъдва в семейство. Затова вече 26 години работи за това децата в ранна възраст да получават цялата необходима грижа и да растат пълноценно, така че да имат силен старт и основа за развитие. Именно затова каузата на арт вечерта е СИГУРНА СЕМЕЙНА ГРИЖА ЗА ВСЯКО ДЕТЕ.С набраните средства фондацията ще подкрепи стотици деца и семейства в риск, ще отговори на специфичните потребности на децата с проблеми в развитието и ще им даде шанс да разгърнат своя пълен потенциал.\"Aрт вечер на добродетелите 2018\" ще събере 120 гости с изявен интерес към изкуството и по-специално към творбите на най-популярните и обичани български художници – ключови представители на бизнеса, дипломатическия и културен елит на страната, партньори, съмишленици и приятели на фондацията, личности в нашето общество, които знаят, че инвестирането в сигурна и стабилна семейна среда за всяко дете е основа за постигането на развито и цивилизовано общество в България.Програмата на събитието ще бъде също толкова специална, колкото и неговите гости, уверяват от фондацията. Вечерта ще включва и традиционна артистична програма, в която ще вземат участие български музиканти, но акцент тази година ще е благотворителният търг, който ще даде възможност на присъстващите да наддават само за отбрани произведения на изкуството с висока социална стойност.\"Ние вярваме, че заедно с гостите на ексклузивното издание \"Арт вечер на добродетелите 2018\" ще подкрепим стотици деца и семейства да не се разделят, но и ще окрилим децата да разпознават красотата и изяществото в света още от ранна детска възраст – умения, които ще останат с тях през целия им житейски път\", коментират от фондацията.", "date": "2018.09.04", "title": "Фондация 'За нашите деца' организира Арт вечер на добродетелите"}
{"url": "https://offnews.bg/futbol/v-slovenia-se-skasaha-da-hvaliat-treniora-na-levski-687450.html", "text": "Треньорът на Левски Славиша Стоянович окупира първите страници в медиите в Словения, след като записа пета поредна победа начело на \"сините\" в Първа лига.\"Бившият селекционер не знае какво е загуба на новата се служба. Освен това не даде и нито една точка на съперниците. Сезонът е още в началото си, но Левски вече даде ясна заявка за титлата\", обяви \"Екипа\".\"Стоянович седна стабилна скамейката на Левски с пет поредни победи. Той бе получил доста тежко наследство от Делио Роси, който се издъни срещу Вадуц и загуби службата си. Стоянович обаче се представя добре в клуб, където треньорите са под постоянен обстрел\", отчете \"Ногомания\", цитиран от \"Тема спорт\".\"Словенският треньор Славиша Стоянович и Левски продължават да са непобедими. В събота те взеха дербито с Берое, който също до този момент не познаваше загубата\", коментира и Сио1.", "date": "2018.09.04", "title": "В Словения се скъсаха да хвалят треньора на Левски"}
{"url": "https://offnews.bg/ikonomika/preasfaltirat-smartonosnata-otsechka-kraj-svoge-v-sriada-687445.html", "text": "Фрезоването на пътната настилка и почистването на трасето в участъка от път II-16 Своге – София продължава и днес. В участъка до моста над река Лесковдолска (от км 54+220 до км 54+690). Дейностите се извършват без спиране на движението в една лента. Необходимо е шофьорите да карат внимателно и със съобразена скорост, предвид извършващите се строителни работи, съобщават от Агенция \"Пътна инфраструктура\".След като приключи фрезоването - в сряда (5 септември), ще започне преасфалтирането и движението по път II-16 Своге - София ще бъде спряно. Обходните маршрути за леките автомобили са път II-81 София - Монтана и след това път III-164 Своге - Искрец - Бучин проход. Път II-81 - проход „Петрохан“, на територията на Софийска област, също е в ремонт и в този участък шофьорите трябва да карат с по-ниска скорост и да спазват стриктно пътната сигнализация.Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле ще бъдат отклонявани при Ребърково в посока Ботевград. Леките автомобили и локалният трафик, пътуващ от София към Своге, ще могат да преминават по път II-16 в двете посоки до отклонението за село Редина.", "date": "2018.09.04", "title": "Преасфалтират смъртоносната отсечка край Своге в сряда"}
{"url": "https://offnews.bg/gimnastika/neshka-robeva-niamam-namerenie-da-se-otkazvam-ot-gimnastikata-687451.html", "text": "Легендата на българската художествена гимнастика Нешка Робева обяви, че не се оттегля от спорта и няма намерение да се отказва кариерата си.Преди дни публикация на специалистката бе разтълкувана като край на творчеството си. В написаното Робева заяви, че е напуснала поста на треньор на германския национален ансамбъл заради влошеното ѝ здравословно състояние.Снощи тя уточни, че не е и няма намерение да се отказва и дори вече е отново в залата. \"\".", "date": "2018.09.04", "title": "Нешка Робева: Нямам намерение да се отказвам от гимнастиката"}
{"url": "https://offnews.bg/temida/otmeniha-domashnia-arest-na-obvinenia-za-katastrofata-kraj-svoge-shofi-687448.html", "text": "Съдът наложи парична гаранция от 2000 лв. на шофьора на катастрофиралия автобус край Своге. Апелативният съд отмени досегашната мярка за неотклонение „домашен арест”.Григор Григоров към момента е единственият обвинен за трагедията, при която загинаха 17 души.Междувременно смъртоносната отсечка край Своге се ремонтира. Днес продължава фрезоването на пътната настилка и почистването на трасето, а утре се очаква то да бъде преасфалтирано.Според съда има доказателства, че Григоров е виновен за пътния инцидент. Магистратите се позоваха на протокол за оглед на местопроизшествието и свидетелски показания, съобщава \"24 часа\". Важни за разследването се оказали показанията на мъж и жена, които се движели на мотор зад рейса. Освен това заключение на автотехническа експертиза по делото показва, че причината за катастрофата е превишена и несъобразена скорост, както и навлизане в насрещното.Съдебният състав отбеляза, че тепърва трябва да се изясни каква е причината за катастрофата - дали превишената с 13 км/ч скорост, или несъобразената скорост. Не може и двете да са причина, каза съдът.Апелативните съдии обявиха още, че в част от решението на окръжния съд Григоров да е под домашен арест липсвали мотиви. Те прецениха, че степента на опасност на шофьора не е висока, както е приел първият съд. Като доказателство за това се позоваха на подписка в подкрепа на шофьора от 6300 души и на препоръки и мотивационни писма от директори на училища и детски градини, които ползвали транспортната фирма на шофьора за екскурзии. Освен това след катастрофата Григоров има рана на главата, за което лекар от ИСУЛ му е препоръчал домашно лечение.Шофьорът има 7 дни да внесе 2000 лв., за да може да излиза от дома си. Той е с отнета книжка и със забрана да напуска страната.", "date": "2018.09.04", "title": "Отмениха домашния арест на обвинения за катастрофата край Своге шофьор"}
