{"url": "https://offnews.bg/politika/prezidentat-radev-balgaria-triabva-da-zasili-konstruktivnia-si-glas-v-720646.html", "text": "Истинското предизвикателство пред многостранната дипломация са изкушенията от едностранни действия, от които произтичат рискове за сигурността.Това заяви държавният глава Румен Радев на традиционния прием за ръководителите на дипломатическите мисии, акредитирани у нас, съобщиха от пресслужбата. Президентът припомни, че от трибуната на 74-ата сесия на ООН е призовал отново за утвърждаване на принципите на многостранната дипломация.Според него диалогът и сътрудничеството нямат алтернатива при решаването на предизвикателствата, пред които е изправен светът - конфликти, терористични акции, религиозен фундаментализъм, климатични промени, защита на правата на човека, борбата с бедността и неравенствата.Като основен приоритет на българската външна политика държавният глава открои засилването на конструктивния глас на България в Европейския съюз за утвърждаване на единството, преодоляване на различията, търсене на рационални пътища за решаване на общите предизвикателства.Той подчерта, че за да преодолеем вътрешните за съюза различия, са нужни не само програми за социално и икономическо сближаване, а и сближаване в образованието, научните изследвания, които са гарант за икономически просперитет.Румен Радев посочи, че Западните Балкани ще бъдат и занапред сред водещите за страната ни теми в международен план. „Ние продължаваме с всички възможни действия и инициативи да връщаме европейския и не само този фокус върху региона, без който не може да има сигурна, стабилна и просперираща Европа“, подчерта държавният глава. Пред дипломатите президентът изтъкна и интензивния стратегически диалог на България със САЩ, издигането на нивото на партньорство с Китай, ползотворните отношения с Русия в редица области и засилването на българо-японските отношения, както и отношенията с останалите региони – Латинска Америка, Близкия Изток, Северна Африка, Индия и Централна Азия.Държавният глава благодари на дипломатите за положените усилия и постигнати резултати в развитието на отношенията на България със своите страни и международните организации, които представляват. Президентът поздрави и учредения Клуб на посланиците, които говорят български език. „Това е начинът да опознаете по-добре нашата вековна култура, прекрасните традиции на нашия народ, вековната култура“, посочи Румен Радев.Няма държава, в която да няма наши сънародници и ви благодаря и затова, че откликвате и помагате на всички наши инициативи с вицепрезидента г-жа Йотова, да помагаме нашите сънародницжи зад граница по-добре да отстояват своите социални, образователни права, да запазват своята национална идентичност, традиции и език, подчерта още Радев пред дипломатическите представители.Ахмед Ал Мадбух – извънреден и пълномощен посланик на Палестина и доайен на дипломатическия корпус у нас, също отправи приветствие към дипломатите.На приема присъстваха вицепрезидентът Илияна Йотова, представители на изпълнителната и законодателната власт.Президентът Румен Радев бе придружаван от своята съпруга Десислава Радева.", "date": "2020.01.30", "title": "Президентът Радев: България трябва да засили конструктивния си глас в ЕС"}
{"url": "https://offnews.bg/obshtestvo/zaharieva-antisemitizmat-niama-miasto-v-obshtestvata-balgaria-go-dok-720648.html", "text": "„Холокостът е най-тежкият урок по история. Урок, който трябва да бъде помнен, преповтарян, разказван и никога да не бъде забравян. Урок, който възпитава способността ни да поемаме отговорност за последствията от дела, на които не сме били свидетели, но които са белязали всички нас“.Това заяви вицепремиерът и министър на външните работи Екатерина Захариева пред гостите на церемония в памет на жертвите на Холокоста и в почит към спасителите на повече от 48 000 български евреи, която се състоя в Централната софийска синагога, цитирана от пресцентъра на дипломатическото ни ведомство. Там бяха още кметът на София Йорданка Фандъкова, дипломати, политици и общественици.Екатерина Захариева подчерта, че през последните години България доказва с действията си, че борбата с антисемитизма излиза отвъд думите, речите и декларациите. „Предприели сме редица законодателни инициативи, които да позволят ефективното преследване на извършителите и подбудителите на антисемитски и други ксенофобски прояви“, каза тя.Страната ни е член на Международния алианс за възпоменание на Холокоста (МАВХ) от 2018 г., а само преди няколко седмици Екатерина Захариева води българската делегация в първата министерска среща на МАВХ в Брюксел. Там министри от 35 страни изразиха загриженост от възраждащия се на много места по света антисемитизъм и приеха обща декларация, че ще се борят заедно срещу всички форми на расизъм и дискриминация.„Поехме ангажимент да гарантираме младото поколение да бъде научено да знае и да помни Холокоста, да е чувствително и нетолерантно към всички форми на национализъм и към изкривяване на историята“, заяви Захариева.По време на церемонията бяха запалени свещи в памет на всеки един от 20-те българи, определени от Световния център за възпоменание на жертвите на Холокоста \"Яд Вашем\" в Ерусалим, Израел, като Праведници сред народите за ролята им в спасяването на българските евреи. Свещи бяха запалени и в чест на четирима дипломати, които нямат това звание, но са помогнали на евреите по време на Втората световна война.Свещ беше запалена и в памет на 11 343 евреи, депортирани от администрираните от Царство България територии на Северна Гърция и Вардарска Македония.Церемонията бе организирана по повод Международния ден за възпоменания на жертвите на Холокоста и 75-ата годишнина от освобождаването на най-големия концентрационен лагер „Аушвиц-Биркенау“ от Организацията на евреите в България \"Шалом\", Централният израилтянски духовен съвет и Държавният културен институт към Министерството на външните работи на Република България.", "date": "2020.01.30", "title": "Захариева: Антисемитизмът няма място в обществата, България го доказва"}
{"url": "https://offnews.bg/futbol/balgarski-futbolist-shte-igrae-v-iran-720651.html", "text": "Националът Николай Бодуров вече официално е футболист на иранския Естеглал. По-рано днес бившият защитник и капитан на ЦСКА премина успешно медицинските прегледи, а след това подписа с клуба от Техеран. Той ще бъде представен пред медиите в събота, информира Спортал.Естеглал е един от водещите отбори в Иран, като е ставал шампион 8 пъти и има и 7 национални купи. Тимът е и двукратен шампион на Азия. В момента съставът на Фархад Маджиди е на пето място в класирането, на 8 точки зад лидера Персеполис.В Естеглал Бодуров ще е съотборник с национала на Мали Шейх Диабате и хърватина Хървойе Милич, който изкара няколко сезона в Серия \"А\". Всички други футболисти на тима са иранци.Николай Бодуров беше капитан на ЦСКА и любимец на феновете, но в началото на сезона настъпи разрив в отношенията между него и ръководството на \"червените\". Той почти не игра през есента, а след като разтрогна и стана свободен агент, се подготвяше с Пирин (Благоевград).", "date": "2020.01.30", "title": "Български футболист ще играе в Иран"}
{"url": "https://offnews.bg/gimnastika/skriha-gratciite-ni-zaradi-gripa-720653.html", "text": "Българската федерация по художествена гимнастика закри за публика и медии предстоящите контролни на националния отбор индивидуално жени и девойки заради грипната епидемия в страната.\"Във връзка с грипната епидемия и с оглед предпазване на националните състезателки от вирусни инфекции, контролните на национален отбор за девойки на 1 февруари и на национален отбор жени на 4 февруари ще бъдат закрити за публика и медии\", се казва в официалното съобщение на БФХГ.Грипната епидемия, която беше обявена в голяма част от страната, повлия и на баскетболния сезон. Мачът от 14-и кръг в А група за мъже между отборите на Видабаскет и Славия беше отложен.Двубоят трябваше да се играе на 2 февруари (неделя), а новата дата ще бъде обявена по-късно.", "date": "2020.01.30", "title": "Скриха грациите ни заради грипа"}
{"url": "https://offnews.bg/analizi-i-komentari/demokratciata-e-bolna-zashto-otslabva-doverieto-v-neia-720636.html", "text": "Недоволството на гражданите в развитите страни и неудовлетворението от демокрацията се намират на най-високото си ниво за последните 25 години.Това е заключението на специалисти в Кеймбриджския университет, изследвали обществените нагласи, на базата на 3 500 анкети в 154 страни с участието на около 4 млн.души, предаде Би Би Си. Основният въпрос на проучванията е доволни ли са хората от функционирането на демокрацията в съответната държава, или не.Социолозите в Кеймбридж се занимават с това изследване от 1995 г., а за някои страни имат данни от 1970-те години.„В целия свят демокрацията е болна. Ние установихме, че неудовлетворението от демокрацията нараства достатъчно дълго време и е достигнало историческия си максимум, особено в развитите страни“, казва авторът на доклада Роберто Фоа.Най-зле са нещата във Великобритания и САЩ. Делът на недоволните по света от 48% през 1995 г. е скочил до 58% през 2019 г.Ръст на положителното възприемане на демокрацията е наблюдаван през последните десетилетия на миналия век. Това е времето на падането на комунизма в Източна и Централна Европа, и на всеобщата подкрепа за подема на демокрацията.През последните 10 години е настъпило определено разочарование и в отношението към демокрацията се появява устойчива негативна тенденция. Според авторите на изследването това е политическа и социална реакция на финансовата криза от 2008 г., на миграционната криза от 2015 г., както и на някои външно-политически провали.Във Великобритания доверието в демокрацията е нараствало стабилно 30 години и е достигнало своя пик в първите години на новото хилядолетие. Но през 2005 г. махалото се обръща в обратна посока на фона на икономическите проблеми и вътрешно-политическите скандали, като например историите с компенсациите на личните разходи на депутатите.Анкетите, проведени в навечерието на парламентарните избори през декември 2019 г., показват продължаващо отслабване, вероятно свързано с потъването в политическата безизходица около Брекзита.Докато през 1995 г. неудовлетворените от състоянието на демокрацията във Великобритания са 47%, през 2005 г. делът им пада до минимума от 33%, но преди изборите през 2019 г. вече е 61%.В САЩ нивото на одобрението в периода 1995-2005 г. е в порядъка на 75%, но е последвано от драматичен и неочакван срив до под половината. Според д-р Фоа подобен цинизъм е обикновено явление в някои страни, но в САЩ той означава сериозен тласък в самооценката.Експертът свързва това както с отминалата финансова криза, така и с ръста на политическата поляризация и недоверието сред обществото.В същото време някои европейски страни показват противоположна тенденция. Нивото на удовлетворението от действащата демокрация е достигнало историческия си максимум в Дания, Швейцария, Норвегия и Нидерландия.Разочарованието от демокрацията и ръстът на популизма – това не е причина, а симптом, казват социолозите. „Доверието в демокрацията отслабва, защото демократичните институции не се справят достатъчно добре с главните проблеми на нашето време – от икономическите кризи до глобалното затопляне. За да възвърне своята легитимност демокрацията, това трябва да се промени“, подчертава Роберто Фоа.", "date": "2020.01.30", "title": "Демокрацията е болна. Защо отслабва доверието в нея"}
{"url": "https://offnews.bg/sviat/sasht-razkriha-lichnostta-na-novia-lider-na-isliamska-darzhava-720637.html", "text": "Представители на американските военни твърдят, че са разкрили самоличността на настоящия лидер на терористичната групировка Ислямска държава, който досега е бил известен с псевдонима Абу Ибрахим ал-Хашеми ал Кураши.„Ислямска държава обяви избора на Кураши за новия халиф през октомври, няколко дни след гибелта на бившия водач Абу Бакр ал-Багдади в рамките на операцията на САЩ, но истинската му самоличност оставаше под въпрос. Сега САЩ с увереност считат, че под псевдонима Кураши се крие Хаджи Абдалла“, казва анонимен представител на военните, цитиран от VOA/Радио Гласът на Америка/.Въпросният Абдалла е богослов, който се е издигнал в йерархията на предшественика на Ислямска държава – Ал Кайда, в Ирак и в крайна сметка е станал един от главните заместници на Багдади.Според източници от американското разузнаване той е бил един от главните организатори на масовото изтребление на религиозното малцинство на йезидите. Освен това той е контролирал някои от глобалните операции на терористичната групировка.", "date": "2020.01.30", "title": "САЩ  разкриха личността на новия лидер на Ислямска държава"}
{"url": "https://offnews.bg/zdrave/koronavirusat-e-obiaven-ot-szo-za-globalna-zaplaha-720647.html", "text": "Световната здравна организация обяви международно извънредно положение във връзка с епидемията причинена от коронавируса, предаде Би Би Си.По думите на генералния директор на организацията Тедрос Гебрейесус, СЗО вярва във възможностите на Китай да спре епидемията. По данни на организацията заболелите от коронавируса в света са 7 834 души, 7 736 от тях са регистрирани в Китай, а 98 в 18 страни по света. Осем са случаите на предаване на вируса от човек на човек. В тежко състояние са 1370 души, 170 са жертвите. Според последните данни обаче, публикувани в South China Morning Post общият брой на болните е 8 261 души, 171 са жертвите с летален изход, само в Китай заразените са 8 140. В Европа диагностицираните са 11, в Северна Америка и Австралия – по 8.Още 12 167 души се наблюдават за поява на симптоми. Нивото на разпространение на болестта в Китай се оценява като \"много високо\" и \"високо\" в региона и по света.В Националния център по заразни и паразитни болести пристигнаха китовете за генетична диагностика чрез real-time PCR на новия коронавирус 2019-nCoV, съобщиха от здравното министерство.Te бяха заявени от Националния център преди 3 седмици и са синтезирани на основание доказаните вируси от Китайския център за контрол и превенция на заболяванията.Реактивите са предназначени за доказване на заболяването, причинено от коронавирус 2019-nCoV, само при хора, които са с изявена клинична картина на тежка пневмония и дихателна недостатъчност.По-рано днес американските власти, цитирани от Франспрес, съобщиха за първи случай на предаване на коронавируса. 60-годишна жена, завърнала се в Чикаго от Китай, е заразила съпруга си. Според директора на Центъра за контрол и превенция на заболяванията Робърт Редфийлд, непосредственият риск за американците е нисък.Русия затвори границата си с Китай и преустанови издаването на електронни визи. По-рано днес италиански круизен кораб беше поставен под карантина, недалеч от столицата Рим. По информация на ДПА първите резултати от изследванията на пътниците \"изглеждат отрицателни\".Здравните власти в Солун съобщиха за мъж, който е бил приет в болница със симптоми, подобни на смъртоносния коронавирус, съобщи БНР. Пациентът е мъж на средна възраст, който в момента преминава през медицински изследвания и е поставен под карантина. ДНК-проба е изпратена в Института \"Пастьор\", за да се установи дали става дума за коронавирус или обикновен грип.Общо 90 души в Бавария са поставени под карантина, съобщи \"Билд\". Всички те са били контактни със заразени хора, които сега се лекуват в германски болници. Хората са предупредени да не напускат домовете си.40 души от поставените под карантина са служители на компанията Webasto в Стокдорф. Четирима души от тази компания се били заразени с коронавируса, след като тяхна колежка от Китай пристигнала за семинар на 19 януари. Webasto е отменила командировките в Китай и е затворила завода си в Стокдорф до 2 февруари.Междувременно изданието New England Journal of Medicine съобщи, че китайските учени вече са установили каква е продължителността на инкубационния период на 2019-nCoV - 5,2 дни. Инкубационен период е интервалът между момента на заразяване и появата на първите симптоми.Учените изследвали данните на 425 пациенти и проследили 10 от тях. Така установили, че броят на заразените се удвоява на седмица, а всеки болен е заразил средно 2,2 души.", "date": "2020.01.30", "title": "Коронавирусът е обявен от СЗО за глобална заплаха"}
{"url": "https://offnews.bg/zdrave-i-krasota/prekaliavate-li-sas-solta-720626.html", "text": "Солта е най-популярната подправка, придава наситен вкус на храната, но когато е в твърде големи количества поставя здравето ни под заплаха. Излишъкът от натрий в организма увеличава риска от сърдечносъдови заболявания, хипертония, инсулти и др. Ежедневната норма за възрастните е 5 мг. Препоръчваната от СЗО е 3 мг, а при високо кръвно - не повече от 1,5 мг.Как можем да установим дали приемаме повече сол, отколкото е необходима на организма ни? Специалисти, цитирани от Medik Info, посочват признаците:Консумация на твърде много полуфабрикатиПрекомерното ядене на \"бързи\" храни е първият признак за излишък на сол. На практика всички тези продукти съдържат твърде много натрий, което прави невъзможно спазването на здравословната дневна норма. Добра практика е да поглеждате какво количество сол е посочено в съставките на даден продукт при закупуването му.ОбезводняванеЧувството на жажда и главоболието са характерен признак за обезводняване. Солта лишава организма от течности, предизвиква обезводняване, излишната сол провокира разширяване на кръвоносните съдове в главния мозък, което предизвиква болките в главата.Подпухнало лице, оттичане на крайницитеАко често страдате от отоци, трябва да преразгледате хранителните си навици. Излишъкът от натрий предизвиква усещане за подуване, тъй като този елемент въздейства върху водно-солевия баланс на организма и способства за задържането на течности в тъканите. Това влияе негативно не само на теглото, но и на организма като цяло.Храната е безвкуснаАко постоянно прекалявате със солта, вкусовите рецептори се притъпяват. В резултат храните ви се струват безвкусни и безсолни.Високо кръвно наляганеТо е признак, че солта задържа течностите в кръвоносните съдове, предизвиква увеличаване на обема на кръвта и повишава налягането върху стените на съдовете.Болки в бъбрецитеИзлишъкът на натрий влияе на pH на урината и води до образуване на песъчинки и камъни в бъбреците.", "date": "2020.01.30", "title": "Прекалявате ли със солта?"}
{"url": "https://offnews.bg/zdrave/mazh-pochina-ot-uslozhnenie-na-grip-v-ruse-720641.html", "text": "49-годишен мъж почина от усложнение на грип тип А в университетската болница в Русе, предаде БНР.Починалият е бил приет в неделя в Белодробната болница в Русе и първичният тест е показал наличие на грип и развитие на пневмония. Според него няколко дни преди това е усещал неразположение, но не е потърсил лекарска помощ. Двете направени рентгенови снимки показали, че пневмонията се развива изключително бързо и заради това е настанен в Интензивното терапевтично отделение на болница \"Канев\", където на 28 януари е починал. Д-р Ирена Панджарова, началник на Интензивно терапевтично отделение, заяви, че в момента има още един случай на грипно болен човек, за когото прогнозите са добри. Очаква се утре да се вземе решение дали да бъде обявена епидемия в града от понеделник. ", "date": "2020.01.30", "title": "Мъж почина от усложнение на грип в Русе"}
{"url": "https://offnews.bg/112/dete-e-s-opasnost-za-zhivota-premazano-ot-padnalo-darvo-720635.html", "text": "11-годишно дете е с тежка черепно-мозъчна травма и опасност за живота, след като дърво се стовари в землището на хисарското село Паничери, съобщиха от пресцентъра на УМБАЛ „Св. Георги“ пред радио \"Фокус\". Инцидентът е станал на 29 януари преди обед в местността „Цокови ливади“, в коритото на реката. 21-годишен мъж от сливенското село Градец е рязал акация с моторен трион.При падането си дървото премазало детето, което е играло наблизо. Полицейските служители, които пристигнали на място, откарали момчето в болница. ", "date": "2020.01.30", "title": "Дете е с опасност за живота, премазано от паднало дърво"}
{"url": "https://offnews.bg/izvan-terena/priakorat-na-ronaldo-bil-revlioto-720652.html", "text": "Доста любопитен детайл от детството на суперзвездата на Ювентус и световния футбол Кристиано Роналдо разкри негов бивш съотборник.Според Рикардо Сантош, който е играл с Роналдо в периода 1993 - 1995 година в малкия клуб Андориня, прозвището му тогава било Ревльото.\"И тогава си беше същия като сега. Много обичаше победите и не понасяше загубите. Плачеше дори, когато другите не му подаваха топката. Затова го наричахме Ревльото\", споделя Сантош пред \"Вашингтон Пост\".След Андориня Роналдо преминава в академията на Насионал Мадейра, откъдето отива в Спортинг Лисабон.Бъдещият гений на футбола е привлечен след това в Манчестър Юнайтед, откъдето отива в Реал Мадрид, за да се озове в Ювентус преди два сезона.", "date": "2020.01.30", "title": "Прякорът на Роналдо бил Ревльото"}
{"url": "https://offnews.bg/zdrave/pristignaha-kitovete-za-diagnostika-na-koronavirusa-720640.html", "text": "В Националния център по заразни и паразитни болести пристигнаха китовете за генетична диагностика на новия коронавирус 2019-nCoV, съобщиха от Центъра.Диагностиката ще се извършва чрез real-time PCR.Реактивите са били заявени преди 3 седмици и са синтезирани на основание доказаните вируси от Китайския център за контрол и превенция на заболяванията.Китовете са предназначени за доказване на заболяването само при хора, които са с изявена клинична картина на тежка пневмония и дихателна недостатъчност.България е една от първите държави, които са получили китове за диагностика на новия коронавирус", "date": "2020.01.30", "title": "Пристигнаха китовете за диагностика на коронавируса"}
{"url": "https://offnews.bg/politika/borisov-smeni-blizka-na-tcvetanov-zam-oblastna-upravitelka-na-sofia-o-720638.html", "text": "Със заповед на премиера Бойко Борисов заместник-областната управителка на София-област Галя Георгиева е освободена. Заповедта е от сряда. На нейно място е назначена общинската съветничка от Елин Пелин Светлана Трендафилова, която беше кмет на село Гара Елин Пелин.Галя Георгиева беше депутат от ГЕРБ в предишния парламент, а преди това два мандата кмет на община Елин Пелин. Според депутати от управляващата партия, Георгиева е била много близка до бившия заместник-председател на ГЕРБ Цветан Цветанов. Според тях, това е причината за освобождаването й - Борисов се освобождава от хората на Цветанов.Премиерът и лидер на ГЕРБ обеща, че ще има чистка в структурите след освобождаването на Цветанов от всичките му партийни постове и започна рокади след местните избори. \"Благодаря на Господа и на българския народ, че ми дадоха пак доверието си. След \"Апартаментгейт\" къщата на Манолев по Сандански, Камбитов, дето играе ръченица, как да спечелим\", каза тогава лидерът на ГЕРБ.Името на Георгиева и семейните й имотни сделки също попаднаха в разследване на “Биволъ” от пролетта на 2018 г. В една от тях синът и Павел Павлов се сдобива през 2014 г. с помещение в центъра на Елин Пелин, което купува на търг от ЧСИ за 89 475 лв. Година по-късно, когато Георгиева вече е депутат, общината мести сметките си в “Общинска банка”, банката отваря офис в града и наема помещението на Павлов срещу 2000 лв. на месец. “На 15.06.2015 Павел тегли кредит от Общинска банка на стойност 100 000 лв., срещу който обезпечение е… офисът на банката”, пише “Биволъ”.", "date": "2020.01.30", "title": "Борисов смени близка на Цветанов зам.-областна управителка на София област"}
{"url": "https://offnews.bg/ikonomika/temenuzhka-petkova-shte-imame-vtora-iadrena-moshtnost-v-balgaria-720644.html", "text": "„Повече от 45 години експлоатираме успешно АЕЦ „Козлодуй“ при спазване на най-високите международни стандарти за безопасност“, каза енергийният министър Теменужка Петкова днес.По време на среща с делегацията на Агенцията за ядрена енергия /АЯР/ при Организацията за икономическо сътрудничество и развитие, гостуваща у нас, тя представи , съобщиха от пресцентъра на енергийното ведомство.„Ядрената енергетика е една от възможностите да се справим с предизвикателствата, свързани с климатичните промени и да си осигурим енергийна сигурност“, подчерта Петкова. Тя запозна своите гости с дългогодишния опит на страната ни в областта на ядрената енергетика. Политиката за привличане на висококвалифицирани ядрени експерти и перспективите пред България да остане нетен износител на електроенергия също бяха сред темите на разговор.Министър Петкова информира и за  и други.В рамките на посещението си в София делегацията от АЯЕ се срещна и с представители на различни министерства и държавни структури, които работят в сферата на ядрената енергетика. На организирана в Министерството на енергетиката кръгла маса с представители на научната общност и неправителствени организации бяха представени възможностите за обучение по ядрена енергетика в страната.Как това обучение да бъде направено по-атрактивно за младите хора бе една от темите, обсъждани в рамките на кръглата маса. С оглед на реализацията на втора ядрена мощност в страната необходимостта от висококвалифицирани кадри ще се увеличи, единодушни са участниците в дискусията.Делегацията на АЯР е водена от Нобухиро Муроя, заместник-генерален директор по управление и планиране на Агенцията. Експертите бяха на посещение в България, за да се запознаят с изпълнението на националната политика в областта на безопасното използване на ядрената енергия и държавното регулиране и контрол на тази дейност. Визитата се проведе във връзка с решение на Министерския съвет от миналата година България да кандидатства за членство в Агенцията.", "date": "2020.01.30", "title": "Теменужка Петкова: Ще имаме втора ядрена мощност в България"}
{"url": "https://offnews.bg/ikonomika/balgarin-e-sred-70-te-naj-vliatelni-osnovateli-na-fintech-industriata-720645.html", "text": "Основателят и изпълнителен директор на myPOS World Христо Георгиев е посочен като един от 70-те най-влиятелни основатели на бизнеси във Финтех индустрията в света в току-що излязлата книга на Agustun Rubini - “Fintech Founders”, която се разпространява от Amazon.Книгата представя 70 профила на едни от най-иновативните и успешни основатели в сферата на финансовите технологии и отрежда важно място сред тях за българския предприемач Христо Георгиев, който е и един от основателите и на iCard AD, водещо българско дружество за електронни пари и карти.Със седемдесет вдъхновяващи интервюта книгата представя емблематични личности от цял свят, които поставят основите на световната финтех индустрия и формират облика й днес. Христо Георгиев е включен в книгата заради иноваторския финансов продукт myPOS, който той и неговият екип създават и успешно реализират в цяла Европа, тръгвайки именно от България. Продуктът позволява на всеки бизнес (предимно малките и средни търговци) в Европа да приема плащания с карти и да получават и ползват парите си незабавно без допълнителни такси за това и е вдъхновяващ пример за модерни платежни услуги, носещи социални и икономически ползи за обществото.“Тази книга е посветена на всички хора, които са се хвърлили с главата надолу, слагайки на карта всичко, което имат, за да бъдат шефове сами на себе си и да подобрят живота на другите хора” - казва авторът Agustun Rubini в предговора на книгата.Чрез вдъхновяващата история на Христо Георгиев в изданието “Fintech Founders” остава ценна “българска следа” за иновация и успех, която помага за позитивния имидж на България като едно от добрите места в Европа за създаване на водещи финтех продукти и услуги.„Можем да се гордеем, че над 100 хиляди търговци от малкия и средния бизнес от Европа ползват myPOS, чиято технологична платформа и картова система са създадени в България“, споделя Христо Георгиев.Създаден с мисията да подпомага малкия и средния бизнес, myPOS е продукт за лесно и изгодно приемане на картови и електронни плащания – независимо дали през ПОС терминал, онлайн или през мобилно устройство. myPOS е първият и все още единствен финансов продукт в Европа, който съчетава безплатна сметка с уникален банков номер и незабавно получаване и ползване на приетите плащания, без допълнителни такси. Търговците имат достъп до средствата от направената продажба след броени секунди, което, в комбинация с безплатната дебитна карта, им гарантира гъвкавост и свобода да използват паричните потоци по най-ефективния начин.myPOS предлага не само най-широката гама от интелигентни платежни терминали на Европейския пазар – от джобен размер до десктоп решения, но и богат набор от полезни за всеки бизнес допълнителни услуги като  и много други. В България услугата myPOS се предлага от Майпос АД, регистриран представител в БНБ, а ПОС терминалите могат да бъдат закупени от магазина на myPOS в София или online от Книгата Agustun Rubini “Fintech Founders” се разпространява от януари 2020 от Amazon:", "date": "2020.01.30", "title": "Българин е сред 70-те най-влиятелни основатели на Fintech индустрията в света"}
{"url": "https://offnews.bg/obshtestvo/borisov-razbrahme-se-s-kolegata-konte-bukvalno-da-smazhem-vinovnitcit-720609.html", "text": "Разбрахме се с колегата Конте буквално да ги смажем виновните за отпадъците от Италия. Това обяви премиерът Бойко Борисов след срещата с премиера на Италия Джузепе Конте, който е у нас на официално посещение по покана на българския си колега.Борисов допълни, че ако има някой, който да се възползва от правомощията за свободно движение на товари в ЕС, ще бъде смазан. То е много ясно регламентирано как трябва да се движат, с какви сертификати, добави премиерът.Министър–председателят заяви, че заедно с колегата му Конте са наредили на магистратите да направят много бърза операция и в рамките на седмица от двете страни да се разбере имало ли е такъв проблем. Той добави, че има пълната увереност и съдействие от Конте, че ще помогне да се накажат виновните, ако има такива.Според Борисов, много лесно може да се разбере откъде идва този отпадък и за къде отива. Достъпът за свободно циркулиране на хора и на стоки не означава, че трябва да циркулират нелегално, добави премиерът на Италия Джузепе Конте.Италия ще бъде в началото на тази битка, за да се бори с нелегалния трафик. Това ще доведе до много скорошни резултати, да не кажа внезапни. Абсолютно трябва да бъде изкоренен всеки стрък на нелегалност, допълни Конте. Той допълни, че когато говорим за отпадъци, те по нищо не се различават от другите форми на нелегалност.Преговаряме с французите и германците да приберат нашите съграждани от Китай, каза още Борисов по темата с мерките срещу разпространението на коронавируса, предизвикал епидемия в Китай.„Надали има човек, който да не е притеснен от този коронавирус. Мога да кажа за българските граждани, които са там, че българският министър е в непрекъснат контакт. Преговаряме с французите и германците - ние имаме няколко човека, само да ги приберат те, за да не пращаме ние самолет“, каза министър–председателят.", "date": "2020.01.30", "title": "Борисов: Разбрахме се с колегата Конте буквално да смажем виновниците за боклука от Италия"}
{"url": "https://offnews.bg/zdrave/zdravnata-kasa-uvelichi-parite-na-bolnitcite-zaradi-gripa-720608.html", "text": "НЗОК увеличи парите за болниците заради грипа. Мярката е предприета на неприсъствено заседание на Надзорния съвет, съобщиха от осигурителната институция.С 5% се увеличават парите за РЗОК за януари заради грипната епидемия. Целта е болниците да получат повече средства, за да могат да покрият допълнителните си разходи. Увеличението ще бъде разпределено по лечебни заведения, които извършват дейности по овладяването на епидемичната обстановка, спешност, майчино и детско здравеопазване.Грипната епидемия обхвана 19 области в страната, като 1895 училища и две детски градини са във ваканция. Само в Монтана тя е прекратена от днес, а в 3-4 области все още не е достигнато нивото на заболеваемост, за да бъде обявена.", "date": "2020.01.30", "title": "Здравната каса увеличи парите на болниците заради грипа"}
{"url": "https://offnews.bg/politika/eksperti-zapisite-s-prezidenta-i-generala-sa-nezakonni-720643.html", "text": "Това не са някакви СРС-та, а някакви откъси - части, парчета. СРС по никакъв начин не могат да бъдат рязани и манипулирани, защото това ще означава, че разговорите не отговарят на това, което ние слушаме. Това е забранено.Това заяви преподавателят по национална сигурност в НБУ проф. Николай Радулов пред БНР.Според Радулов \"и старият, и новият закон дават едно неограничено право на подслушване, на който и да било български гражданин на територията на страната\".\"Тактически ход на службите е да подслушват на ръба на закона лица, които са свързани с интересуващи ги други лица\", допълни професорът.Радулов е категоричен, че и. \"Ние не сме сигурни и за участниците в тези разговори, и след като имаме приключило дело, е очевидно, че до явяване в съда не е стигнало\", каза той.Ако това СРС е изпозвано, би следвало в рамките на 10-дневен срок или да се създаде на негова база веществено доказателство, или документите, материалите и всичко, което е свързано с този способ, да бъде унищожено, обясни проф. Николай Радулов и заяви, че ако не бъде унищожено, е престъпление.\"Практика е да се бавят с унищожаването на такива материали, защото твърдят, че има много и има процедура. Несъмнено е, че е престъпление използването на такива материали, който и да разрешава огласяването им\", смята той. , завърши Радулов. Теодор Славев от Института за правни инициативи коментира също пред БНР, че \"в кампанията си за главен прокурор Гешев имаше възможност много пъти да тълкува разделението на властите, но очевидно не го е разбрал, защото президентската институция е особена - имунитетът и мандатът е особен. Не случайно конституционният законодател е предвидил президентът и вицепрезидентът не могат да бъдат разследвани по реда на наказателното производство - именно заради такива случаи\". Славев коментира, че има основание по чл. 175, ал. 5 от Закона за съдебната власт Висшият съдебен съвет да разгледа случая и , но точно прокуратурата пък би трябвало да каже, че тези действия са незаконни. \"Стана ясно, че записите са правени през април 2019 г., а тогава имаше друг главен прокурор. Означава ли, че г-н Сотир Цацаров е разпъвал чадър над президентството и над други институции? Второ - на 31 юли 2019 КПКОНПИ излиза с решение, че спрямо Румен Радев няма конфликт на интереси. Това означава ли, че върху комисията е оказван натиск и съответно би ли трябвало да бъде разследван предишният ѝ председател, а и сегашният, ако това е в случай на продължаващо престъпление оказан натиск\", обясни Теодор Славев. И според него записите са незаконни и са съшити с бели конци, а СРС-тата са предупреждение към президента да не предлага твърде радикални неща като промени в Конституцията, свързани с отчетността на главния прокурор. Славев уточни, че е станало ясно, че по инициатива на ДАНС е подслушван натовски генерал (Цанко Стойков - командир на ВВС, бел.ред.), а не по инициатива на КПКОНПИ, която е оправомощена да поиска използването на СРС.Бюрото за контрол на СРС трябва да бъде сезирано, за да се произнесе по какъв начин са събрани и има ли нередност, категоричен е той.", "date": "2020.01.30", "title": "Експерти: записите с президента и генерала са незаконни"}
{"url": "https://offnews.bg/futbol/levski-e-zaplashen-s-otnemane-na-tochki-za-neplateni-dalgove-720611.html", "text": "Изпълнителният директор на Левски Павел Колев разкри, че клубът е заплашен с отнемане на 3 точки от своя актив заради неплатени задължения.По-рано днес се появи информация, че 26-кратните шампиони трябва спешно да изчистят дълг към футболен агент. Той е успял да осъди клуба в Спортния арбитражен съд в Лозана.До идната сряда пък трябва да внесат парите по сметката на агента. В противен случай може да се стигне и до отнемането на 3 точки от актива им.Самият Колев потвърди за опасността пред колегите от \"dsport.bg\", но успокои \"сините\" фенове, че става дума за 30 хиляди евро, които трябва да се платят до 5 февруари.\"Краткият отговор на този въпрос е да, Левски е заплашен с отнемане на 3 точки. Върви една дисциплинарна процедура, която вече е активирана от страна на футболния съюз, която е описана от глава осма от Дисциплинарния правилник, от член 65 до член 68, 69 включително.Процедурата е ясна. Става дума за задължение към една агенция, която е посредничила за трансферите на Алфонсо Фигередо и Фелипе Нашименто през 2018-а година. Осъдителната присъда в спортния арбитражен съд в Лозана е от края на 2018-а година, тоест преди моето идване в клуба. За не толкова високата сума от 30 хиляди евро, 10 хиляди са по единия трансфер, 20 хиляди по другия\", каза Колев. \"Нещата са под контрол от гледна точка на това, че се съмнявам да бъда допуснато Левски да загуби 3 точки от актива си заради тази сума. Това би означавало да се хвърли на вятъра един положен труд от много хора в първите 6 месеца на този сезон. Информациите, които се появяват за самия казус са абсурдни, нямат нищо общо с истината. Сумата е 30 хиляди евро, и съдебни разноски, които Левски ще трябва да поеме. В постоянна комуникация сме с БФС, известени сме с писма за тази процедура, доскоро бяхме в контакт и с представителите на агенцията. Бяхме постигнали договорка за разсрочено плащане, а след това плащането бе спряно от собствениците. Това е отговорът защо не е платено до този момент. Собствениците са преценили, че има други приоритети.Сега като имаме краен срок, който е 5 февруари, предполагам, че тази сума ще бъде платена, защото това, което следва - ако не платим до 5 февруари следва санкция от Дисциплинарната комисия, отнемане на 3 точки, след което ако няма ново плащане в следващите 7 дни, следва понижаване в по-долно ниво на първенството, изваждане от групата и изпращане във Втора лига. За мен това е невъзможно да се стигне до такъв сценарий. Надявам се, че всичко ще бъде наред през следващата седмица и това задължение ще бъде погасено, както и много други\", добави той.Изявлението на Колев идва на фона на мащабната акция срещу собственика на \"Сините\" Васил Божков. Още преди седмица, той обяви, че .В пък имаше директно обвинение, че \"някой иска да сложи ръка на футболен клуб „Левски“, точно в момента, в който клуба бе спасен от фалит и върви към стабилизация и финансова независимост\"", "date": "2020.01.30", "title": "Левски е заплашен с отнемане на точки за неплатени дългове"}
{"url": "https://offnews.bg/sviat/greta-tunberg-patentova-imeto-si-720610.html", "text": "Екоактивистката Грета Тунберг ще регистрира името си и движението \"Петъци за бъдеще\" като търговска марка.Тя написа в Инстаграм, че името й и движението са използвани за търговски цели \"без никакво разрешение\" и увери, че няма да ги използва с търговска цел. Тунберг е възмутена от това, че хората печелят на неин гръб.Активистката коментира, че тя и колегите й нямат \"абсолютно никакви интереси към търговските марки, но за съжаление това трябва да се направи\".17-годишната ученичка създаде фондация, за да е прозрачно финансирането на движението \"Петъци за бъдеще\". ", "date": "2020.01.30", "title": "Грета Тунберг патентова името си"}
{"url": "https://offnews.bg/obshtestvo/mvr-pokaza-kashtata-i-tcennostite-na-vasil-bozhkov-snimki-i-video-720630.html", "text": "Пресцентърът на министерството на вътрешните работи разпространи снимки и видеокадри от къщата и ценностите на бизнесмена с интереси в хазарта, изкуството и футбола Васил Божков.На фотосите са показани елементи от бившата хижа \"Иглика\" на Витоша, която е собственост на Божков.Вижда се обстановка от жилището му.Показани са и част от артефактите от колекцията на бизнесмена.", "date": "2020.01.30", "title": "МВР показа къщата и ценностите на Васил Божков (снимки и видео)"}
{"url": "https://offnews.bg/112/nameriha-nevzrivena-granata-do-kontejner-za-bokluk-v-targovishte-720614.html", "text": "32-годишен мъж е намерил невзривена граната до контейнер за боклук в Търговище.Мъжът открил корозиралата ръчна граната със запалка, когато излязал да хвърли боклука. Подал е сигнал в полицията.За кратко районът край контейнера в квартал \"Запад\" е бил отцепен. Наложи се формированиe от 29-ти механизиран батальон - Шумен да унищожи днес невзривения боеприпас на учебения полигон „Дивдядово“.Военнослужещите са действали след отправено искане от главния секретар на МВР и по разпореждане на командира на Сухопътните войски генерал-майор Михаил Попов.", "date": "2020.01.30", "title": "Намериха невзривена граната до контейнер за боклук в Търговище"}
{"url": "https://offnews.bg/ikonomika/sobstvenitcite-na-53-paviliona-v-pleven-ostavat-bez-prepitanie-720615.html", "text": "Собствениците на 53 павилиона в Плевен, пръснати из целия град са в шок, тъй като са получили предизвестня от „Жилфонд”, че се прекратяват договорите за наем върху земята, на която са обектите им, пише .Регионалното издание уточнява, че имотите са общинска собственост.От plevenpress.com са категорични, че в случая не става дума точно за бизнес, а до голяма степен и за чисто социална политика.Собствениците са предимно възрастни хора, които чрез тези павилиони си помагат на мизерните пенсии. Така могат да си купуват лекарствата, а често пъти изхранват и семействата си. Да не говорим, че държат тези павилиони от 20 или 30 години, влагат в тях средства за подобрения, редовно си плащат данъците и задълженията към общината. За последните 5 години от наеми в общината са влезли 720 000 лв., платени от тези собственици на павилиони, пише плевенската медия.Сега обаче на собствениците им обяснили, че терените, върху които се намират павилионите им ще бъдат обявени на търг и хората били отчаяни.Такива търгове се печелят от големи корпоративни играчи. А в Плевен тези 53 терена са апетитна хапка. И не трябва да си гений, за да се досетиш КОЙ ще вземе търговските площи, обясняват представителите на малкия бизнес.Въпросът е кой ще защити тези хора?Общинските съветници в комисиите по стопанска политика, бюджет, общинска собственост и законност, са отхвърлили предложението на кмета Георг Спартански вместо търг, общината да обяви конкурс за отдаване под наем на терените. Той е посочил конкретни условия, които да бъдат включени в конкурса. Като например да не се променя предметът на дейност на павилионите, да се запази досегашният им профил, както и да се ползват с предимство членове на Браншовата бизнес камара. Последното е с цел запазване на досегашните договорености, тъй като всички собственици на павилиони са членове на камарата. Тя от своя страна е провела срещи с представители на местната власт, предоставила е писмено становище, с което настоява да се защити малкият бизнес в Плевен.Мнозинството в местния парламент обаче е отхвърлило всички тези предложения.Въпросът е дали плевенчани ще допуснат това? Ще стане ли Плевен град на хазарта? Сега са хората с павилионите – утре ще сме всички, които не искаме да живеем в държава на търкащите талончета, обобщава plevenpress.com.", "date": "2020.01.30", "title": "Собствениците на 53 павилиона в Плевен остават без препитание"}
{"url": "https://offnews.bg/zdrave/sofia-obmislia-postavianeto-na-defibrilatori-na-obshtestveni-mesta-720602.html", "text": "Програми за автоматични дефибрилатори на обществени места има във всички Европейски държави. Средно от няколко хиляди до няколкостотин хиляди във всяка отделна държава. Във Франция, например, са приблизително 200 000, поставени… навсякъде. Наистина Франция е голяма държава, а България не толкова. Но дори Люксембург, който е по-малък от Пловдив, има няколкостотин обществени дефибрилатора.В последните две години и в България темата за автоматичните външни дефибрилатори (АВД) набира все по-голяма популярност. След запознаването на членовете на Комисията по здравеопазване в Народното събрание и проведената кръгла маса по темата с участието на няколко големи неправителствени организации и общински и държавни институции, в последните дни много активно се говори за това и в Общинския съвет на Столична община.Повдигнати бяха въпроси - колко автоматични дефибрилатора са необходими на обществени места и колко ще струва това; кой ще трябва да ги плати; кой ще има право да ги използва, как ще става обучението на хората, които ще ги използват; какви законови промени са нужни, за да стане възможно това; как ще се предпазват апаратите от вандализъм и кражби и др. Както е нормално за едно начало, страховете ни са големи…, а всички тези въпроси отдавна са намерили своя отговор в останалите Европейски държави и нищо не ни спира да използваме решенията наготово.По отношение на необходимостта от внедряването на обществени АВД, медицинската статистика е достатъчно красноречива. В Европа на всеки 45 секунди някой получава сърдечен арест. Когато сърцето спре, шансовете за оцеляване на пострадалия намаляват с около 10% всяка минута, в която той не получава адекватна помощ и вероятността той да оцелее без такава е едва около 2%.Ако свидетел на инцидент започне веднага да извършва качествен сърдечен масаж и изкуствено дишане и най-късно до 3-5-та минута се извърши дефибрилация, шансът за оцеляване нараства до 65 %.А за да се реализира този сценарий са необходими точно две условия – хора готови да помогнат и средства, с които да го направят - автоматични дефибрилатори.През 2012 г. Европейският парламент разпространи декларация, която насърчава всички страни, членки на ЕС да развият програми за поставяне на АВД на публични места и обучение на обществото за оказване на първа помощ с тях. В много от европейските държави, този процес е стартирал много преди това, още в началото на 21 век.Каква е практиката в Европа днес?В края на миналата година излезе доклад на European Emergency Number Association - EENA 112 (Европейската асоциация на спешните номера), който обобщава данни за политиката за употреба на АВД в 19 европейски държави, подадени от авторитетни институции в самите държави. Това са България, Хърватска, Чехия, Естония, Финландия, Франция, Германия, Ирландия, Италия, Латвия, Люксембург, Румъния, Словакия, Словения, Великобритания, Австрия, Португалия, Испания, Швеция.Първия въпрос в това изследване е най-често задавания и у нас: „Има ли национално законодателство, касаещо употребата, поставянето и документирането на АВД“? Е, едва 8 от 18 държави отговарят с ДА, като прави впечатление, че това далеч не са именно най-добре развитите държави. При останалите просто няма необходимост от промени в действащото законодателство, за да се промотира поставянето и употребата на АВД, след като медицинската статистика еднозначно доказва необходимостта от наличието и използването им.Друг въпрос, който често ни вълнува, е дали има нещо задължително. На въпросът „Задължително ли е докладването на АВД на обществено място на властите?“, в 16 от 21 държави НЕ е задължително, в някои е препоръчително.А още по-интересни са резултатите от следващия въпрос - „Картографирано ли е местоположението на обществените АВД?“, в 14 от 20 е отговорът е ДА. Тогава, как така в толкова много държави, в които НЕ е задължително предоставянето на информация на властите, такава информация не липсва и тя е обществено достъпна?Интересни са също данните за това, дали само обучени лица могат да използват АВД? Единствено в Испания, Португалия и Хърватска, от всички анкетирани държави, обучението на лицата, които могат да използват АВД, е задължително, като в нито една от тях няма изискване те да са с медицинско образование или да се обучават от медицинска институция. Обучението може да се извършва от локално или международно признати институции, като Европейския съвет по ресусцитация, Американската сърдечна асоциация, Червения кръст и др. Като добра практика, в някои държави обучението заляга в учебната програма в училищата и университетите, както и в рамките на други курсове по първа помощ.Разбира се, обучението на населението е изключително важна стъпка, точно толкова важна, колкото и наличието на самите автоматични дефибрилатори. И всички тези държави, които отговарят, че няма задължително условие за преминато обучение от този, на който се наложи да използва АВД, се отнасят не по-малко сериозно към нуждата от правилно обучение. Просто те имат ясно разделение на това, кои мерки са въпрос на законодателство и кои са въпрос на добри практики и изграждане на отговорност в обществото.И конкретно по отношение на оказването на помощ на пострадал те са категорични – в законодателството има място единствено и само безусловната защита на човек, който добросъвестно се опитва да помогне на пострадал. Всички опити за законово установяване на конкретни условия, при които помощта би била законна, колкото и добре да са описани, има опасност да доведат до допълнителна несигурност в обществото и всеки отделен индивид дали трябва да се намеси в случай на инцидент или това крие рискове за самия него.В декларацията на ЕП изрично е записано, че държавите трябва да изготвят насърчително законодателство. В много от западните държави съществуват закони като този за „добрия самарянин“, чиято цел е именно безусловната защита на всеки, който се опитва да помогне на пострадал. И това е така, защото медицинската логика е, че би било по-ефективно човекът да предприеме действия, дори да не е специално обучен, отколкото да остане пасивен, поради законово ограничение или несигурност в подготовката.Конкретно по отношение на автоматичните дефибрилатори всичко това е залегнало изначално в тяхната философия - те подават гласови команди в реално време, съпътстващи целия процес на оказване на първа помощ, така че дори необучено лице може да се справи достатъчно добре, за да даде шанс за спасяване при сърдечен арест. Нещо повече, някои апарати дават указания не само за употребата на самия дефибрилатор, а и за останалите елементи от оказването на първа помощ, като се започне с инструкция за обаждане на тел. 112 и се стигне до конкретни насоки, как точно да се правят извънгръдните притискания на сърцето и изкуственото дишане.Именно това е причината за изискването автоматичните дефибрилатори във всяка държава задължително да работят на местния език, а не само на английски, например. И дефибрилаторите разпространявани в България работят именно на български език, независимо от страната производител на апарата.", "date": "2020.01.30", "title": "София обмисля поставянето на дефибрилатори на обществени места"}
{"url": "https://offnews.bg/politika/ekipat-na-prezidenta-pratihme-sms-na-geshev-no-predi-skandala-s-ks-720613.html", "text": "Опитът на главния секретар на президента да се свърже с главния прокурор няма отношение към внесеното от прокуратурата искане за тълкуване на разпоредбите на чл.103 от Конституцията. За действията на прокуратурата президентската институция научи от медиите впоследствие. Това уточняват от Прессекретариата на държавния глава по повод  Иван Гешев, че е бил поканен със СМС на \"Дондуков\" 2. \"Не може главният прокурор да бъде привикван със СМС-и от едно лице, вероятно същия Митко, на който вероятно президентът Радев казва да смачка проверката на антикорупционната комисия по отношение на съпругата му\", заяви Гешев.От съобщението на Дондуков 2 става ясно, че СМС-ът наистина е изпратен от главния секретар на президента Димитър Стоянов. Отправената покана към главния прокурор за среща с държавния глава е за предоставяне на информация за поредния шпионски скандал преди годишната пресконференция на президента, уточняват от Дондуков 2. Внушенията, че президентът е наредил да се смачка проверка на антикорупционната комисия, са манипулативни и не отговарят на истината, твърдят още от екипа на Румен Радев. ", "date": "2020.01.30", "title": "Екипът на президента: Пратихме СМС на Гешев, но преди скандала с КС"}
{"url": "https://offnews.bg/sviat/severna-koreia-se-e-opitala-nezakonno-da-si-vnese-orazhie-i-dronove-ot-720598.html", "text": "Севернокорейски дипломати са се опитали да купят оръжие и дронове в Чехия. Планът им е бил стоката да стигне до Пхенян през Африка и Китай.Сделката е проследена от чешкото контразузнаване, съобщава сайтът Deník N.Действията на дипломатите нарушават закона, тъй като на КНДР е наложено оръжейно ембарго.Чешките тайни служби са научили за предстоящата покупка в края на 2012 г. и началото на 2013 г. и са започнали да слеят търговския аташе на посолството на Северна Корея в Прага.Говорителят на чешкото контразузнаване Ладислав Щиха потвърди информацията, че службата е пресякла опитите за доставка на оръжие и дронове за Северна Корея, но отказа да предостави подробности по случая.", "date": "2020.01.30", "title": "Северна Корея се е опитала незаконно да си внесе оръжие и дронове от Чехия"}
{"url": "https://offnews.bg/zdrave/obsazhdat-novi-pravila-za-informirano-saglasie-720621.html", "text": "Нови правила за информирано съгласие при медицински интервенции ще обсъждат специалисти по акушерство и гинекология и пациентски организации, съобщава БНР.Кръгла маса за правата на пациентите ще бъде организирана на 3 февруари. Според Мария Генова от Фондация „Ендометриоза и репродуктивно здраве\" информираното съгласие е документ, който удостоверява, че пациентът разбира състоянието си и е съгласен да му бъдат извършени съответните процедури. Тя уточни, че според законодателството пациентите имат право на достъп до отворена информация, според която да вземат решение дали да приемат или не предложеното лечение. Генова цитира статистика, според която при 80% от жените с ендометриоза има пропуски в процеса на информиран избор.По думите й у нас е честа практика да се подписва информирано съгласие непосредствено преди операция, без пациентът да получи необходимите разяснения, за да осъзнае реалните последствия от това, което му предстои.В работната група участват специалисти по акушерство и гинекология, представители на Асоциацията на студентите медици в България, Националната пациентска организация, Българската асоциация за закрила на пациентите. ", "date": "2020.01.30", "title": "Обсъждат нови правила за информирано съгласие"}
{"url": "https://offnews.bg/ikonomika/stokoobmenat-mezhdu-balgaria-i-italia-vazliza-na-4-86-mlrd-evro-prez-720618.html", "text": "За 2018 г. стокообменът между Италия и България е от 10,2% и възлиза на 4,86 млрд. евро, спрямо 2017 г.Това заяви министър–председателят Бойко Борисов след срещата с премиера на Италия Джузепе Конте, който е у нас на официално посещение.Борисов подчерта високото ниво на търговско-икономическото сътрудничество между двете страни, както и желанието за увеличаване на италианските инвестиции в България и за разширяване на присъствието на български продукти на италианския пазар. Той допълни, че Италия е важен партньор за България в ЕС и съюзник в НАТО.България представлява най-важната отправна точка за целия регион. Страна, която осъзнава своята функция и роля за всички инициативи в региона. Затова Италия обръща голямо внимание на всички инициативи на нашите български приятели, заяви премиерът Джузепе Конте.Италия е важен съдружник и приятел, главно действащо лице по много въпроси, отнасящи се до ЕС и Балканите, добави той. Балкански потокПредвид ролята на Италия на стратегическия проект Южен газов коридор и повишаването на енергийната сигурност в региона Борисов добави, че иска да се активизира двустранното партньорство в енергийния сектор.Борисов отбеляза важната роля на Италия за изграждането на „Балкански поток“ до границата със Сърбия, за което през септември миналата година “Булгартрансгази Консорциумът „Аркад“ (Саудитска Арабия и Италия) подписаха договор.България започва да има все по-голяма роля за газовите хъбове, заяви Конте.", "date": "2020.01.30", "title": "Стокообменът между България и Италия възлиза на 4,86 млрд. евро през 2018-а"}
{"url": "https://offnews.bg/ikonomika/periferiite-na-golemite-gradove-se-prevrashtat-v-dvigatel-na-ikonomika-720592.html", "text": "Периферията на големите центрове у нас се развива бурно през последните години. В София област произведената продукция на човек от населението е почти равна на тази в столицата. Подобни положителни процеси се наблюдават и в Перник, който също печели от близостта си до София. Такива са налице в Пловдив и Варна, показват данните от доклада \"Регионални профили: показатели за развитие\" за 2019 година на Института за пазарна икономика, представен днес от икономистите от ИПИ Петър Ганев, Лъчезар Богданов и Адриан Николов.\"\", обясни Петър Ганев.Голямата разлика идва от чуждия капитал. Големите центрове, които дърпат напред, и тяхната периферия са тези, които успяват да привлекат чужд капитал и да усвояват европейски средства и да създават публично-частни партньорства, посочи Ганев.Най-богатата област категорично остава София с брутен вътрешен продукт (БВП) на човек от населението в размер на 30 295 лв. (2017). Втората Стара Загора е далеч назад със 17 550 лева. Трета е София област (15 527 лв.), която печели именно като периферия на големия център, приютявайки индустриалните зони на столицата и е една от най-бързо развиващите се области в страната през последните години.Във втората група по БВП (между 15 и 10 хил. лева на човек) са Варна, Бургас, Пловдив, Русе, както и областите с по-силно изразен индустриален профил, каквито са Габрово и Враца.Последни по БВП в страната са областите Силистра (6687 лв.) и Сливен (7046 лв.). Малко над тях са Видин и Кърджали - под 7,5 хил. лв. всяка.Областите с най-слаби икономики изостават два пъти спрямо по-големите центрове и над четири пъти в сравнение със столицата, а различията са видими не само при преглед на данните за реализирания БВП, но и от тези за пазара на труда (за 2018 г.). При над 75% работещо население в трудоспособна възраст в София процентът в Монтана е около 52%, с други думи разликата е близо 25%. Този показател показва изоставането и на Северозапада - във Видин и Враца коефициентът на заетост също е под 60%. В региона е и най-голямото струпване на малки обезлюдяващи се общини с твърде високи нива на безработица - над 25% по данни на Агенцията по заетостта. Влошена структура на работната сила имат още Разград, Кърджали, Търговище, Сливен, Силистра, където над 30% от населението е с основна и по-ниска степен на образование. Там на 1 висшист се падат по двама с основно или по-ниско образование. За сравнение - в столицата на 12 висшисти има 1 с основно и по-ниско образование.ИнвестицииПоловината от преките чуждестранни инвестиции с натрупване до 2017 г. са концентрирани в столицата - 12,3 млрд. евро. Близо 1,5 млрд. са те в София област. Другите притегателни центрове са Бургас, Варна и Пловдив с по 1,9 милиарда евро. Следва ги Стара Загора с 900 млн. евро.На практика почти всички от споменатите центрове са на юг и са свързани с автомагистрала \"Тракия\" по оста София - Пловдив - Стара Загора - Бургас. Единствено Варна е на север от Стара планина.Друг положителен пример в инвестициите на север е Габрово. Областта се нарежда на пето място в страната - веднага след столицата, София област, Бургас и Варна - с 2932 евро привлечени преки чуждестранни инвестиции с натрупване към 2017 г. на човек. Но трябва да се има предвид, че Габрово е една от най-малките области в страната и по тази причина няма как да повлияе на растежа на национално ниво.Водещите експортни индустрии са различни от преди 10-15 г.: електроника, машини, превозни средства, компоненти за автомобили.Какво произвеждаме и изнасяме?Голямата индустрия у нас е концентрирана в: електрически съоръжения, горива, мед, машини, показват данните на ИПИ.Ето как се е променил износът през последните 10 години:Данните за индустриалните профили по области показват, че столица, Бургас и Варна са доминирани от услугите. В София говорим за бума на информационните технологии, в Бургас и Варна – за туристическия бранш, но там заплатите са по-ниски, част от сектора е сив. Варна и Пловдив успяват да се закачат за ръста на заетите в информационните технологии - допълни Ганев.Докато столицата е безспорният лидер по ниво на заплащане, ръстът там се задържа, показват данните, цитирани от ИПИ.Производства с необходимост от по-ниско платена работна ръка се ориентират към по-бедните региони - Хасково и Кърджали, посочи Петър Ганев.\"\", отбеляза той и допълни, че подобни процеси се наблюдават в Плевен и Враца.Тревожният пример: МонтанаМонтана е примерът за най-негативните процеси през последните една-две години, обръщат внимание икономистите. Областта е може би най-лошият пример у нас в момента. Заетостта, при която имаше покачване, притеснително върви надолу., посочи Ганев. Делът на населението с висше образование от 25 г. нагоре е едва 12,6% при 51,4 за столицата. По преки чуждестранни инвестиции (ПЧИ) областта също е последна - 286 евро на човек ПЧИ с натрупване към края на 2017 г. при 9294 евро за лидера - София (столица).След 2013 г. Монтана и Стара Загора бяха горе-долу на едно място, но оттогава насам Стара Загора тръгва нагоре, а Монтана изостава.Социално развитиеПрез 2018 г. хората над 65 г. са точно 1/3 от трудоспособното население на страната, за каквото се счита възрастовата група между 15 и 64 г. Възрастните над 65 г. варират от 25% от работоспособното население (в столицата) до 50% (във Видин).Тревожно е, че коефициентът на заетостта във възрастовата група 55-64 г. се е удвоил от 30 на 60. В Европа също има такава тенденция, но ръстът съвсем не е толкова рязък.Почти всички области устойчиво губят население в резултат на отрицателния естествен прираст и механичния отлив на население. Жителите на страната са намалели с 51 хил. души през 2018 г. Само София ги увеличава, макар и само с 3 хил. души (през 2017-2018).Що се касае до механичния прираст, има няколко области с положителен: традиционно повече хора се заселват в София (столица) и областите Пловдив, Бургас и Варна, отколкото се изселват. Стара Загора и Шумен вече успяват да поддържат баланс между заселванията и изселванията.Безспорният лидер по положителен механичен прираст е Кърджали - 15.3‰ при 4,1‰ за втората област - Шумен и 3,9‰ за третата - София.Смолян е областта, която най-много хора напускат и в която най-малко се заселват - коефициентът на механичния прираст там е минус 8,1‰.\", коментира Богданов.Образование\"Докато София доминира почти всички икономически и социални показатели, в образованието имаме различни лидери по различните теми\", коментира Ганев.Например по нетен коефициент на записване (т.е. колко деца са обхванати от училищната система) - върху което държавата поставя огромен акцент през последните години и създаде механизъм за обхват - се вижда, че Габрово е №1. В Габрово се регистрира най-високият коефициент на записване между пети и осми клас - над 95% (2018 г.) от общия брой на децата и тийнейджърите в областта. Притеснително нисък - под 80% е обхватът в Търговище и Добрич (около 76%).Област Смолян впечатлява с ниския си процент на отпаднали от училище - под 1 на сто - и на повтарящи учебна година - едва 0,1%. Учениците там се представят силно на матурата по български език и литература (4,19 средна оценка за 2019 г.). Все пак лидерът в това отношение е столицата със среден резултат на зрелостниците 4,53. Следват Варна (4,26) и Пловдив (4,25).В противоположния край е Кърджали с най-висок процент слаби оценки.\"\", отбеляза Ганев.От гледна точка на висшето образование фокусът е в София, но всъщност по брой студенти на човек от населението Велико Търново стои доста добре, почти наравно със София. Варна - също.\"\", коментира Ганев.ПрестъпностГолемите центрове са тези, в които има повече престъпност и по-малка разкриваемост. София, Бургас, Варна са места, където има около три пъти по-голяма престъпност от Смолян и Кърджали например.В случай под \"престъпност\" се имат предвид престъпленията срещу личността и собствеността.ПрогнозиВ периода 2017-2019 г. икономическият подем на страната е осезаем. Реалният ръст на БВП е над 3% за всяка от трите години, коефициентът на икономическата активност на населението се повишава, а през 2019 г. коефициентът на безработица е отчетливо под 5%.На този фон обаче новините отвъд границите ни са тревожни за икономиката и на този фон големият въпрос е може ли България да продължи да расте при забавена икономика в еврозоната.Факт е, че големите икономики през последните една-две години забавят растежа си, а България го поддържа, но е много трудно тя да остане независима от основния си търговски партньор - Европейския съюз - предупреди икономистът.Кога ще ги стигнем...По станалия традиционен въпрос кога ще достигнем средноевропейските икономически показатели икономистите са оптимисти, но не толкова заради очакванията за България.\"Кога ще догоним средноевропейското ниво? Утре, буквално утре, когато една много богата страна - Великобритания - излезе от Европейския съюз, то ще падне рязко\" - посочи Адриан Николов и посъветва да се сравняваме най-вече със себе си - с това, което е било вчера, и това, което е днес.", "date": "2020.01.30", "title": "Перифериите на големите градове се превръщат в двигател на икономиката"}
{"url": "https://offnews.bg/temida/prokuraturata-bozhkov-predlagal-podkup-ot-10-000-leva-na-den-za-tormo-720616.html", "text": "Шефът на \"Нове холдинг\" и собственик на ФК \"Левски\" Васил Божков, който бе обявен за ръководител на престъпна група и срещу когото са повдигнати 7 обвинения, е ощетил държавата с повече от половин милиард лева от 2014 г. насам.Божков се е опитал да подкупи бивш началник на Комисията по хазарта с предложение да му плаща по 10 хил. лв. на ден, за да проверява лицензите на конкурентни фирми, но той отказал. Това обяви говорителят на главния прокурор Сийка Милева. Името на човека не бе споменато, но най-вероятно става дума за Огнемир Митев. От думите на директора на Агенцията за държавен и финансов контрол (АДФИ) Георги Начев се разбра, че става въпрос за несъбрани такси, които е трябвало да дават лотарийните игри. А не за неплатени данъци. Според него държавата предстои да си върне парите, но не се разбра как ще стане това със задна дата. От проверките на АДФИ се установило, че има нарушение на закона за хазарта и не е бил упражняван ефективен контрол от страна на комисията и особено от нейния председател. От прокуратурата обаче нямат данни за разпъван над Божков чадър на по-високо ниво от Комисията по хазарта, а наблюдаващият прокурор Венцислав Фердинандов каза, че не може министърът на финансите да носи отговорност за всяка несъбрана такса така, както не може министърът на вътрешните работи да отговаря за хванат с подкуп катаджия.Фердинандов отбеляза, че Комисията по хазарта не е сигнализирала за нито едно нарушение през всичките тези години. От обясненията му стана ясно, че ако няма сигнал за комисията, няма да започне и проверка. Сега държавата се задействала след сигнал на прокуратурата.Фердинандов даде още един интересен щрих за игрите на щастието - печалбите от тях няма как да бъдат изплатени в пълен обем. Голяма част от показваните по телевизиите късметлии пък били подставени лица. Данните се проверяват от КПКОНПИ. \"Съдържат се данни, че лицата, които се афишират в публичното пространство, всъщност действително голяма част от тези лица не съществуват реално\", уточни той.Фердинандов обясни, че днес под отговорност са подведени петима души. Четирима от тях се намират в чужбина. Те ще бъдат обявени за общодържавно и международно издирване. Петият е Митев, който е част от организираната престъпна група на Божков, и му е повдигнато обвинение.  При претърсване в дома на шефа на Нове холдинг са били иззети множество картини, а от игрална зала са конфискувани 400 хил. лв. \"Иззети са културни и исторически ценности - предмети, които изискват да бъдат иззети по специален начин. Затова са привлечени и експерти от Министерството на културата. Операцията премина добре\", оцени министърът на вътрешните работи Младен Маринов.По време на обиските в дома и в офиса на Божков разследващите са иззели картини от колекциите му, които са културно-исторически ценности. Назначени са експертизи, които трябва да установят дали са автентични. Божков е колекционер и разполага с много произведения на изкуството, а през май 2017 г. купи сградата на Телефонната палата в София, за да направи галерия.", "date": "2020.01.30", "title": "Прокуратурата: Божков предлагал подкуп от 10 000 лева на ден за тормоз на конкуренти"}
{"url": "https://offnews.bg/obshtestvo/zadarzhaha-balgarin-v-sarbia-s-30-kg-heroin-720569.html", "text": "45-годишен български гражданин е задържан на сръбската граница с 30 кг хероин, предаде БГНЕС. Мъжът е пренасял 57 пакета с хероин, които са били укрити в специално изградени тайници в автомобила, шофиран от него. Колата е с български регистрационни номера.Българинът е бил арестуван на влизане в западната ни съседка през ГП \"Градина-Калотина\".По данни на вътрешното министерство на Сърбия на мъжа му е повдигнато обвинение за трафик на наркотици, предаден е на прокуратурата и в момента е с мярка задържане под стража за 48 часа.", "date": "2020.01.30", "title": "Задържаха българин в Сърбия с 30 кг хероин"}
{"url": "https://offnews.bg/drugi/saprugata-na-kobi-brajant-opustosheni-sme-blagodarim-za-podkrepata-i-720594.html", "text": "Съпругата на Коби Брайънт - Ванеса - проговори за първи път след  и дъщеря им Джана, които загинаха при трагична катастрофа с хеликоптер. Злощастното произшествие отне живота на още седем души.До този момент официалният ѝ профил в социалната мрежа Инстаграм беше поверителен и само одобрените от нея заявки можеха да виждат какво публикува, но това се промени преди няколко часа.Тя написа, че семейството е съкрушено от загубата на Коби и Джиана, както и от тази на останалите седем души, които са били на борда на хеликоптера. \"\", сподели вдовицата на баскетболната легенда.През 1999 година Коби и Ванеса се срещат за първи път, когато той е на 21, а тя само на 17. Те се запознават на снимачната площадка на музикален видеоклип, а по това време Ванеса е все още в гимназията, но искрата между тях пламва моментално.Коби не губи време и веднага започва да ухажва Ванеса. Първата им среща е на 28 ноември в Дисниленд. По това време Коби вече е изгряваща звезда в басктебола и започва да изпраща огромни букети с рози в училището на Ванеса.Брайънт ѝ предлага брак само 6 месеца след първата им среща. Двамата не сключват предбрачен договор, макар звездата на Лейкърс вече да получава доста голяма заплата.", "date": "2020.01.30", "title": "Съпругата на Коби Брайънт: Опустошени сме, благодарим за подкрепата и любовта"}
{"url": "https://offnews.bg/ikonomika/milioni-na-vlozhitelite-v-ktb-sa-finansirali-medii-liubimi-na-vlastta-720586.html", "text": "Десетки милиони левове на вложителите в КТБ са се разходили до офшорни сметки на островите Ангила и Малта, а след това са се върнали обратно в България, за да финансират медии близки до управляващите. Това са някои от констатациите на Антикорупционния фонд (АКФ) в третата част от разследването на фондацията за фалита на трезора \"Медийната флотилия на КТБ и прокуратурата\".Във видеото има и конкретен разказ.През 2009 г. фирмата \"МСтейт\" ЕООД прехвърля на офшорката \"Грейблок\" задължение от 9,7 млн. евро. С тези пари \"Грейблок\" трябва да закупи презокеанския товарен кораб \"Каледония\" и да го заложи в полза на КТБ. Такава покупка никога не е правена, корабът остава при немския си собственик, който никога не е чувал нищо за морска ипотека. \"Грейблок\" обаче е декларирала, че е направила такава в Малта.След фалита на КТБ през 2014 г. синдиците установяват, че документи за морска ипотека няма. Офшорката \"Грейблок\" е регистрирана на карибския остров Ангила. Там регистър на собствениците няма. Името на \"Грейблок\" обаче се появява в няколко документа за преводи на милиони евро. От тях става ясно, че пари през \"Грейблок\" е получавал собственикът на сайта ПИК Недялко Недялков.През 2008 г. той получава от \"Грейблок\" 2,2 млн. евро с основание договор за продажба на акции. След една година Недялков връща парите на каса в КТБ по сметките на същата фирма. И получава от друга офшорна сметка 4,2 млн. евро. Втората фирма се казва \"Ингрей Холдингс\", регистрирана в Делауеър.Според АКФ с тези пари Недялков е финансирал медиите си до затаварянето на КТБ през лятото на 2014 г. Месечно на ПИК са превеждани суми между 20 и 100 хил. лв. Недялков е разпитван като свидетел по делото КТБ през 2015 г. Не са му задавани въпроси за парите.След фалита на КТБ документи за обезпечаване на този дълг към банката не са открити. Вземането на първоначалния кредитополучател \"Мстейт\" към \"Грейблок\" е продадено в пакет с други задължения на нищожната стойност от 1% от размера им.Според АКФ, ако се изчислят всички финансирания на медийна собственост в България, а не само парите, минали по офшорни канали, ще излезе, че парите на вложители в КТБ насочени към правилни медии са между 350 и 500 милиона лева. Получили са ги издателите на над 50 вестника, над 20 интернет сайта и най-малко три национални частни телевизии. С едно малко изключение, общото между тях е, че поддържат безкритично българската прокуратура, която би трябвало да ги разследва като част от схемата, довела до фалита на КТБ, посочват от Антикорупционния фонд.", "date": "2020.01.30", "title": "Милиони на вложителите в КТБ са финансирали медии, любими на властта и прокуратурата"}
{"url": "https://offnews.bg/dom/kakvo-otoplenie-da-izberete-prez-zimata-720631.html", "text": "Зимният сезон официално е тук. В повечето случаи с падането на температурите успоредно нарастват сметките, които плащаме за отопление. В студените зимни дни всяко домакинство желае да осигури топлина и уют в дома си и по възможност на разумна цена. Затова внимателно трябва да прецените какъв вид отопление е най-подходящ за Вашия дом. В следващите редове ще разгледаме накратко предимствата и недостатъците на едни от най-предпочитаните начини за отопление. Ето кои са те:1. КлиматициПо всяка вероятност сте забелязали, че по фасадите на жилищните сгради постоянно се появяват нови и нови климатици. Определено популярността им нараства и много български домакинства вече са инвестирали в закупуването на поне един климатик. Този метод на отопление предлага удобство, тъй като с помощта на дистанционното може да регулирате желаната температура. Освен това, отменя задължението да носите тежки дърва и въглища. Не се налага да го чистите всеки ден, така че спестява и време. Често климатиците са предпочитан избор в домовете на по-възрастни хора, на които вече е трудно да се отопляват с печка на дърва.Отоплението на климатици е свързано директно със сметките ви за електричество. Затова експертите съветват да заложите на уред с висок енергиен клас, за да бъде използваното на ток по-икономично. Освен това, имайте предвид, че когато температурите значително спаднат, е възможно климатикът да замръзне. Затова проучете внимателно характеристиките на модела, който сте избрали, преди да го купите.2. КаминиОтоплението на твърди горива също е един от предпочитаните варианти, който ще откриете в много домове. Камините позволяват да поддържате високи температури в стаята. Освен това е възможно да изградите инсталация, с която да осигурите топлина в цялото жилище. Още един от плюсовете е, че не сте зависими от електричеството и няма да увеличи сметките за ток. Топлината на живия огън ще осигури уют и приятна атмосфера в студените зимни дни.Един от основните недостатъци на този вид отопление е, че той изисква да имате налично място, където да съхранявате дърва и въглища, а също да почиствате камината всекидневно. Това изисква време и усилия, които не всеки е готов да отдели. Практично решение са . Тъй като пелетите са компактни и леки, не Ви трябва много място за съхранение и са удобни за пренасяне. В допълнение, повечето модерни системи са автоматизирани и не изискват да бъдат почиствани всеки ден.3. Централно парноЦентралното парно е още една възможна алтернатива. Големият плюс е, че освен отопление винаги имате топла вода, без да е необходимо да използвате бойлери. Така спестявате и от сметките за електричество, които през зимата винаги нарастват. Тази услуга обаче е налична само в големите градове. Освен това, за никого не е тайна, че заради старата инсталация, не липсват технически повреди, които могат да оставят цели квартали без парно и топла вода по средата на зимния сезон.4. Соларни системиСоларните системи са съвременен и ефективен метод за отопление на дома. В допълнение той е екологично чист, тъй като използва слънчевата енергия, за да я преобразува в електричество. Това Ви гарантира и постоянното наличието на топла вода. Също така, що се отнася до сметките за ток, те значително ще намалеят. Една от причините не много хора да използват соларни панели е голямата първоначална инвестиция, която трябва да направите, за да ги инсталирате. Експертите обаче подчертават, че само след няколко години тази инвестиция ще се изплати, а Вие ще продължите да се радвате на ниските сметки за ток.Каквото и отопление да изберете, важно е да инвестирате също и в добра изолация на дома, която да запази топлината в дома Ви. В противен случай разходите Ви ще продължат да се покачват, за разлика от температурите.", "date": "2020.01.30", "title": "Какво отопление да изберете през зимата?"}
{"url": "https://offnews.bg/zdrave/kachestveniat-san-ni-pravi-po-produktivni-na-rabota-720632.html", "text": "Вероятно Ви се е случвало да сте затрупани с множество работни проекти, а крайните срокове да Ви притискат. В такива ситуации хората обикновено работят ден и нощ, за да свършат всичко навреме. Може би си мислите, че жертването на няколко часа сън ще доведе до по-продуктивни резултати, но учените не са на същото мнение. Редица изследвания показват, че редовният и качествен сън е от важно значение за Вашата работоспособност и как се справяте с поставените Ви задачи. Какво означава качествен сън? Как да разберете, че спите качествено? Има няколко критерия, които ще Ви помогнат да прецените. На първо място, това е колко време Ви отнема да заспите. Ако успявате да се унесете бързо (до 30 минути след лягане), това е добър знак. Още един важен индикатор, на който да обърнете внимание, е дали и колко пъти се будите нощем. Честото ставане нарушава ефективността на съня Ви и е сигнал, че не успявате да си набавите необходимата почивка. Според учените, ако се събудите веднъж, това е нормално, но по-честото пробуждане може да е сигнал, че нещо не е наред. В допълнение, дори прекарвате 8 часа в леглото, важното е колко от тях наистина спите? Направени проучвания са установили, че за да се увеличите здравословните ползи за тялото, трябва да прекарвате в сън поне 85% от времето в леглото. Наясно сме, че едва ли всички ще направят усилия да следят тези индикатори. Със сигурност може да обобщим, че ще познаете качествения сън по това, че на сутринта ще сте енергични, усмихнати и изпълнени с желание да свършите задачите за деня. Как сънят повлиява на Вашата продуктивност? Вероятно не сте се замисляли, но средностатическият човек прекарва около една трета от живота си в сън. Това означава, че на 75 години, ще сте проспали 25 от тях. Според специалистите, това е показателно за значението, което сънят има за развитието и здравето на човешкия организъм. Една от най-важните ползи от съня е, че той помага на мозъка да преработи и синтезира събраната през деня информация. Това е изключително полезно и ни помага да се справяме по-лесно с комплексни проблеми, които често срещаме и на работа. Не бива да пренебрегваме и факта, че спането също е начин тялото и съзнанието ни да получат заслужена почивка. Вероятно сте забелязали, че след системно недоспиване, започвате да чувствате насъбралата се умора и сте лишени от желание да извършвате каквито и да било дейности. Така, че следващият път, когато имате извънредно много работа, уверете се, че сте поспали достатъчно. Не на последно място, качественият сън помага за концентрацията и доброто настроение. За да бъдете по-продуктивни е необходимо да се фокусирате върху задачите и да останете концентрирани за по-дълго. Освен това, никой не обича да работи с ядосани и раздразнени колеги, така че уравновесено поведение и доброто настроение също могат да са от полза, особено когато се налага да работите в екип. Как да се справите с недоспиването? За съжаление статистиките сочат, че все повече хора са засегнати от системно недоспиване. Причините за това варират - от стрес, през неудобно легло, до инсомния. Един от полезните навици, които ще Ви помогнат е да изградите режим на лягане и ставане и да го спазвате стриктно. Ако чувствате стрес и тревожност преди лягане, опитайте да правите вечерна медитация или да си водите дневник. Така ще се успокоите и по-осъзнато ще помислите върху проблемите, които Ви притесняват. Качественият сън изисква инвестиция в удобно легло. Когато говорим за удобство, матракът е от голямо значение. Днес производителите предлагат голямо разнообразие от видове - мек, твърд, анатомичен,  и т.н. Затова уверете се, че сте избрали най-подходящия модел, който отговаря на вашите индивидуални нужди и предпочитания. Не пропускайте да го комбинирате и с удобна възглавница. В случай, че страдате от хронично недоспиване е добре да потърсите помощ от специалист, който да Ви помогне да се справите с този проблем. ", "date": "2020.01.30", "title": "Качественият сън ни прави по-продуктивни на работа"}
{"url": "https://offnews.bg/sviat/naj-dalgiat-tunel-za-trafik-na-droga-otkrit-pod-granitcata-na-sasht-s-720595.html", "text": "Федерални агенти са открили най-дългия тунел за наркотрафик под границата на САЩ с Мексико, съобщи Си Ен Ен. Тунелът е дълъг 1313 метра и започва от Тихуана, Мексико - на по-малко от 100 м от границата. Съоръжението стига до Сан Диего, Калифорния. Оборудвано е с вентилационни шахти, електричество, вагонетки и релси, има дори асансьор на всеки от изходите. \"Сложността на съоръжението показва  решителността и паричните ресурси на картелите\", заяви в изявление специалният агент на Комисията за борба с наркотиците Джон У. Колъри.Тунелът ще бъде запечатан.Досега няма арестувани във връзка с канала, но разследването продължава.", "date": "2020.01.30", "title": "Най-дългият тунел за трафик на дрога открит под границата на САЩ с Мексико"}
{"url": "https://offnews.bg/obshtestvo/bozhkov-za-zaporite-na-firmite-i-imushtestvoto-mu-absoliuten-proizvol-720642.html", "text": "\"Абсолютен произвол\", чиято цел е \"овладяването на успешен частен бизнес и футболен клуб, който за последната година бе изваден от фалит.\"Така управляваният от Васил Божков \"Нове Холдинг\" определя запорите на фирми и имущество на бизнесмена. Всички действия на властимащите – хора и институции, са в разрез с действащите в страната ни закони. Те целят на практика да блокират дейността ни - като поставят компаниите в невъзможност да извършват нормалната си дейност, коментираха от \"Нове Холдинг\".", "date": "2020.01.30", "title": "Божков за запорите на фирмите и имуществото му: Абсолютен произвол. Целта е овладяването на успешен бизнес и на ''Левски''"}
{"url": "https://offnews.bg/dom/kolko-chesto-triabva-da-smeniate-matraka-720634.html", "text": "Удобният матрак е изключително важен за това да се наспивате пълноценно всяка нощ. По всяка вероятност Ви се е случвало да отидете на гости или на хотел и да не може да заспите, защото леглото не е комфортно. Проблемът идва тогава, когато изпитвате трудност да заспите в собственото си легло и прекарвате часове наред, опитвайки да откриете удобна поза. Това може би е знак, че старият матрак вече не е годен за употреба и е време да го замените с нов. Колко често трябва да сменяте матрака? Категоричен отговор на този въпрос няма. Колко бързо ще се износи матрака зависи от редица фактори - честота на употреба, качество, технологията на производство, материала, от който е направен. Специалистите обобщават, че повечето матраци са създадени, за да бъдат използвани средно между 6-10 години. Това е приблизителният срок на годност, след който започват да се появяват първите признаци, че е време да го смените. Как да разберете, че е време за смяна? Има няколко ясни признака, че е дошло време за покупка на нов матрак. На първо място, помислете кога не сте сменяли стария. Ако отговорът е от сватбата Ви преди повече от 10 години, или пък изобщо не може да си спомните, това е един от ясните индикатори. Той обикновено върви в комплект с още един признак, а именно дискомфорт, когато се събудите. В голяма част от случаите, старите матраци са основна причина за болката и схващането на гърба, кръста и врата. Освен, че усещането е изключително неприятно, то може да доведе до сериозен здравословен проблем. Някои от сигналите са още по-видими и са свързани с промяна в качеството на Вашия матрак. Ако нощем непрекъснато се въртите и търсите удобна позиция, в която да заспите, това по всяка вероятност се дължи на потъващите или издадените участъци. След години на редовна употреба, по повърхността на матрака се появяват неравности. Те могат да причинят сериозни неудобства и дискомфорт, така че по-добре помислете за покупка на нов.Следващите признаци са доста неприятни - появата на петна, а също и лоша миризма алармират, че матракът е за смяна. В много от случаите острия и специфичен аромат, може да означава, че в леглото Ви са се настанили бактерии, които могат да причинят затруднено дишане или да доведат до алергични реакции. За да не се стига до там, експертите препоръчват да се грижите редовно за матрака Ви. Така ще се наслаждавате на спокоен сън дълги години. За да удължите живота на матрака, постарайте се да ограничите всякакви възможности за неговото замърсяване. Това за съжаление, означава да пропускате закуската в леглото, защото иначе рискувате да се появят упорити петна. Също така, старайте се да държите домашния любимец далеч от леглото. Понякога те също могат да го изцапат, а падащата им козина е трудно да бъде изчистена. Най-удобно и за Вас, а също и за четирикракият Ви приятел, е той да има свое меко и удобно легло. Децата също могат да съкратят живота на матрака, играейки на една от любимите си игри, а именно - скачане върху леглото. Вероятно всички сте го правили като малки и знаете колко е забавно. За съжаление обаче, това никак не е добре за матрака и може да се наложи да купите нов, много по-рано от очакваното. Експертите съветват да купите протектори за матраци - верен помощник, който ще Ви позволи да ги запазите здрави и чисти за по-дълго време. Много от новите модели се продават в комплект с протектор. Това е много удобен вариант, тъй като винаги може да ги изперете в пералнята при необходимост.", "date": "2020.01.30", "title": "Колко често трябва да сменяте матрака?"}
{"url": "https://offnews.bg/ikonomika/filip-moris%c2%a0skliuchi%c2%a0sporazumenie-za-satrudnichestvo-s-vodeshta-kore-720639.html", "text": "Филип Морис Интернешънъл Инк. сключи споразумение за сътрудничество в световен мащаб с водещата компания за тютюневи и никотинови изделия KT&G от Южна Корея. Споразумението включва търговска реализация на бездимни продукти на KT&G извън Южна Корея.За да изпълним визията на ФМИ за бъдеще без дим, ние трябва да разширяваме категорията бездимни изделия в световен мащаб. Това изисква множество компании да предлагат широк набор от по-добри алтернативи за пълнолетните пушачи. Въпреки че IQOS продължава да бъде водещ бранд в категорията на бездимните изделия и планът ни е да разширим портфолиото си с електронна цигара в следващите месеци, ние сме убедени, че по-широкото сътрудничество ще е от полза за пълнолетните пушачи, защото ще им осигури по-голям избор и ще ускори приемането на бездимните изделия в целия свят, каза Андре Каланцопулос, главен изпълнителен директор на Филип Морис Интернешънъл.Нашата цел е всички пълнолетни пушачи, които биха продължили да пушат, да преминат възможно най-бързо на по-добри алтернативи и да се откажат от цигарите, което ще е по-добре за тяхното здраве, за общественото здраве и за обществото като цяло. Наред с нашите постоянни усилия за разработване, оценка и реализация на набор от научнодоказани бездимни алтернативи на цигарите, ние сме винаги отворени за съвместна работа с трети страни по продукти, които допълват нашето силно портфолио и които можем да доразвием. Щастливи сме, че KT&G избраха ФМИ с цел увеличаване на продажбите на бездимните изделия на компанията извън Южна Корея. Готови сме да работим заедно, за да осигурим на пълнолетните пушачи по света повече възможности да се откажат от цигарите, като им предложим гама от продукти с все по-богат диапазон от вкусове, цени и технологични варианти, коментира още Андре Каланцопулос.Споразумението е с първоначален срок от три години. Двете компании ще си сътрудничат в световен мащаб с намерение да разширяват активно своята дейност в много пазари на база на добри търговски резултати. Споразумението дава ексклузивни права на ФМИ да осъществява дистрибуция на съществуващи бездимни продукти на KT&G и техни последващи нови версии, без да се ограничава възможността на ФМИ за дистрибуция на собствени продукти или продукти на трети лица.Бездимните продукти на KT&G включват системи за нагряване без горене на тютюн (например Lil Mini и Lil Plus), хибридни технологии, комбиниращи нагряване на тютюна и електронни изпарители (например Lil Hybrid), и електронни цигари (например Lil Vapor).Продуктите, предлагани по силата на споразумението, подлежат на внимателна оценка, за да се гарантира, че отговарят на нормативните изисквания на пазарите, където се пускат, както и на стандартите на ФМИ за качество и научна обосновка на техния потенциал за намалена вреда. ФМИ и KT&G ще предприемат нужните действия за получаване на всички необходими разрешителни за съответния пазар.Можем да допринесем с ресурсите, познанията и инфраструктурата на ФМИ при реализацията на бездимните продукти на KT&G в пазарите извън Южна Корея. Продуктите, продавани по споразумението, ще осигурят на потребителите в международен мащаб достъп до бездимните изделия на KT&G за първи път. Това ще доведе до ускорено изпълнение на визията на ФМИ за бъдеще без дим, като същевременно ще даде възможност на KT&G да се възползва от техническата, научна и международна експертиза на ФМИ с цел пълнолетните пушачи да бъдат подпомогнати да преминат на по-добри алтернативи, отбеляза главният изпълнителен директор на Филип Морис Интернешънъл.ФМИ ще отговаря за търговската реализация на бездимните изделия по споразумението. То не обхваща пазара в Южна Корея или пазара на горими изделия. В момента не се планира предлагане на продукти на KT&G в САЩ.", "date": "2020.01.30", "title": "Филип Морис сключи споразумение за сътрудничество с водеща корейска компания за тютюневи и никотинови изделия"}
{"url": "https://offnews.bg/kultura/polanski-favorit-za-nagradite-sezar-aktivisti-bojkotirat-filma-720587.html", "text": "Филмът \"Офицер и шпионин\" на френско-полския режисьор Роман Полански получи най-много номинации - 12, за френскитенагради \"Сезар\", предава Франс прес.\"Клетниците\" на Ладж Ли и \"Славни времена\" на Никола Бедос са номинирани в 11 категории.Номинациите породиха гневни критики от феминистичните организации, а филмът бе бойкотиран от част от колегията на Европейските филмови награди през декември. Полански все още носи наказателна отговорност за изнасилване на малолетно момиче в САЩ през 1977-а, а през изминалата година обвинен в друг случай на сексуално посегателство от актрисата Валантин Моние. \"Академията за наградите \"Сезар\" не е институция, която трябва да има морални позиции\", заяви в отговор президентът й Ален Терзиан, след като бе запитан относно номинациите на филма на Полански. \"Ако не се лъжа, милион и половина французи са гледали този филм. Отправете въпросите си към тях.\"Номинирани за приза за най-добър актьор са Жан Дюжарден за \"Офицер и шпионин\", Даниел Отьой за \"Славни времена\", Дамиен Бонар за \"Клетниците\", Венсан Касел и Реда Катеб за \"Извън нормата\", Мелвил Пупо за \"По Божията милост\", Рошди Зем за \"Рубе, светлина\".С номинации за отличието за най-добра актриса са Адел Енел и Ноеми Мерлан за \"Портрет на момиче в пламъци\", Анаис Демустие за \"Алис и кметът\", Ева Грийн за \"Проксима\", Киара Мастрояни за \"Стая 212\", Дория Тилие за \"Славни времена\", Карин Виар за \"Нежна песен\".За чуждоезичен филм са номинирани „Паразит“, „Болка и величие“, „Жокера“ и „Имало едно време... в Холивуд“.Наградите \"Сезар\" ще бъдат раздадени за 45-и път в Париж на 28 февруари.", "date": "2020.01.30", "title": "Полански фаворит за наградите 'Сезар', активисти бойкотират филма"}
{"url": "https://offnews.bg/temida/ubietcat-na-6-godishnoto-dete-v-sotiria-e-osaden-na-dozhivoten-zatvor-720599.html", "text": "На доживотен затвор без право на замяна е осъден Мартин Трифонов, който уби 6-годишната Кристин в с. Сотиря.27-годишният мъж е признат за виновен в три тежки престъпления - убийство по особено жесток начин, блудство и опит за изнасилване. Въпреки самопризнанията на Трифонов, съдът прецени, че деянието е извършено по особено жесток и мъчителен начин и той не може да получи друга присъда, освен най-тежката.В залата осъденият запази мълчание и отказа право на последна дума.Защитата му може да обжалва присъдата в 15-дневен срок. Убийството беше извършено на 15 август миналата година в близост до дома на детето. Трифинов вече има една присъда от 9 месеца затвор за блудство и опит за изнасилване на 14-годишно момиче, когато е бил непълнолетен.Лежал е в затвора и за кражба.", "date": "2020.01.30", "title": "Убиецът на 6-годишното дете в Сотиря е осъден на доживотен затвор без право на замяна"}
{"url": "https://offnews.bg/offtopic/ozi-ozbarn-nikoga-ne-rezhete-noktite-na-kotka-tova-e-amputatcia-ne-720596.html", "text": "71-годишната британска рок легенда Ози Озбърн призова хората да спрат да режат ноктите на котките си, тъй като \"това е ампутация, не маникюр\", съобщи природозащитната организация РЕТА (Хора за етично отношение към животните). В партньорство с PETA Озбърн заяви, че това е \"изопачена и погрешна\" практика. Той отправи молбата си по време на кампания на организацията, целяща забраната на практиката в САЩ.“Ампутирането на пръстите на котките е изопачено и погрешно. Ако диванът Ви е по-важен от здравето и щастието на котката Ви, значи не заслужавате да притежавате животно! Осигурете драскалка за котките, вместо да ги осакатявате за цял живот\", призова рокаджията.На плакат на РЕТА Озбърн е изобразен с преработени пръсти, така че да изглеждат отрязани и с кръв, стичаща се по ръцете му. Съпругата и дъщерята на певеца също работят с организацията в кампания, свързана с жестокостта на кожената промишленост. Рязането на котешки нокти е забранено в редица страни като Великобритания, Австрия, Япония, както и в американския щат Ню Йорк. ", "date": "2020.01.30", "title": "Ози Озбърн: Никога не режете ноктите на котка. Това е ампутация, не маникюр"}
{"url": "https://offnews.bg/sviat/vav-viena-slizat-ot-kolite-sreshtu-bezplaten-bilet-za-teatar-ili-muzej-720597.html", "text": "Виенската община представи пилотен дигитален проект, чиято цел е да свали хората от колите и да насърчи културата им. На 26 февруари ще стартира мобилното приложение Kultur-Token. То ще бъде тествано от 1000 потребители, които след това ще споделят мнението си и ще го оценят. От есента на 2020 г., след подробно обсъждане и в случай на положителна оценка на резултатите, приложението ще бъде достъпно за всички желаещи, съобщи  на община Виена в София. Приложението ще измерва количеството въглероден диоксид, което потребителят спестява, като се придвижва с обществен транспорт, с колело или пеш в австрийската столица. То включва система за проследяване на движението и крачкомер, а софтуерът разпознава как се движи потребителят и съответно изчислява намаляването на въглеродните емисии в сравнение с карането на автомобил. Потребителите ще събират точки, а техните виртуални маркери, които в приложението приличат на кристали, постепенно ще бъдат изпълнени с „въглероден диоксид“. Eдин жетон отговаря на 20 килограма CO2, който може да се спести средно за две седмици, ако пътувате с обществен транспорт или с велосипед. Притежателите на този жетон ще могат използват виртуално събраното количество въглероден диоксид и да го обменят за безплатен билет за някоя от културните институции, участващи в проекта. При обмяна на въглеродния диоксид те ще получават на смартфона си QR код, който ще показват на входа на театъра или музея.Засега участие в пилотния проект са потвърдили четири културни институции – Музеят за история на град Виена, Фолкстеатър, Виенският Концертхаус и музейният комплекс \"Квартал на музеите\", но се очаква да се включат и други.", "date": "2020.01.30", "title": "Във Виена слизат от колите срещу безплатен билет за театър или музей"}
{"url": "https://offnews.bg/obshtestvo/20-koli-izgoriaha-pri-pozhar-v-punkt-za-skrap-v-burgas-720589.html", "text": "Около 20 автомобила са изгорели в пункт за изкупуване на коли за скрап в бургаския квартал \"Победа\", съобщиха от полицията в морския град.На 29 януари към 19:40 ч. е получен сигнал за пожар в района. На място са изпратени пожарни екипи.Вероятната причина за запалването е късо съединение на разположения в близост трансформатор.Изгорели са пластмасови брони, седалки, както и около 20 автомобила.На мястото цяла нощ превантивно са останали екип на пожарна безопасност до окончателното потушаване на огъня.Обгорели са външни кабели, които захранват с ток част от живущите в квартала.Предстои извършването на повторен оглед за установяване на точните причини за пожара, както и стойността на нанесените щети.", "date": "2020.01.30", "title": "20 коли изгоряха при пожар в пункт за скрап в Бургас"}
{"url": "https://offnews.bg/obshtestvo/eto-ia-novata-metrostantcia-na-orlov-most-video-720622.html", "text": "Новата метростанция на Орлов мост показа столичният кмет Йорданка Фандъкова на страницата си във фейсбук. Станцията е на дълбочина от 24 метра, под Перловската река. В момента продължават тестовете на системите и влаковете в участъка от \"Красно село\", бул. \"България\", Медицинска академия, НДК, Одеон, Орлов мост. Първите влакове от третата линия на метрото ще возят пътници от април, според шефа на столичния Метрополитен Стоян Братоев. Първоначално в пиковите часове мотрисите ще се движат през 5 минути. ", "date": "2020.01.30", "title": "Ето я новата метростанция на Орлов мост (видео)"}
{"url": "https://offnews.bg/zdrave/bezplatni-konsultatcii-s-hematolozi-i-onkolozi-720585.html", "text": "Лекари от Клиниката по хематология и онкология в УМБАЛ \"Св. Иван Рилски\" ще преглеждат безплатно за „второ мнение“ пациенти с вече диагностицирани онкологични и хематологични заболявания. Така лечебното заведение се присъединява към световната инициатива за отбелязване на Деня на онкологичните заболявания (4 февруари).Тази година тя ще премине под мотото I am and I will (Аз съм и ще бъда).Безплатните консултации ще се провеждат на 3, 4 и 5 февруари, при следния график:3.02.2020 (понеделник)10:00 – 13:00 – Безплатна консултация с д-р Хрисчев (хематолог)13:00 – 16:00 – Безплатна консултация с Д-р Виолетка Маринова (онколог)4.02.2020 (вторник)10:00 – 13:00 – безплатна консултация с д-р Рая Петрова (хематолог)13:00 – 16:00 – безплатна консултация с д-р Божил Робев (онколог)5.02.2020 (сряда)10:00 – 13:00 – безплатна консултация с Мая Цакова (онколог)13:00 – 16:00 – безплатна консултация с д-р Александър Йорданов (хематолог)Прегледите ще се провеждат в кабинет N 17, ет. 1. Не е необходимо предварително записване. Приемът на пациентите ще става по реда на пристигането. Те трябва да носят със себе си цялата документация за заболяването си до момента.СтатистикатаПрез последните години броят на онкологичните заболявания се е утроил, сочи световната статистика. Най-разпространен е ракът на белия дроб, който представлява 11,6% от всички случаи на онкозаболявания. На първо място е и като причина за смъртта на такива болни – 18%.Следващите най-смъртоносни са ракът на дебелото черво 9,2%, ракът на стомаха 8,2%, ракът на черния дроб 8%, следван от рака на млечната жлеза 6,6%.Лидерска позиция сред хематологичните заболявания заемат анемиите (35%), следвани от лимфомите и хроничните левкемии., обяснява хематологът д-р Александър Йорданов.Онкохематологичните заболяванияЗа разлика от онкологичните заболявания, за които се знае много, хематологичните са по-малко известни. Те могат да засегнат всички компоненти на кръвта – еритроцити, левкоцити и тромбоцити, също така и костния мозък, който ги произвежда.Лимфните органи като далак, сливици и лимфни възли са обект на тези заболявания. Могат да бъдат разграничени грубо в категориите – доброкачествени и злокачествени. Сред често срещаните хематологични заболявания са анемиите, нарушенията на кръвосъсирването и злокачествените левкемии и лимфоми. Те се нареждат на 5-то място по честота сред българското население, след рака на белия дроб, простата, млечна жлеза и дебело черво. Навременното им лечение води до по-добра прогноза.Много често онкохематологичните заболявания се развиват бавно и незабележимо, без изразена ясна симптоматика, като това може да забави диагнозата дори с година. Оплаквания от честа поява на синини по тялото, обилно кървене при незначителни травми, нощни изпотявания, фебрилитети, дори грипоподобна симптоматика, тъпа болка в ляво подребрие, могат да бъдат алармиращи сигнали за началото на хематологичнен процес.", "date": "2020.01.30", "title": "Безплатни консултации с хематолози и онколози"}
{"url": "https://offnews.bg/obshtestvo/italianskiat-bokluk-zaliva-varna-hvanaha-oshte-102-kontejnera-720612.html", "text": "Районната прокуратура във Варна започва проверка на 102 нови контейнера с отпадъци от Италия, складирани на пристанище Варна запад.Новите 40-футови контейнери са установени в хода на разследването по образуваното досъдебно производство на 16 януари тази година.Изпращачът и на тези 102 контейнера е същият, който изпрати и 25 контейнера на девети октомври отново също на пристанище Варна Запад – „Дентиче пантелоне“.Същият е и получателят на товара - софийската фирма „Блацион“ ООД, в която стана ясно, че собствениците са граждани на Скопие и италианци.Огледът, който започна днес, трябва да установи дали отново е налице разминаване между посоченото в митническите документи, тоест товар от пластмаса и каучук, и реалното съдържание на контейнерите.При отварянето на част от първата пратка с италиански боклук в присъствието на наблюдаващия делото прокурор от Районната прокуратура се оказа, че се съдържат текстилни тъкани и дървени отпадъци, а не пластмаса и каучук, съобщава БНР.Огласяването на проверката става в деня, когато на посещение в България е италианският премиер Джузепе Конте по покана на колегата си Бойко Борисов.", "date": "2020.01.30", "title": "Италианският боклук залива Варна. Хванаха още 102 контейнера"}
{"url": "https://offnews.bg/ikonomika/nfsb-pusna-signal-do-kpkonpi-da-proveri-komisiata-po-hazarta-720605.html", "text": "Народните представители от НФСБ внесоха днес искане до председателя на КПКОНПИ Сотир Цацаров да бъдат проверени имуществото и приходите на съставите и ръководствата на Държавната комисия по хазарта през последните 5 години. Това съобщи пресцентърът на партията на Валери Симеонов.От партията припомнят, че Симеонов отправи публични обвинения за корупция и подкупност на Комисията по хазарта преди седмица по Нова телевизия.Според Закона за противодействие на корупцията съставът на Държавната комисия по хазарта влиза в обхвата на лицата, заемащи висши публични длъжности, които имат задължението да декларират пред КПКОНПИ имуществото и конфликт на интереси.Вчера бе извършена акция в Държавната комисията по хазарта, освен в офисите на Васил Божков. 8 души от комисията са задържани, включително и председателят й Александър Георгиев.Той бе назначен за шеф на комисията от финансовия министър Владислав Горанов на 25 април 2019 година. Георгиев e роден през 1971 г., има висше юридическо образование от СУ „Св. Климент Охридски“. От май 2017 г. до миналата година беше зам.-директор на Националната агенция за приходите. Има дългогодишен опит в НАП, където постъпва през 2000 г.Това се случва дни, след като стана ясно, че намеренията на ГЕРБ и \"Обединени патриоти\" са да отнемат лиценза за лотариите на Божков и на първо четене бяха приети промени в закона на лидера на НФСБ Валери Симеонов, с който се разрешава лотария да се провежда единствено от държавата. Причината е, че 210 милиона лева не са постъпили в бюджета от частните лотарийни игри, тъй като са били облагали по различен начин от държавното тото, обяви Агенцията за финансов контрол.", "date": "2020.01.30", "title": "НФСБ пусна сигнал до КПКОНПИ да провери Комисията по хазарта"}
{"url": "https://offnews.bg/tenis/dzhokovich-e-na-final-sled-kato-izhvarli-federer-bez-da-mu-dade-i-se-720603.html", "text": "Сръбската суперзвезда в тениса Новак Джокович не показа милост и отстрани легендата Роджър Федерер на полуфинала в турнира от Големия шлем - Откритото първенство на Австралия със 7:6(2), 6:4, 6:3. В спор за трофея на надпреварата Ноле ще спори с победителя от двойката Александър Зверев - Доминик Тийм, които ще се изправят един срещу друг утре.Федерер започна добре срещата и проби във втория гейм за 2:0, но още в следващия гейм Джокович успя да върне пробива. Швейцарецът обаче отново достигна до пробив, този път за 3:1, в четвъртия гейм. Той имаше аванс от 5:2, но вместо да спечели сета, Роджър се разконцентрира и позволи на своя опонент да си вземе подаването и след това да върне пробива в деветия гейм. В крайна сметка се стигна до тайбрек, който бе спечелен след 7:1 точки от Джокера.Във втория сет срещата вървеше равностойно, но сърбинът успя да пречупи своя съперник в последния десети гейм и да пробие решително, за да увеличи аванса си на 2:0 сета.В третата част силите отново бяха изравнение, но Джокович успя да направи брейк в шестия гейм за 4:2. След това Ноле успя да си спечели подаването и да затвърди пробива, а до края не сгреши и при 5:3 си спечели най-важния сервис гейм.Джокович ще играе на рекорден осми финал в Монреал. При победа в неделя той ще си върне и първото място в световната ранглиста, измествайки  Рафаел Надал.", "date": "2020.01.30", "title": "Джокович е на финал, след като изхвърли Федерер, без да му даде и сет (видео)"}
{"url": "https://offnews.bg/112/shofior-ubi-peshehodetc-na-2-km-ot-gkpp-lesovo-720606.html", "text": "Лек автомобил блъсна и уби пешеходец на 2 километра от ГКПП \"Лесово\", съобщиха от МВР-Ямбол. 21-годишен жител на Котел е блъснал чужденец на 62 години, който стоял на платното до паркирал ТИР. Пострадалият е бил откаран в МБАЛ \"Св. Пантелеймон\" в Ямбол с черепно-мозъчна травма, където по-късно е починал. Пробата за алкохол на шофьора на леката кола е отрицателна. ", "date": "2020.01.30", "title": "Шофьор уби пешеходец на 2 км от ГКПП 'Лесово'"}
{"url": "https://offnews.bg/112/2-godishno-dete-se-udavi-v-iama-v-plovdivsko-selo-720620.html", "text": "Двегодишно дете се удави в септична яма в село Върбен, община Брезово, съобщиха от полицията в Пловдив. Инцидентът е станал в двора на къща в селото днес сутринта. Сигнал за случилото се е подаден в Спешна помощ-Раковски. Когато пристигнали, медиците установили, че детето е починало. Според първоначалната информация 32-годишната майка е оставила детето на неговата баба. Най-вероятно тогава то е паднало в септичната яма. Районното прокуратура разследва родителите след днешната трагедия. ", "date": "2020.01.30", "title": "2-годишно дете се удави в яма в пловдивско село"}
{"url": "https://offnews.bg/obshtestvo/pik-na-gripa-epidemiata-obhvashta-vse-po-goliama-teritoria-ot-stranat-720627.html", "text": "Грипната епидемия обхваща все по-голяма територия от България.Тя е в сила за 22 области на страната, посочи днес пред журналисти министърът на образованието Красимир Вълчев. Областите в България са общо 28.По-рано днес пресцентърът на МОН съобщи, че грипната ваканция обхваща 1895 училища и две детски градини.Днес грипна епидемия е обявена и в област Стара Загора. До второ нареждане там се ограничават плановите операции и свижданията в лечебните заведения. Преустановяват се женските и детските консултации. Грипната епидемия там е съпътствана и от грипна ваканция, която ще продължи до 7 февруари за областта.Частично са преустановени занятията в отделни училища в областите Кюстендил, Добрич, Ловеч и Разград. В област Кюстендил не учат 26 училища, в област Добрич -37, в Ловеч -7 училища и само едно в област Разград. Не се провеждат занимания и в 2 детски градини в с. Сушево и Завет, Разградска област.От днес са възстановени учебните занятия в училищата в област Монтана.Продължават да се провеждат учебни часове в областите Плевен, Русе, Търговище и Шумен.", "date": "2020.01.30", "title": "Пик на грипа: епидемията обхваща все по-голяма територия от страната"}
{"url": "https://offnews.bg/obshtestvo/gripat-promeni-grafika-na-olimpiadite-po-fizika-i-matematika-720628.html", "text": "Разпространението на грипа и принудителната ваканция наложиха промяна в графика за някои олимпиади.Областният кръг на тази по математика ще е на 5 февруари, а по физика - на 23 февруари, съобщава Министерството на образованието.Математиците ще се състезават на 5 февруари от 9.00 часа, вместо на 1 февруари. Олимпиадата по физика ще започне от 14.30 часа на 23 февруари. Промяната се прави заради проявеното желание от много ученици да участват и в олимпиадата по български език и литература, която в досегашния график съвпадаше по време с тази по физика – на 22 февруари от 9.00 часа.", "date": "2020.01.30", "title": "Грипът промени графика на олимпиадите по физика и математика"}
{"url": "https://offnews.bg/futbol/levski-se-razmina-s-otnemane-na-tochki-i-izvazhdane-ot-parvenstvoto-n-720650.html", "text": "Отборът на Левски са размина с опасността да бъдат отнети три точки от актива му и дори да бъде изваден от участие през пролетния полусезон заради неплатени задължения. Това става ясно от публикуваната по-рано днес по повод събитията около собственика Васил Божков. От нея става ясно, че дължимите суми са платени, но бъдещето на клуба остава неясно.\"Така например, трябваше да бъдат платени 41 000 евро на мениджърска агенция за два трансфера за ПФК “Левски” и ако тази сума не бе осигурена, клубът би загубил 3 т. от първенството, а при забавяне от 14 дни щеше да бъде изхвърлен от групите.Също днес беше срокът да се платят 144 000 лв. по споразумението за дълговете на клуба в размер на 5 млн. към НАП. Ако не бяха осигурени в срок, това би развалило автоматично споразумението, което щеше да означава поредна огромна загуба за клуба.Това е само един нагледен пример. Утре ние няма да сме в състояние да оперираме с активите на компаниите си поради незаконосъобразните действия на правоохранителните органи и това ще доведе до много последствия на много нива\", пише в частта от декларацията, която засяга Левски.Междувременно стана ясно, че строителната фирма “Главболгарстрой” ще съди Левски за над 3 млн. лева. Първата стъпка към образуване на дело вече е факт, тъй като вчера компанията е завела иск в Софийски градски съд срещу клуба.Преди две седмици ръководството на сините обяви, че “Главболгарстрой” претендира за подобна сума, но каза, че според него тя не е дължима от клуба и двете страни ще се съдят. От своя страна строителната фирма каза, че е предложила на Левски да се подпише споразумение за отсрочка на дълга с нови 5 години.Парите се дължат за строително-монтажни дейности извършени от \"Главболгарстрой\" преди няколко години, които касаят изграждането на сектор \"А\" на стадион \"Георги Аспарухов\".", "date": "2020.01.30", "title": "Левски се размина с отнемане на точки и изваждане от първенството, но бъдещето остава неясно"}
{"url": "https://offnews.bg/evropa/7-hil-dushi-sa-zalozhnitci-na-koronavirusa-na-kruizen-korab-v-italia-720624.html", "text": "Близо 7000 туристи са блокирани на борда на круизен кораб на италианско пристанище, след като двама китайски пасажери бяха изолирани заради опасения, че са носители на коронавируса, предаде Дейли мейл.Взети са проби от двамата китайци на борда - мъж и жена, които пътуват заедно. Двойката е изолирана в медицински пункт на кораба.Корабът е на компанията „Коста Крочере“ и се намира на пристанището Чивитавека, Западна Италия.По разпореждане на здравното министерство всички пътници и екипажът остават на кораба „Коста Смералда“.Двойката китайци от Макао е летяла от Хонконг до Милано на 25 януари преди да се качи на круизния кораб. В сряда вечерта жената се е свързала с медиците на борда, за да каже, че е имала температура и респираторни проблеми, съобщава Corriere della Sera.Резултатите от теста за наличието на коронавируса трябва да излязат днес следобед.", "date": "2020.01.30", "title": "7 хил. души са заложници на коронавируса на круизен кораб в Италия"}
{"url": "https://offnews.bg/politika/karakachanov-ne-znael-che-gen-stojkov-e-podslushvan-naredil-proverk-720625.html", "text": "Вицепремиерът Красимир Каракачанов не знаел, че началникът на ВВС генерал Цанко Стойков е подслушван и е наредил проверка дали са укривани документи за проверката, която КПКОНПИ правеше за назначаването на съпругата на президента Десислава Радева за пиар във ВВС. Преди заседанието парламентарната комисия по отбрана Каракачанов каза, че е провел разговор със Стойков.„Нямам навика да коментирам разговорите си с българските генерали. Само мога да кажа, че Цанко Стойков беше човекът, който има голяма заслуга за сключването на договора за F-16 и е човек с авторитет в армията. Въпреки това, назначил съм на началника на отбраната да направи служебна проверка“, каза Каракачанов.Каракачанов заяви, че след проверката поне ще бъде повече информиран за случая. От думите му се разбра, че от проверката ще зависи дали дали Стойков ще бъде уволнен.Записи от подслушването на Стойков бяха разпространени от прокуратурата преди два дни. От приложените документи в сайта на прокуратурата се разбира, че има досъдебно производство, образувано от Специализираната прокуратура. Разследването започва през май 2017 г., а мобилният телефон Стойков е „закачен“. В разговорите се чува гласът на държавния глава Румен Радев, който обсъжда със Стойков проверка на КПКОНПИ за Радев и предаването на докумени от ВВС, на които бе командир Радев.От прокуратурата твърдят, при извършения анализ на доказателствата по това производство са констатирани данни \"за висока степен на вероятност за съпричастност към престъпна дейност, предмет на разследване, на лице, заемащо висша държавна длъжност – президент на Република България, като установените евентуални престъпни действия не са свързани пряко с изпълнение на службата му\".Проверката на КПКОНПИ за конфликт на интереси при Радев и настоящата му съпруга завърши с решение, че конфликт на интереси няма и прекрати производството.„Дали е трябвало да знам не знам, но не съм знаел. Какво си мисля сега да споделям пред вас, това е друга тема“, заяви той в отговор на въпрос знаел ли е за специалните разузнавателни средства.Разследването на прокуратурата е започнато през май 2017 г. по искане на ДАНС, дни след като служебното правителство, назначено от Румен Радев, излезе с решение, че България ще закупи нов многоцелеви изтребител от шведската „Грипен“. В постановление на прокуратурата пише: „“сговор с едно или повече лица да върши в страната и чужбина с цел имотна облага“ и „обещаване и даване на дар и облага, водещи до нерегламентирани контакти с длъжностни лица в Министерството на отбраната.\" Каракачанов не знаеше, че разследването е започнало тогава.„Не мога да Ви кажа дали е нормално, не съм юрист, но по принцип мисля, че би следвало военната прокуратура да се занимава с длъжностни лица във ВВС,“ каза Каракачанов на въпрос дали е редно ДАНС да разследва генерал.Според неофициална информация разговорите, които прокуратурата пусна са от периода в който Стойков беше основният преговарящ със САЩ за покупката на F-16.Съобщението на държавното обвинение със записите дойде, след като Радев поиска главният прокурор Иван Гешев да обяви мотивите си за искането му Конституционният съд (КС) да разтълкува имунитета на държавния глава. Гешев отговори на въпроса – дали всички престъпления, визирани в Наказателния кодекс (НК), представляват \"нарушения на Конституцията\", за които основният закон предвижда възможност за импийчмънт на държавния глава.", "date": "2020.01.30", "title": "Каракачанов не знаел, че ген. Стойков е подслушван. Наредил проверка"}
{"url": "https://offnews.bg/zdrave-i-krasota/elementarni-pravila-za-ukrepvane-na-imuniteta-720566.html", "text": "Няколко елементарни правила могат да повишат имунитета и да ни защитят от вирусните заболявания, твърдят специалисти, цитирани от Times Now. Те препоръчват да пием топли течности, да прекарваме повече време навън и да бъдем физически активни.Топли течностиВключвайте в ежедневното си меню зеленчукови супи, чай, започвайте деня с голяма чаша топла вода – това повишава имунния отговор на вирусите и инфекциите, казват медиците. Особено полезни са напитките, които съдържат витамин С.На слънцеПрез зимата е още по-необходимо да прекарвате повече време навън, дори в мрачните дни – организмът получава своята доза ултравиолетови лъчи. Слънчевата светлина предизвиква изработването на витамин Д, който е особено важен за имунитета.ХидратацияВодата има ключова роля в имунните процеси. Независимо от сезона, специалистите съветват да се пие достатъчно вода – това според тях е естествена профилактика срещу инфекции.Физическа активностУпражненията (тренировките) подобряват кръвотока, улесняват отделянето на микробите от белите дробове и стимулират производството на левкоцити – клетки на имунната система, които се борят с вирусите и другите възбудители на заболявания, проникнали в организма.", "date": "2020.01.30", "title": "Елементарни правила за укрепване на имунитета"}
{"url": "https://offnews.bg/112/stalb-padna-na-trotoar-do-zemedelskoto-ministerstvo-snimki-720600.html", "text": "Уличен стълб е паднал върху тротоара и е ударил автомобил на улица \"Владайска\" в столицата.За инцидента сигнализира читател на OFFNews.Мястото се намира в близост до Министерството на земеделието. Районът е оживен и по чудо няма ранени хора.Снимки: Юлиан ХристовСнимка: Виктор Вичев", "date": "2020.01.30", "title": "Стълб падна на тротоар до земеделското министерство (снимки)"}
{"url": "https://offnews.bg/politika/valeri-simeonov-ministerstvoto-na-goranov-ne-e-kontroliralo-komisiata-720567.html", "text": "Не само Комисията по хазарта \"удобно и печелившо е пасувала\", но и служители от Министерство на финансите не са упражнявали достатъчно контрол над нея. Става въпрос за неплатени 600 млн. лева - годишна злоупотреба е трябвало да се платят по закона, но са били задържани от оператора. Законът се е прилагал превратно, заяви лидерът на НФСБ Валери Симеонов по Нова тв. Естествено, че има и хора, които са били на хранилка. И за мен това са били хора от БСП, каза още той. Симеонов коментира и вчерашният протест, който блокира Орлов мост. Протестът е политически и хазартно подквасен повече, отколкото професионално мотивиран, заяви той. По повод скандала с президента и записания разговор с шефа на ВВС за проверката на КПКОНПИ на Десислава Радева, Симеонов коментира: Това е малко обидно, защото затвърждава мнението, че всички са маскари, ако цитирам българската класика\". Институциите не трябва да преминават определени граници в отношенията помежду си, защото от това губи държавността. Но предпочитам да дадем стоте дни на главния прокурор.  ", "date": "2020.01.30", "title": "Валери Симеонов: Министерството на Горанов не е контролирало Комисията по хазарта"}
{"url": "https://offnews.bg/futbol/stilian-petrov-shte-govori-za-bitkata-s-raka-v-briuksel-720572.html", "text": "Стилиян Петров ще бъде един от говорителите по време на събитието \"ЕС срещу рака\" на 4 февруари, съобщи бившият капитан на националния ни отбор в Twitter.\"За мен ще е чест да споделя своята история в битка с тази болест\", написа Стан в социалната мрежа. Петров пребори остра форма на левкемия и вече болестта е в ремисия. Миналия месец Стилиян пусна и мотивационно видео за други, които са болни от рак.Петров поздрави и момчетата от Астън Вила, които се класираха на финал за купата на лигата, след като победиха в реванша с 2:1 хита в първенството Лестър.Победния гол вкара Трезеге в добавеното време на двубоя, съобщава \"24 часа\". Така бирмингамци си осигуриха мач на \"Уембли\" срещу Манчестър Сити. Индиана Василев не бе в групата на Вила.", "date": "2020.01.30", "title": "Стилиян Петров ще говори за битката с рака в Брюксел"}
{"url": "https://offnews.bg/obshtestvo/tonove-italianski-bokluk-vdigna-na-krak-batak-720570.html", "text": "Тонове италиански боклук, стоварени в пустеещ военен завод, вдигна на крак жителите на Батак, съобщи Нова тв. Местните смятат, че става дума да опасни и канцерогенни отпадъци, които застрашават живота.Боклукът се депонира от казанлъшка фирма, която е получила разрешение за изпълнение на тази дейност от регионалната екоинспекция в Пазарджик. Абсурдното в случая е, че по документи дружеството си е извоювало право да депонира 6 пъти повече боклук, отколкото община Батак може да генерира за цялата година.Хората твърдят, че отпадъците са депонирани в халето преди месец, без те да са предупредени и без тяхно съгласие. \"Мислим, че мястото на тези боклуци не е тук, тъй като тук има хора, които искат да живеят в една нормална среда\", казват протестиращи и уточняват, че за опасния отпадък разбрали от Facebook.\"Преди време беше обявено, че тук в Батак имаме най-чистия въздух. Тук сме малко хора, но какво означава това, че трябва да умрем ли?\", питат протестиращите. Според тях се вижда, че складираният отпадък не е индустриален и се вижда, че никой не охранява мястото.Жителите на Батак смятат, че е по-добре заводът да се запали, за да се отърват от боклука.Заради създалото се напрежение фирмата, складираща боклука, обещава, че още в понеделник ще започне да извозва отпадъците на друго място.От РИОСВ-Пазарджик казват, че съдържанието не е опасно, но на фирмата ще бъде съставен акт заради разхвърления текстил от балите. Глобата е от 7 хил. до 20 хил. лв.", "date": "2020.01.30", "title": "Тонове италиански боклук вдигна на крак Батак"}
{"url": "https://offnews.bg/futbol/tcska-sashto-pusna-biletite-za-derbito-s-levski-720576.html", "text": "Билети за дербито между Левски и ЦСКА на 15 февруари вече са налични и на ст \"Българска Армия\". Пропуските могат да бъдат закупени от фен магазина на стадиона. Входните талони се продават също в мрежата на Eventim, в OMV, Technopolis, Български пощи, книжарници Orange, билетния център на НДК, както и касите на \"Герена\".Билетите са по 15 лева за сектори А и В и 10 за Б и Г. Феновете на Левски, който е символичен домакин, ще са в А и Б, а тези на ЦСКА във В и Г. За предстоящото дерби има нововъведение – могат да се закупуват и семейни билети.Те са за секторите, известни като „Лъвчета“ в трибуни Б и Г. За един родител с до две деца пропускът е 10 лв., а за двама родители с до две деца - 15 лв. За ложите на сектор А се продават и входни талони по 30 лева. Сблъсъкът между ЦСКА-София и Левски е на 15 февруари, събота, от 14:45 часа на националния стадион. Първият двубой през сезона завърши 2:2.", "date": "2020.01.30", "title": "ЦСКА също пусна билетите за дербито с Левски"}
{"url": "https://offnews.bg/obshtestvo/mikrobus-se-obarna-varhu-kola-v-stolichnia-kv-mladost-720568.html", "text": "Тежка катастрофа между микробус и две коли е станала тази сутрин в столичния квартал \"Младост\". Микробусът се е преобърнал и буквално е премазал лек автомобил Фолксваген, както и таксиметров автомобил Хюндай. Инцидентът се е случил на улица \"Свето Преображение\", където е и блокирано движението в най-натоварения час.Променен е маршрутът на автобусите 305, 314 и 4. След инцидента по превозните средства има сериозни материални щети.На място има екипи на полицията.", "date": "2020.01.30", "title": "Микробус се обърна върху кола в столичния кв. Младост"}
{"url": "https://offnews.bg/zdrave/platceboto-ima-sashtia-efekt-varhu-mozaka-kato-istinskite-lekarstva-720571.html", "text": "Плацебо таблетките, които съдържат само захар, имат същия физиологичен ефект върху мозъка като истинските медикаменти. Изводът е на учени от Харвардския университет, цитирани от „Дейли мейл“.Известно е, че преди да бъде предложено на пазара, всяко лекарство преминава през клинични изпитания, с които трябва да се докаже ефективността му. Обикновено това се прави с фокус групи, едната от които приема истинския медикамент, а другата – плацебо – „лекарство“ без активно действащо вещество. Пациентите не знаят кой от двата варианта приемат, но това дава възможност на експертите да наблюдават ефекта от двете форми и да регистрират как реагира човешкият организъм.В медицината е разпространено схващането, че таблетките със захар или плацебото не са способни да оказват физиологичен ефект върху мозъка и въздействието им е само психологическо - човекът смята, че е по-добре. Това е т. нар. плацебо-ефект.Учените от университета в Харвард предположили, че това мнение е погрешно. Наблюденията, които извършили, показали, че мнимите лекарства оказват същия ефект върху мозъка, като истинските. Тяхното заключение доказва, че плацебото не лъже съзнанието, а действа на мозъка на реална, биологична основна.На теория откритието на учените два възможност на лекарите, в някои специални случаи, да изписват лекарства без активна действаща съставка, които нямат странични ефекти. Според учените тези резултати донякъде реабилитират хомеопатичните препарати, при които концентрацията на действащи вещества е толкова ниска, че теоретично не може да доведе до лечебен ефект.Според експертите участвали в това проучване плацебото може да модулира по специфичен начин усещанията в човешкото тяло, да влияе на симптомите и емоциите.", "date": "2020.01.30", "title": "Плацебото има същия ефект върху мозъка като истинските лекарства"}
{"url": "https://offnews.bg/obshtestvo/atanas-rusev-zapushi-oshte-edna-dupka-na-palakarijskia-voden-kanal-720573.html", "text": " е открил вчера още една пробойната в Каптаж 7 на , от която се е губело много вода.Това стана ясно от негов пост на страницата \"Вода за Перник\" във Фейсбук. Той добави, че дупката е оправена, защото при покачване на нивото на водата в канала е щяло да се загуби много повече вода.Русев заяви, че вчера е бил денят, в който котата на яз. Студена е останал на едно и също ниво от предишния ден.По негови изчисления в момента в яз. \"Студена\" се вливат над 480 л/с, а към Перник се подават 250-300 л/с.Русев съобщи още, че отворил губилище в коритото на р. Струма, което се намира на границата между пясъчниците и варовиците. Според него това било наложително, защото \"водата беше силно придошла и беше наложително водата да не преминава големите губилища, водещи директно към извора/пещерата Врелото и да се разпределя между другите, със загуби на вода в превръщането им на лед, баражиране и т.н.\"Действията по оптимизирането на притоците към яз. Студена продължаваме всеки ден, уверява Русев.Той смята, че в планината има достатъчно вода, а температурите в следващите дни ще са високи, което ще доведе до снеготопене, както и се очакват валежи.Природата е с нас и ние, за разлика от много други, вярваме и разчитаме на нея, защото единствено нейната сила и ресурс, са безкрайни, добави той. Русев публикува и видео от пробития Палакарийски канал:А също така и огледа си на губилището на Струма:", "date": "2020.01.30", "title": "Атанас Русев запуши още една дупка на Палакарийския воден канал"}
{"url": "https://offnews.bg/ikonomika/prouchvane-s-taen-klient-v-chez-90-sa-dovolni-ot-obsluzhvaneto-720581.html", "text": "През миналата година, за пореден път, „ЧЕЗ Електро България“ АД възложи на независима организация да проведе проучвания от типа „таен клиент“, за да провери спазват ли се стандартите на Дружеството за обслужване на клиенти, съобщават от енергото. Качеството на предоставяните услуги е приоритет за дружеството, защото „ЧЕЗ Електро България“ АД е лицензиран търговец на електрическа енергия, доставчик от последна инстанция и краен снабдител с електроенергия.Освен върху ефективността и качеството на работата, проучването акцентира и върху спазването на корпоративните стандарти при предоставяне на услуги на информационната линия 0700 10 010 и имейл info@cezelectro.bg като канали за комуникация с потребителите.Проучването показа, че най-предпочитаният от клиентите начин за свързване с ЧЕЗ Електро България е информационната линия 0700 10 010. 80% от тях се доверяват на професионализма на обслужващите телефонни оператори, а нивото на удовлетвореност от качеството на обслужване достигна 90%.През 2019 г. на информационната линия на „ЧЕЗ Електро България“ АД, достъпна на номер 0700 10 010, са постъпили над 235 000 обаждания. Близо 110 000 от тях са били към оператор, като 88% са приети до 25-тата секунда. Отчетената средна продължителност на разговорите е 2:27 минути – време, за което клиентите са получили обслужване и исканата информация.В 99% от случаите клиентският въпрос се е решил при първия контакт.В 64 % от обажданията е търсена информация, свързана със задължения, срокове, лихви и начини за заплащане на сметките. Потребителите са използвали телефонно обаждане и за да се информират за предлаганите от „ЧЕЗ Електро България“ АД услуги, както и да заявят използването им.Най-често заявяваната по телефона услуга през 2019 г. е „проверка на сметка“. През изминалата година броят на приетите обаждания за проверка на сметка надвиши 56 000.Друг удобен канал за комуникация с Дружеството е имейла . От 1 януари до 31 декември миналата година чрез него са обслужени над 10 000 клиентски искания. На 98 % от имейлите е отговорено до 24 часа от получаването им.Най-често клиентите използват имейла, за да получат информация за електронна фактура, отразяване на плащане, проверка на сметка и информация за необходими документи за заявяване на услуги на дружеството.", "date": "2020.01.30", "title": "Проучване с таен клиент в ЧЕЗ: 90% са доволни от обслужването"}
{"url": "https://offnews.bg/temida/vnesoha-v-sada-isk-za-zadarzhaneto-na-shefa-na-vik-pernik-i-bivshia-i-720575.html", "text": "Днес Специализираната прокуратура внесе в Специализирания наказателен съд искане за определяне на мярка за неотклонение „задържане под стража“ на бившия управител на „ВиК“ Перник Иван Витанов и бившия и.д. кмет на града Севдалина Ковачева. Двамата са обвинени за извършени престъпления, свързани с водната криза в региона. Двамата бяха на 27 януари. ", "date": "2020.01.30", "title": "Внесоха в съда иск за задържането на шефа на ВиК Перник и бившия и.д. кмет"}
{"url": "https://offnews.bg/analizi-i-komentari/trend-nad-80-ot-balgarite-se-boiat-da-ne-ostanem-bez-lekari-720580.html", "text": "62% от българските граждани се притесняват за своето бъдеще, 28 на сто са спокойни за утрешния ден. Това показват данни от редовното проучване на „Тренд\" по поръчка на вестник „24 часа\", посветено на притесненията на българите. Проучването е реализирано в периода 8 - 15 януари 2020 г. чрез пряко полустандартизирано интервю „лице в лице\" сред 1008 души на възраст 18+. Проучването е представително за пълнолетното население на страната. На въпрос „Кое е най-голямото ви притеснение, свързано с вашето лично бъдеще?\", то с най-големи стойности са „финансова издръжка, доходи, бедност\" - 27%, „за здравето, да не се разболея от тежка, нелечима болест\" - 23% и „дали ще намеря работа/реализация\" - 13%. 32% от българите са притеснени от самотата, докато 65% посочват, че не са. Сред притеснените от самотата в най-голям дял са възрастните хора, докато младите нямат такива притеснения.40% от българите се тревожат от старостта. Едва 9% от младите на възраст 18-29 г. посочват, че се притесняват от старостта. С увеличаване на възрастта се увеличава делът на тези, които се притесняват, като сред хората над 70 години делът е 75%.52% от българите не се притесняват „да се разведат/ разделят с партньора си\" и едва 7% споделят такива притеснения.77% от българите не се притесняват да останат без приятели, а 20% имат такова притеснение. По възрастните в по-голям дял имат такива тревоги за сметка на по-младите.Когато говорим за финансови измерения, то дяловете на тези, които се притесняват са по-големи от тези, които не се – 69% споделят тревога за това „да не бъдат добре материално осигурени\", докато едва 25% нямат такова притеснение.Притеснения на българина за България68% от българите се притесняват за бъдещето на България, а 21% не. По-възрастните в по-голяма степен се тревожат за сметка на по-младите. В столицата за сметка на останалите населени места, в най-голям дял (33%) не се притесняват за бъдещето на България.За „обезлюдяването на страната\" 79% посочват, че са притеснени, а 17%, че не са. 72% от българите имат страхове от икономическа криза, а 17% нямат. Относно политическата криза, то 50% споделят такива страхове, а 38% нямат такива притеснения. По отношение на замърсяването на околната среда, то 79% от българите са притеснени, а едва 15% не споделят това мнение. Впечатление прави, че притеснение има сред всички възрастови групи. Високи нива на притеснение се отчита и при живеещите в големите градове, така и сред тези в малките градове и селата.Друг индикатор, който беше тестван е „срив в пенсионната реформа\", като 67% споделят притеснения, докато 20% не споделят това мнение. Друга тема, която често се обсъжда, е свързана с липсата на учители и липсата на лекари. Данните показват, че 62% от българите са притеснени от липсата на учители, а 28% не са. При индикатора „липсата на лекари\" притеснението на българите се увеличава и стига до нива от 81%, а едва 15% не са притеснени. Отново при възрастните хора дяловете на тревога са по-високи в сравнение при младите хора. 50% от българите са притеснени относно възможността „да забравим традициите/корените/обичаите си\", а 44% не споделят това мнение. И тук отново се отчита разлика в мнението на българите според тяхната възраст - възрастните са притеснени от такава перспектива, а младите не са.Притеснения на българина за света56% от българите са притеснени за бъдещето на света, докато 25% не са. В проучването бяха тествани няколко популярни теми и страхове свързани със света. 64% от българите са притеснени от глобален военен конфликт, а 25% не са. 66% са притеснени от темата свързана с глобалното затопляне, а 23% нямат такива притеснения. По отношение на темата свързана със замърсяването на околната среда, то 79% от българите са притеснени, а 15% не са. По отношение на темата за световна икономическа криза, българското общество отново има високи нива на тревога – 63% споделят такова притеснение, а 22% са на противоположното мнение.75% са притесненията свързани и с „природни бедствия\", а 18% нямат такива притеснения.Темата за глобални епидемии също води до притеснения сред българското общество. 59% имат такива притеснения, а 28% са на противоположната позиция.  От тестваните индикатори единственото, което в по-малки дялове притеснява българите е технологичният напредък – 27% споделят, че имат такива притеснения. Основно по-възрастните хора. 56% от българското общество не споделят притеснения по отношение на тази тема.", "date": "2020.01.30", "title": "Тренд: Над 80% от българите се боят да не останем без лекари"}
{"url": "https://offnews.bg/leka-atletika/37-godishna-atletka-se-pazi-devstvena-za-braka-720559.html", "text": "37-годишната американска атлетка Лоло Джоунс потвърди в тв шоу, че все още е девствена. Участничката в три олимпиади - Пекин 2008, Лондон 2012 и Сочи 2014 (б.р. Джоунс се пусна в бобслея) се пази за брака, като съображенията й са, че девствеността е дар, който иска да даде на съпруга си.“Доста е трудно да се опазя. Имала съм връзки, сърцето ми е било разбивано неведнъж. Мъжете бягат, щом чуят, че съм девствена и защо съм такава. Според мен е по-трудно да опазиш девствеността си преди брака, отколкото да се подготвиш за олимпиада или да завършиш университет”, споделя още Лоло Джоунс, която среща и чисто практически трудности заради упоритостта си.Тя е наясно, че сексът помага на останалите й конкурентки в бягането с препятствия да показват добри резултати, тъй като било добре за хормоните.Сякаш в потвърждение на думите й боксьорът Тайсън Фюри обяви, че се самозадоволява по седем пъти на ден преди реванша с Дионтей Уайлдър, тъй като това го изпълвало с тестостерон. Това било нов момент в подготовката му.“Ям и по 5-6 пъти на ден и изпивам осем литра вода”, допълва Фюри.", "date": "2020.01.30", "title": "37-годишна атлетка се пази девствена за брака"}
{"url": "https://offnews.bg/politika/parlamentat-udalzhi-rabotata-na-komisiata-za-bnr-chaka-da-chue-za-raz-720607.html", "text": "Депутатите удължиха до 23-ти февруари срока на работа на временната анкетна комисия за прекъсването на програма „Хоризонт“. Мотивът е, че в комисията се очакват мониторингови доклади за работата на радиото.Депутатът от БСП Иван Ченчев уточни, че освен мониторингът за работата на БНР се изчаква и докладът на прокуратурата, който на едно от първите заседания на комисията тогавашният главен прокурор Сотир Цацаров обеща. , за да сверят някои от показанията и по-специално.„Тогава обеща прокуратурата да предостави на комисията съответните данни от проверки и от други средства, даже и СРС-та и какво гласят, за да можем конкретно и точно да установим истината и на базата на нея да си направим доклада. Така че това е и другият мотив“, каза Ченчев.Припомняме, че прокуратурата проверява и твърдението, че изпълнителният директор на БНР Светослав Костов е получил \"обаждания от 4-ма души\", които настояли журналистката Силвия Великова да бъде отстранена от ефир.Антон Кутев (БСП) упрекна настоя депутатите да намерят начин да накарат всички държавни органи да работят по-бързо и в срок.„Има проблем с безкрайно дългите комисии. Създаваме ги за месец, после работят половин година. Да не вземе да се окаже, че сега преди да сме решили проблема с предишния директор на радиото вече имаме нов, защото чувам, че в момента има явни съмнения за това как е избран новият генерален директор на радиото. Да не се окаже, че трябва да правим следващата комисия преди да сме приключили тази, защото това също е въпрос“, заяви Кутев.Председателят на временната комисия по казуса „Хоризонт“ Тома Биков от ГЕРБ обяви пред депутатите, че е разговарял с новия главен прокурор Иван Гешев относно доклада на държавното обвинение.„Попитах дали по отношение на разследването има някакви нови факти и обстоятелства, с които комисията трябва да бъде запозната. От прокуратурата казаха, че към момента нямат нови факти и обстоятелства. Ако тази комисия приключи работата си, има и постоянна комисия за култура и медии, в която главният прокурор би могъл да бъде изслушан, ако има какво да каже“, поясни Биков.Депутатите удължиха с месец и срока на временната комисия за проучване на изнесените в европейски и български медии твърдения за скандалната подкупна схема за придобиване на българско гражданство от чужди граждани.", "date": "2020.01.30", "title": "Парламентът удължи работата на комисията за БНР, чака да чуе за разпечатките от телефонните разговори"}
{"url": "https://offnews.bg/obshtestvo/bez-voda-v-chasti-ot-4-stolichni-kvartala-720481.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Св. Иван Рилски“ и ул. „Бузлуджа“ в кв. „Красно село“ налага спиране на водоподаването от 09:00 до 21:00 часа на ул. Св. „Иван Рилски“ от бул. „Ген. Скобелев“ до ул. „Доспат“, ул. „Шандор Петьофи“ от бул. „Прага“ до ул. „Св. Иван Рилски“ и ул. „Бузлуджа“ от бул. „Прага“ до ул. „Св. Иван Рилски“.Ремонт на уличен водопровод на ул. „Акад. Борис Стефанов“ в жк. „Студентски град“ налага спиране на водоподаването от 10:00 до 22:00 часа на ул. „Едуард Генов“ от ул. „Акад. Стефан Младенов“ до ул. „Акад. Борис Стефанов“, района между ул. „Проф. д-р Иван Странски“, ул. „Акад. Борис Стефанов, ул. „Проф. Атанас Иширков“ и ул. „Проф. Кирил Попов“.Строително-монтажни работи на ул. „Бистър ручей“ в кв. „Драгалевци“ налага спиране на водоподаването от 10:00 до 18:00 часа на ул. „Горска поляна“ от ул. „Лагадина“ до ул. „Момино Венче“, ул. „Момино венче“ от ул. „Горска поляна“ до № 25 и ул. „Панайот Пипков“ от ул. „Горска поляна“ до ул. „Кимчовец”.Във връзка със строително-монтажни работи на ул. „Винсент ван Гог“ в Промишлена зона Хладилника, се налага спиране на водоподаването от 09:00 до 21:00 часа на ул. „Винсент ван Гог“. ", "date": "2020.01.30", "title": "Без вода в части от 4 столични квартала"}
{"url": "https://offnews.bg/sviat/obviniha-germanska-meditcinska-sestra-v-opit-za-ubijstvo-na-5-bebeta-720623.html", "text": "Медицинска сестра от Германия е заподозряна, че е инжектирала с морфин 5 преждевременно родени бебета.Всички бебета се оцелели след опита за отравяне, съобщиха от германската полиция и прокуратура. Кристоф Лер, градският прокурор на Улм, заяви, че е издадена заповед за задържането на медицинската сестра по обвинение в 5 опита за убийство.Лер допълва, че полицията е открила спринцовка с кърма и следи от морфин в шкафчето на жената. ", "date": "2020.01.30", "title": "Обвиниха германска медицинска сестра в опит за убийство на 5 бебета"}
{"url": "https://offnews.bg/obshtestvo/transport-do-vitosha-ot-dnes-vseki-den-do-5-fevruari-720521.html", "text": "Транспорт до планината Витоша ще осигурява всеки ден от днес до 5 февруари Столична община.Седмицата съвпада с официалната ваканция на учениците, която започна по-рано заради грипа.До \"Златните мостове\" ще вози автобус №63, до \"Морени\" - и №66, а решението е одобрено от Комисията по транспорт на Столична община, съобщи заместник-кметът на София по направление „Транспорт и градска мобилност“ Кристиан Кръстев.„Център за градска мобилност“ и „Столичен автотранспорт“ имат задача да организират безпроблемния превоз на пътниците, като при нужда ще бъдат пускани и допълнителни автобуси.", "date": "2020.01.30", "title": "Транспорт до Витоша от днес всеки ден до 5 февруари"}
{"url": "https://offnews.bg/obshtestvo/viatar-s-porivi-do-24-metra-v-sekunda-zhalt-kod-za-potentcialno-opasn-720519.html", "text": "За вятър със средна скорост 15-19 метра в секунда и пориви до 24 метра в секунда в почти цялата страна предупреждава Националният институт по метеорология и хидрология (НИМХ) в прогнозата си за днешния ден.Обявен е жълт код за потенциално опасно време в 25 области. Такъв няма само за Смолян, Ямбол и Бургас, където не се очакват силни ветрове.Облачността ще е променлива, след обяд на места намаляваща до предимно слънчево.Минималните температури ще са между минус 2° и 3°, максималните - между 5° и 10°.Над планините облачността ще е значителна с валежи от сняг. Ще духа умерен до силен вятър от север-северозапад. Максималната температура на 1200 метра ще е около 0°, на 2000 метра – около минус 7°.По Черноморието облачността ще е променлива. Ще духа умерен до временно силен северозападен вятър. Максимални температури на въздуха ще са между 8° и 10°. Температурата на морската вода е 7-8°. Вълнението на морето ще е 1-2 бала.На 30.01.2020 слънцето ще изгрее в 7:44 часа и ще залезе в 17:35 часа.", "date": "2020.01.30", "title": "Вятър с пориви до 24 метра в секунда, жълт код за потенциално опасно време в почти цялата страна"}
{"url": "https://offnews.bg/zdrave/zhertvite-na-koronavirusa-veche-sa-170-zarazenite-7711-720562.html", "text": "Смъртните случаи от коронавируса се увеличиха на 170 към днешна дата, съобщи Би Би Си.Потвърден е такъв и в Тибет.Китайските власти обявиха, че заразените са 7711 към 29 януари.Заразата се разпространи в най-малко 16 държави по света.В четвъртък Световната здравна организация ще обсъди на среща дали вирусът изисква обявяването на световна здравна криза.Снощи френски самолет изтегли своите граждани от епицентъра на заразата, град Ухан. Япония и САЩ също евакуираха сънародниците си. Канада обяви, че готви репатриране на канадските граждани намиращи се в Китай. \"Луфтханза\", швейцарските и австрийските авиолинии обявиха, че спират всички полети от и за континентален Китай до 9 февруари.Трима българи са под наблюдение за симптоми на коронавирус. Един от тях е българка от област Добрич, която е настанена в болницата в града. Тя се върнала от Тайланд със симптоми на грип. Заради това е поставена под наблюдение и в момента е в общо добро състояние. Постъпила е във вторник и били направени необходимите изследвания. Резултатите от някои от тях се очакват до края на седмицата. Контактувалите с нея не са проявили симптоми на заболяване към момента, съобщава БТВ.", "date": "2020.01.30", "title": "Жертвите на коронавируса вече са 170, заразените - 7711"}
{"url": "https://offnews.bg/tenis/21-godishnata-sofia-kenin-stana-parvata-finalistka-v-melbarn-720561.html", "text": "21-годишната американка София Кенин стигна първия си финал от Големия шлем, след като надигра световната №1 Ашли Барти със 7:6 (6) и 7:5 в първия полуфинал при жените на Откритото първенство на Австралия.Така 14-та в световната ранглиста Кенин попречи на Барти да стане първата австралийска с финал в Мелбърн от 40 години насам. Кенин спаси два сетбола във втория сет, за да постигне най-големия успех в кариерата си.На финала родената в Русия и израснала във Флорида тенисистка ще се изправи срещу победителката от двубоя между Симона Халеп и Гарбине Мугуруса.\"Нямам думи, не мога да повярвам. Това е мечтата ми от 5-годишна възраст. Работих толкова усърдно, за да стигна до тук. Благодаря на всички, които имат роля за това и особено на моя баща\", заяви щастливата и видимо притеснена американка след триумфа.", "date": "2020.01.30", "title": "21-годишната София Кенин стана първата финалистка в Мелбърн"}
{"url": "https://offnews.bg/futbol/zagashteniat-futbolist-stana-izchezvasht-vid-720560.html", "text": "Изключителна рядкост стана да видим футболист със загащена фланелка. Понякога за такова действие реферите санкционираха, а изваждането на фланелката беше признак за неконформизъм и протест. Против правилата са вървяли имена като Джордж Бест, Денис Лоу, Франко Барези, а у нас дори младият Христо Стоичков в периода си в ЦСКА.Постепенно явлението става масово и сега почти няма загащени футболисти, а производителите на екипировка следват тенденцията и променят дизайна на шортите така, че ластикът да е удобен за играчите.Един от последните мохикани на загащените фланелки са имена като Дейвид Бекъм, който никога не е играл разгащен. С вмъкната в шортите фланелка го помним и като футболист на Манчестър Юнайтед, националния отбор на Англия, Реал Мадрид, Милан, ЛА Галакси и Пари Сен Жермен.В момента да играеш загащен рязко те отличава от останалите на терена. Сред големите имена във футбола, които все още го правят са Карим Бензема от Реал Мадрид, Роберто Фирмино от Ливърпул и Сезар Аспиликуета от Челси. Капитанът на Реал Серхио Рамос например е 50 на 50.Понякога играчи стават обект на шеги и злобни коментари по повод вида си.Пример е нападателят на Съндърланд Дънкан Уотмор, който стана едва втория футболист от Премиър лийг с висше образование, след като се дипломира с отличие в икономическия факултет на Университета в Нюкасъл.“Играе загащен, защото нали вече е станал висшист”, писаха по негов адрес в социалните мрежи.Справка с най-новия правилник на играта на ФИФА показва, че вече няма условие фланелката да е загащена или извън шортите. Любопитното е, че в изданието му от 2015-а изрично е записано, че фланелката трябва да е прибрана в шортите.У нас ситуацията е същата. Достатъчно е само да погледнем отборни снимки на ЦСКА с дистанция от 10 години, за да установим, че вече всички играят с извадени от шортите от фланелки.", "date": "2020.01.30", "title": "Загащеният футболист стана изчезващ вид"}
{"url": "https://offnews.bg/zdrave-i-krasota/kolko-dobre-poznavate-kozhata-si-720633.html", "text": "Всички сме били в ситуация, когато приятелка ни препоръчва магически продукт за лице, който прави нейната кожата гладка и сияйна. Когато ние си го купим обаче, той не върши никаква работа или дори още повече влошава положението. Преди да си развалите приятелството, имайте предвид, че е много вероятно Вие да имате различен тип кожа от нейната. За да избирате винаги правилната  е необходимо първо добре да познавате собствената си кожа и нейните особености. Чудите се как да разберете какъв тип e Вашата? В следващите редове ще Ви дадем няколко полезни съвета, с помощта на които да разберете.Какви са типовете?Вече стана ясно, че за да осигурите необходимата грижа на Вашата кожа е нужно първо да знаете такъв е нейният вид. Основно може да кажем, че съществуват четири типа, това са познатите на всички: нормална, суха, комбинирана и мазна. Всяка от тях има своите особености, които да Ви помогнат да ги различите. Ето и малко повече информация за всяка от тях:Нормалната кожа е дар от природата, който всеки си мечтае да има. За съжаление не много хора могат да се похвалят с такъв късмет. За нея е характерно, че тя е балансирана - нито мазна, нито суха. Тя е нежна и гладка, не страда от несъвършенства като пъпки и запушени пори. Има равен тен и притежателите ѝ често изглеждат като порцеланови кукли.Сухата кожа най-вече ще познаете по неприятното чувство за опънатост. Визуално тя изглежда лишена от свежест и сияйност, понякога дори е леко зачервена. В по-тежки случай, ще забележите белещи се сухи участъци. В студените сезони, когато навън температурите са изключително ниски, сухотата може да стане още по-осезаема. Един от най-големите недостатъци е, че при нея много по-рано се появяват първите признаци на стареене - фини линии и бръчки.Мазната кожа често се асоциира като проблемна, с множество несъвършенства - разширени пори, черни точки, пъпки и акне. Една от основните и характеристики е мазният и лъщящ слой, който покрива почти цялото лице. Този тип кожа изисква специална грижа и постоянство, за да се справите с несъвършенствата, но пък за сметка на това значително по-трудно се появяват неприятните бръчки.Последно остана да обърнем внимание на комбинирания тип, известен още като смесена кожа. Това е така, защото една част от лицето е по-скоро нормална или суха, докато останалите участъци се омазняват (обикновено в т.нар. T-зона). Това е преобладаващият тип в световен мащаб и на много хора се налага да бъдат внимателни, когато избират подходящи продукти за грижа.Как да изберете подходяща козметика?Краткият отговор е според това към кой от гореописаните типове попадате Вие. Ето от какво имат нужда все един от тях:Ако сте от късметлиите, чието лице изглежда като порцеланова кукла, не са необходими прекалени грижи. Уверете се, че почиствате грима и замърсяванията от лицето си редовно и ѝ осигурявате достатъчно хидратация.При сухата кожа основната необходимост е от хидратация. Използвайте дълбоко подхранващи кремове за лице. Те ще помогнат да се справите със сухите участъци и опъването. Важно е да избягвате употребата на много силни измиващи гелове, които могат допълнително да я раздразнят и изсушат.Както вече споменахме, мазната кожа изисква най-много грижи. При нея е важно да откриете подходящи измиващи продукти (гел или пяна), които да премахват замърсяванията.Също така е добре да вземете крем и тоник, които да се справят с несъвършенствата и да регулират отделянето на себум. В случай, че страдате от акне, съветваме Ви да се обърнете към специалист дерматолог, който да прецени Вашето състояние и да Ви предпише необходимата медицинска козметика. При смесения тип, понякога може да се наложи да използвате различни видове продукти за отделните области от лицето.Това бяха няколко полезни съвета, които ще Ви помогнат да се грижите по-добре за Вашата кожа, а тя със сигурност ще Ви се отблагодари със сияйност и здравословен вид. ", "date": "2020.01.30", "title": "Колко добре познавате кожата си?"}
{"url": "https://offnews.bg/temida/geshev-poluchil-sms-ot-prezidentstvoto-i-pokana-ot-zlatev-s-oligars-720578.html", "text": "Главният прокурор Иван Гешев е получил СМС от президентството, с който е бил поканен на \"Дондуков\" 2, съобщи ръководителят на държавното обвинение преди заседанието на Пленума на ВСС.\"Не може главният прокурор да бъде привикван с СМС-и от едно лице, вероятно същия Митко, на който вероятно президентът Радев казва да смачка проверката на антикорупционната комисия по отношение на съпругата му\", каза Гешев.Вероятно става дума за главния секретар на Румен Радев - Димитър Стоянов, чийто глас се чува на , които прокуратурата публикува преди два дни. От тях става ясно как КПКОНПИ е била притисната да спре проверката за назначението на президентската съпруга Десислава Радева.В началото на седмицата Иван  за тълкуване на чл. 103 от основния закон, който засяга имунитета на президента. 24 часа по-късно от ВКП съобщиха, че прокуратурата всякакви контакти с президентството, освен официалната писмена кореспонденция.Главният прокурор обяви още, че е получил покана за среща от \"Златев\", но отказа да уточни кого има предвид. Най-вероятно Гешев има предвид бизнесмена Валентин Златев, управител на \"Лукойл България\". С такива хора Гешев не се срещал. \"Аз съм обикновен човек и се срещам с обикновени хора. И ме интересуват проблемите на хората! Работата на прокуратурата е да решава проблемите на обикновените хора.\"Обвинител № 1 не пропусна да коментира и изказването на бизнесмена Васил Божков от тази сутрин, че се страхува за живота си, затова няма да се върне в страната. Ден по-рано Божков получи  от прокуратурата.\"Ако трябва, ще му осигурим психологическа помощ\", саркастично обяви Гешев и посочи, че бизнесменът няма от какво да се страхува.", "date": "2020.01.30", "title": "Гешев получил СМС от президентството и покана от 'Златев'. С олигарси не се срещал"}
{"url": "https://offnews.bg/obshtestvo/vasil-bozhkov-strahuvam-se-za-zhivota-si-ne-mislia-che-triabva-da-s-720563.html", "text": "\"Аз съм в чужбина по работа. Не се укривам, стоя си в чужбина, но не мисля, че трябва да се връщам в България, чувствам се застрашен. Страхувам се да се върна в България, страхувам се за живота си. Мислех да се върна, когато ме повикат, но след вчерашните изявления на главния прокурор се страхувам да се върна. Не съм престъпник.\" Това заяви хазартният бос Васил Божков - собственик на \"Национална лотария\", \"Еврофутбол\", \"Нове холдинг\" на футболния клуб \"Левски\", фондацията за антични артефакти \"Тракия\" с участие в над 60 фирми - след като вчера бяха претърсвани 13 офиса на \"Нове холдинг\" и резиденцията му в парк \"Витоша\".Срещу собственика на лотарията, чието съществуване е под въпрос заради скорострелно минаващ процедурите по одобрение в Народното събрание законопроект на Валери Симеонов, забраняващ частни компании да организират лотарийни игри, бяха повдигнати 7 обвинения, включително за: ръководене на организирана престъпна група, опит за подкуп на длъжностно лице, подбудителство и престъпление по служба и др.Самият Божков не бе открит вчера, съпругата му обаче е била арестувана - съобщи в интервюто си по телефона за bTV тази сутрин. Дали е била освободена, или още е в ареста - той не можа да уточни. Собственикът на \"Нове холдинг\" твърди, че не е търсен от прокуратурата.Васил Божков каза още, че е в държава на Балканите, близо до България, която не е членка на ЕС, но не е Сърбия, където се намира председателят на Надзорния съвет на фалиралата КТБ Цветан Василев.Божков отрича обвиненията, заяви, че не си обяснява и извършените арести в Комисията по хазарта, чието закриване също се предвижда с постановление, чието гласуване предстои в Министерски съвет. На въпрос дали е влияел на нейни решения, той отговори: \"Естествено, че не - как мога да влияя на решенията на Комисията по хазарта? Бизнесът е строго регулиран. Ако отговаряш на условията, получаваш лиценз. Ако не отговаряш, не получаваш\".По негова информация при претърсванията в офисите не е взето нищо. \"Нещата, които търсят, не могат да ги намерят в офиси - те не могат да бъдат документи и материални\" - коментира той.Каква ще е съдбата на \"Левски\" остава неясно. Не мога да кажа. Докато имам възможност, ще помагам, каза Божков.", "date": "2020.01.30", "title": "Васил Божков: Страхувам се за живота си. Не мисля, че трябва да се връщам в България"}
{"url": "https://offnews.bg/dw/zashto-mirniat-plan-na-tramp-e-unizhenie-za-palestintcite-720550.html", "text": "Близкоизточният мирен план на Доналд Тръмп отчита интересите на Израел, но не и тези на палестинците. А от това едва ли ще произтече нещо хубаво, пише в коментара си Райнер Золих за Deutsche Welle.Конфликтът между израелци и палестинци продължава вече няколко десетилетия. Нито войните, нападенията или въстанията, нито международните инициативи, мирните споразумения или множеството резолюции на ООН дотук са успели да променят нещо съществено. Недоверието е огромно, а готовността или способността на двете страни в този конфликт да постигнат исторически компромис клонят към нула.На този фон изглежда като импулс на надежда това, че един американски президент с убедителна миротворческа визия се намесва на близкоизточната сцена, изпращайки следния сигнал: ние сме в задънена улица, затова сега ще опитаме с нови идеи да тръгнем по нов път!Не сделка, а унижениеНо Доналд Тръмп е президент, известен не непременно с миротворческите си визии. Той няма никакви нови идеи или предложения за Близкия изток. Точно обратното - неговият мирен план, рекламиран като \"сделката на века\", изобщо не е \"сделка\" в смисъла на болезнено договорен компромис между двама равноправни партньора. Той определено представлява опит за политически диктат.Планът отчита - с някои по-скоро символични ограничения - твърде едностранно и много щедро интересите, свързани със сигурността, единствено на Израел, докато палестинците дори не са били включени в подготовката на плана, от който са еднозначните губещи. Има опасност те да загубят чрез анексия следващи области, заселени или окупирани от Израел, върху които предявяват претенции по линия на международното право.Те уж щели да получат своя собствена държава, подчинена изцяло на израелските интереси, свързани със сигурността, а също и напълно демилитаризирана. Ерусалим пък - както Тръмп обяви още през 2017 година - трябва да бъде \"неделима\" столица на Израел. Същевременно обаче - като един вид утешителна награда - някои райони в населената с араби източна част на града би трябвало да служат в бъдеще като \"столица\" на палестинците.Този план може би е \"последният шанс\" за палестинците, каза Тръмп. Но той можеше направо да каже, че и да се съгласят, и да не се съгласят, друг шанс от него палестинците няма да получат. По този начин не е възможно съществуването на две равноправни държави. Това, което Тръмп предлага на палестинците, е не решение на принципа на двете държави, а най-много на една и половина.Тръмп развързва ръцете на ИзраелТози политически подход е не само аморален и унизителен, тъй като в един конфликт между двама се взема страната единствено на по-силния, като се изхожда от неговите \"права\". \"Мирният план\" на Тръмп е опасен и заради това, че практически развързва ръцете на Израел да анексира и други палестински територии на базата на \"сделката\".Израелският премиер Бенямин Нетаняху може да е напълно доволен: така той си осигурява предимства в предизборната борба, а обвиненията срещу него в корупция засега отиват на заден план.За арабско-мюсюлманската страна обаче планът е неприемлив и можем да очакваме масови протести, макар и подкрепата да бъде само на думи. Екстремистките сили обаче могат да потриват доволно ръце, тъй като планът им дава перфектен нов предлог за тероризъм и насилие. А това, за съжаление, със сигурност няма да повиши сигурността в Близкия изток. Включително в Израел.", "date": "2020.01.30", "title": "Защо 'мирният план' на Тръмп е унижение за палестинците"}
{"url": "https://offnews.bg/interviu/neshka-robeva-uchenitci-ot-horeografskoto-tantcuvat-po-masite-v-zaved-719383.html", "text": "- Госпожо Робева, имате ли наблюдения около случващото се в НУТИ?- Имам частична информация и за съжаление това, което се случва там, се случва и в много други училища. Държавното финансиране не е достатъчно, перспективите за работа и реализация – също, затова се приемат всички, без оглед на това имат или нямат данни за това училище. Поради ниските заплати голяма част от преподавателите превръщат учебното заведение в добра възможност да правят частен бизнес. Искам да кажа, че често ангажират децата във формации, които ръководят и ги използват. Това си е чиста проба конфликт на интереси…- Познавате ли Асен Павлов?- Бегло. Познавам неговата работа, за съжаление, не зная какви кадри изгражда в момента. Не е добре, ако той припокрива частния си бизнес с това, което преподава в училището и използва часовете, в които трябва да обучава учениците си на автентичен фолклор, за да ги подготвя за забавни програми или участия в различни заведения.Преди години станах свидетел на нещо, което и сега ме кара да се изчервявам. В България пристигна високопоставен японски бизнесмен, изключително културен и начетен човек. Извън работата си, той беше и председател на Японската федерация по гимнастика. Пожела за награда на спортистите, които водеше, да им покаже красотата на българския фолклор. Започнах веднага да разпитвам къде е подходящо. Препоръчаха ми едно заведение. Заведох ги там и изпитах най-големия ужас. В кръчмарската програма танцуваха точно ученици на Асен Павлов. Навлязоха в запушения салон, развявайки българския трикольор - невъзможно, в която и да е друга държава, която уважава себе си и символите, които я представят. Това е трикольр. Под него са умирали хора... Последваха танци, които имаха много малко общо с фолклора, но евтинджийските костюми, усилваха и срама ми и усещането за безвкусица. Започнаха танците и едно вдигане на крака а ла „Кан-кан“, точно срещу маси, на които са насядали гостите и вечеряха. Чудех се накъде да погледна. Но финалът беше потресаващ. Момичетата се качваха на масите по сутиенчета и някакви шалварки, в които на гостите им бе обяснено, че трябва да пъхнат банкноти... Аз обичам ориенталските танци, но това бе по-просташко от най-просташката чалга. След подобна „българска фолклорна“ програма, трябваше да се извинявам и да обяснявам, че това не са танците на моя народ... Г-н Фтаги кимаше разбиращо и с истинско съчувствие. Това трябва да бъде абсолютно забранено. Фолклор, атракция... Добре, ама да качваш ученици по масите? Как става това? Да се кълчат и да подканят публиката, като в някакъв вертеп, със знаци да им пъхат пари в гащите. Много неща има тук, но ако Министерството на културата работи като хората, ако има мисъл в Министерския съвет, трябва да се мисли за бъдещето на младите хора.- Един от проблемите в НУТИ е спорното назначаване на преподавателите. Павлов твърди, че има събеседване с кандидатите, на което присъстват и други хореографи и след това се провежда беседа, в която се решава дали някой ще бъде назначен. Правилен ли е такъв начин на подбор?- В какъв смисъл \"събеседване\"? Това не мога да го разбера. Когато се избира учител, той трябва да владее методиката на преподаване. Какво да работи, какво да изисква, какво да преподава. А в НУТИ трябва и да показват в много случаи. Това е важно, така че задължителният изпит е свързан, освен с познанията на кандидата за българския фолклорен танц и музика и с методиката на преподаване. Изпитът трябва да бъде писмен, що се отнася до теорията и след това практически.- Не са споменавали да има практически изпит.- Как така няма практически? Кандидатът трябва да представи и проведе урок. Това е глупаво, абсурдно. Министерството трябва да бъде запознато с това нещо и да се намеси. Какво значи събеседване?- Това, което споделиха от Хореографското училище е, че бъдещите учители биват наблюдавани преди това (б.а. начина им на работа в съставите и ансамблите, в които са работили).- В ансамбъла се преподава едно. Задачата на това училище е съвсем различна. В учебното заведение децата се обучават в българския фолклорен танц. Поставят се основите, градят се танцьори, които максимално добре да представят автентичния фолклор. Докато в ансамблите работят с изградени танцьори и могат да модифицират фолклора, според своите виждания и нужди, т.е. поставен на сцена, фолклорният танц вече добива съвсем различни измерения. Всъщност основата трябва да е такава, че по-късно тези, които ще преподават в различните танцови формации (най-вече клубовете по народни танци), да го правят така, че да запазят стила и усещането за автентичност. И чак след като учениците завършат Хореографското, да могат да се трансформират в други танцувални стилове, както беше при трупата, която водех. Тази година се навършват 20 години от създаването на „Нешанъл-арт“. Взех 10 момчета от училището – прекрасно подготвени. С всяка следваща година нивото спадаше. Последните ученици от НУТИ, които се присъединиха към трупата, не владееха основни движения от Шопската етнографска област. Не ми се иска да споменавам, че някои от тях дори не можеха да разпознаят музикалните размери. Едни объркани знания... Преди години нас ни подготвяха и за танцьори, и за преподаватели. Тогава нямаше висши институти в тази специалност. Обучаваха ни да преподаваме и създаваме тематичен, сюжетен или дивертисментен танц. Аз например, след като завърших, бях разпределена като методистка в Кюстендил. Трябваше да ръководя художествената самодейност и народните танци.- Споменахте, че по Ваше време са Ви подготвяли и за танцьори, и за преподаватели. Преди около година и половина Борислав Мутафчийски бе назначен в училището. По време на постъпването му в НУТИ, той не е учел във висш институт с хореографска специалност. Редно ли е това?- Абсурдно е. Би трябвало и законът да не го разрешава. Поне в спорта го направиха така, че ако един треньор няма завършено висше образование, и то точно по въпросната специалност, няма право да бъде треньор в този вид спорт. Ако Хореографското училище му дава този статут... Отново ще дам пример със спорта. Ако човекът е завършил спортното училище, тогава има право да бъде инструктор, тоест той не преподава, той подпомага тренировките, може да бъде нещо като помощник треньор. Тук става дума за нещо, което е дълбоко неправилно. Налага се един и същи стил. Не трябва да е така. За нещастие, не зная какъв е законът. Виждам в спорта как става. Намират се милион вратички. Да речем, че ние сме организация. Избираме своя управителен съвет, избираме и председател. В управителният съвет обаче няма право да фигурират хора, които са на щат към федерацията, защото те зависят от председателя и той, като техен началник, може да налага своето мнение. Това не може да бъде. Ти използваш държавните бази, държавните средства, ти не преподаваш това, което трябва, а си подготвяш частния бизнес под заплахата, че ако някой не направи това, което феодалът иска, той ще бъде уволнен или психически малтретиран.- Какво е решението? Какво трябва да се направи, за да не се стига до такива ситуации?- Решението е смяна на ръководството. Сега има конкурс за нов директор. Не знам дали това е достатъчно. По-рано имаше комисия към Министерството на културата. Би трябвало да има комисии, в които да работят фолклористи, хора, които са специалисти и да оценят работата на този учител (б.а. визира Асен Павлов), защото той, доколкото разбирам, е директор на отдела \"Български танци\". Той ги назначава, той ги уволнява или поне по негово предложение или внушение. След всичките тези промени, след уволнението на някои учители, в прибързаното назначение на други, ниското заплащане, е започнало да се преподава твърде формално. С всяка следваща година нещата стават все по-зле. В този ред на мисли, вече страшно много хора ходят по клубове, защото искат да танцуват. Не знам как обаче могат да преподават хора, когато самите те не са научени. Училището трябва да бъде много строго контролирано, защото то пази родова памет. Танцьорите, които излизат с тази професия, не трябва да са продукт на частни или каквито и да било интереси, освен на българската история и култура.", "date": "2020.01.30", "title": "Нешка Робева: Ученици от Хореографското танцуват по масите в заведения на просташка чалга. Това трябва да се забрани"}
{"url": "https://offnews.bg/zdrave/na-kakvo-vredi-visokoto-kravno-720574.html", "text": "Има ли връзка между артериалната хипертония и редица други хронични заболявания, като диабета, бъбречната недостатъчност, съдовите и когнитивните нарушения? Отговорите ще бъдат търсени на международния форум „Arteriale 2020 - кръгът от таргетна органна увреда до клинично изявено събитие“.Събитието ще се проведе от 31 януари до 2 февруари в София, под домакинството на Българската лига по хипертония. Проявата е част от научната програма на лигата за 2020 г., одобрена от Европейското дружество по хипертония - European Society of Hypertension.По време на симпозиума за първи път ще бъдат оповестени резултатите от Глобалната инициатива на Световната лига по хипертония за измерване на артериалното налягане през 2019 г. Изследването – “May measurement month”, бе проведено в 90 държави, като България за първи път беше една от тях. В инициативата у нас се включиха над 600 лекари в 23 области, като бяха обхванати близо 4000 българи.Целта на форума е да изясни връзката между артериалната хипертония и редица други хронични заболявания. В основата на всички тях седят едни и същи рискови фактори. Затова въздействието върху всеки един намалява вероятността от възникването и прогресирането на последващите хронични заболявания и спомага за по-добрия им контрол, ако вече са налице.Симпозиумът е интердисциплинарен и в него ще вземат участие водещи български и чуждестранни лектори от различни специалности - неврология, кардиология, ендокринология, нефрология, пулмология. Сред тях са акад. Лъчезар Трайков, проф. Арман Постаджиян, проф. Цветалина Танкова, проф. Сабина Захариева, доц. Васил Велчев, проф. Борис Богов, проф. Джузепе Манчиа, проф. Ролан Ашмар, проф. Драган Лович и др.", "date": "2020.01.30", "title": "На какво вреди високото кръвно?"}
{"url": "https://offnews.bg/obshtestvo/ogromno-kolichestvo-boklutci-po-patia-na-vhoda-za-silistra-720565.html", "text": "Огромно количество изхвърлени боклуци има по пътя на входа за Силистра, предаде . Причината за незаконното сметище са многото водачи на камиони, които изхвърлят боклуците си през прозорците. Отпадъците покриват километри по пътя Силистра-Добрич.От общината съобщават, че периодично се почистват боклуците, но в рамките на няколко дни пак се натрупват. На мястото са монтирани две химически тоалетни и два контейнера тип бобър, но и това не решава проблема. Заместник-кметът на община Силистра Тихомир Борачев заяви, че ще бъдат поставени указателни табели, с които изрично се забранява изхвърлянето на отпадъци от тези камиони под заплаха за глоба по наредбата за обществения ред. Той допълни, че ще се сигнализира и полицията, която да глобява водачите, неспазващи забраната.  ", "date": "2020.01.30", "title": "Огромно количество боклуци по пътя на входа за Силистра"}
{"url": "https://offnews.bg/obshtestvo/zadarzhaha-imaniari-tarseshti-sakrovishteto-na-altan-stoian-vojvoda-v-720582.html", "text": "Служители от отдел „Криминална полиция” при ОДМВР – Бургас и РУ - Руен са задържали двама мъже за иманярски разкопки в Руенска община, съобщиха полицията. Двамата задържани са търсели съкровище на Алтън Стоян войвода в местността \"Капан кая\" в землището на с. Добромир. Установено е, че чрез специализирани методи и техника са иманярствали повече от месец. Единият от арестуваните е 51-годишен мъж от Добрич, а другият - молдовец на 22 години, пребиваващ незаконно в страната. Според по-възрастния информация за съкровището получили от турски гражданин, който им дал точни сведения за мястото, отбелязано с „нишан”, където да стартират иманярските разкопки. Въпреки това съкровище не е открито. И двамата са задържани за срок от 24 часа. Молдовският гражданин е ескортиран до ОДМВР–Варна, където в сектор „Миграция” е стартирала процедура по извеждането му от България. 22-годишният е прехвърлен в крайморския град, тъй като преди да се премести в Руен, е пребивавал на варненски адрес. По случая е образувано досъдебно производство.", "date": "2020.01.30", "title": "Задържаха иманяри, търсещи съкровището на Алтън Стоян войвода в Руен"}
{"url": "https://offnews.bg/interviu/dobromir-banev-dokato-spriagame-glagola-na-liubovta-nie-do-edin-shte-720328.html", "text": "Един от най-обичаните съвременни автори. Юристът, създал кодекс на романтиката. Поетът, обречен на любов.Добромир Банев е роден в Ловеч. Завършил е право в Юридическия факултет на СУ „Св. Климент Охридски“. Първата му книга „Еднакво различни“ излиза през 2011 г. Следват издадените в съавторство с поетесата Маргарита Петкова – „Абсурдни времена – 1 и 2“.„Абсурдни времена“ е най-продаваната книга с поезия в България и по нея в Театър „Сълза и смях“ се играе спектакъл в изпълнение на актьорите Нона Йотова и Петър Антонов.През 2014 година излиза книгата „В понеделник ще е късно“, следвана от „Зад огледалото“ (заедно с Маргарита Петкова, 2016), „Аз съм в другото такси“ (2017) и \"Любов до синьо\" (2019). Добромир Банев чества своя рожден ден днес, но същинският празник ще бъде на 6 февруари (четвъртък), в Националната библиотека „Св.св. Кирил и Методий“, когато поетът ще представи най-новата си, осма поред, книга - ''Обичай ме бавно''.Има ли вечна любов и адажиото ли е нейното темпо?Много хубаво сравнение. Като се замислиш, при адажиото единият е здраво стъпил на земята, а другият го използва за опора и пази баланс във въздуха. Независимо от това какво прави първият, вторият непрекъснато балансира в различни състояния върху ръцете, краката и раменете му. До голяма степен в любовта е същото. В една връзка обикновено единият е водещ, а другият просто следва неговите действия и емоционални състояния. И тук не става дума за някакъв укорим компромис, а за компромис, който спомага на двама души да откриват разбирателството и хармонията в отношенията си.„Щом можеш да обичаш – съществуваш“, казвате в един от стиховете си. В този бърз век на телеграфни чувства, имаме ли още шанс за съществуване?Докато спрягаме глагола на любовта, ние до един ще съществуваме. Технологиите са неизменна част от начина ни живот, рекламите и изобилието от стоки провокират у нас желанието да трупаме, да искаме още и още. Но по отношение на любовта нито един емотикон не би могъл да замести допира, прегръдката, целувката. И най-скъпият телефон не може изцяло да замени желанието ни да бъдем физически с човека, когото обичаме. А и по мои наблюдения, когато човек е наистина влюбен, той по-скоро мечтае, пуска въображението си на воля, твори, придобива един странен благороден вид. Телеграфните чувства не са чувства. Ако подхождаш към другия телеграфно, готви се да се за самота, която нито едно електронно устройство не би могло да запълни.Как социалните мрежи промениха Вас и Вашите читатели?Преди няколко години бях доста активен потребител. Сега това се промени. Като цяло намирам, че нивото е много ниско, често вулгарно и нечестно като отношение спрямо конкретни хора. Не толерирам подигравките и злобните коментари към когото и да е. Трябва да си даваме сметка, че „от другата“ страна стои жив човек от плът и кръв и винаги е добре да помним, че ние, без значение колко неоснователно би било това, също може да сме на неговото място. Разбира се, социалните медии имат и много положителни страни. Чрез авторската ми страница във фейсбук и инстаграм творчеството ми достига до много повече хора, което пък ме кара да бъда отговорен като човек, който се опитва да възпитава вкус, да създава отношение към живота изобщо.Кое е най-голямото признание, което сте получили за стиховете си?Най-голямото признание е когато чувам, че читателите разпознават себе си в моите стихотворения. Това просто означава, че добре си върша работата и че има смисъл да продължавам. Знаете, че в България никой не може да се изхранва от писане, но самият факт, че хората се припознават в текстовете ми, ми дава крила и вяра, че добротата ще пребъде. Получавам толкова много обич, няма как това да не прави щастлив. Аз, разбира се, също обичам аудиторията си. Това е причината винаги лично да чета пред хората стихотворения от книгите си. Така им давам от първо лице онова, което очакват от мен. Усмивките им след всяко четене казват всичко.Традиционно си подарявате нова стихосбирка около всеки Ваш рожден ден. Как се виждате през тях – помъдрял или по-дръзновен?Не бих го нарекъл традиция. По-скоро е съвпадение, че предишната ми книга „Любов до синьо“ и новата „Обичай ме бавно“ излизат около рождената ми дата. Няма как да не се чувствам помъдрял. Както се казва, опитът учи. С времето се променяме и искрено се надявам, че при мен това е за добро. Впрочем, помъдряването личи и в стихотворенията ми – те остават лирични, но носят посланието на сентенцията. Намирам това за прекрасно, защото това означава, че продължавам да се развивам като творец. Дръзновението предполага смелост, но и безразсъдство. Смятам, че съм намерил уют за душата си някъде между двете.Воюват ли понякога юристът и поетът във Вас?Тази война е вечна, но никога няма да има победен. Правото ме храни, а поезията е мое призвание. Опитвам се да бъда еднакво всеотдаен и добър и на двете поприща.Има ли шанс стойностното изкуство пред халтурата, която все повече ни залива? Какъв е антидотът?Стойностното изкуство винаги ще има почитатели. Антидотът е обща медийна стратегия, която на национално ниво трябва да поведе борба с опростачването на нацията. Телевизията е огромна сила, затова е важно какво излъчват големите телевизионни канали. Твърде малко е ефирът за култура. Твърде често се извършва подмяна заслужили внимание творци с „успели“ и „даровити“ творци. Виждаме едни и същи физиономии, до втръсване се повтарят филми без никаква художествена стойност. Част от антидотът е и възпитанието, което все повече липсва – и у дома, и в училище. Родителите нямат време за децата си, а много учители чакат да удари звънеца, който оглася края на учебния час, за да си разгледат инстаграма. Тъжно е.Имате ли още несбъднати мечти?Късно ми е за мечти, но каквото мечтах, в голяма степен постигнах. Сега за мен е важно аз и моето семейство да бъдем здрави, да се радвам на истински приятелства и на часове, които ще ме карат да продължа да се усмихвам на живота.За пореден път Ваша книга е съпътствана от две огнени дами – поетесата Маргарита Петкова и фотографката Ивелина Чолакова. Как успявате тримата да настроите пулса си в един ритъм, за да постигнете такова съзвучие?Има хора, които просто срещаш в живота си и установяваш, че живеете с еднакви вибрации. С Маргарита и Ивелина се познаваме от години, но от първа среща осъзнахме, че сякаш продължаваме приятелство, изгубено в отминал живот. Съзвучието идва тогава, когато всички тонове се свирят вярно. Когато нещо звучи фалшиво, винаги личи. Маргарита Петкова е мой редактор, защото ме познава отлично и като човек, и като творец. Ивелина Чолакова също знае как да докосне най-тънката струна в мен, за да направи красивите снимки за новата книга.Предстои премиерата на „Обичай ме бавно“. Какво да очакват читателите?Каня всички на 6 февруари от 18.30 часа в Национална библиотека „Св. св. Кирил и Методий“, за да се насладим заедно на тази очарователна магия, наречена поезия. Ще прочета много от вече емблематичните си любовни стихотворения, както и нови, непубликувани до момента. За хубавото настроение ще допринесе и виното, специално осигурено за събитието и моите приятели Betterhalf Garage Wines. Всеки ще може да си закупи книгата и, разбира се, да получи автограф.", "date": "2020.01.30", "title": "Добромир Банев: Докато спрягаме глагола на любовта, ние до един ще съществуваме"}
{"url": "https://offnews.bg/kultura/otkradnaha-nad-10-skulpturi-na-salvador-dali-ot-galeria-v-stokholm-720591.html", "text": "Повече от 10 скулптури на Салвадор Дали бяха откраднати от галерия „Couleur“ в центъра на Стокхолм, съобщи ТАСС, цитирана от БГНЕС.\"Вече е ясно, че са откраднати 10-12 скулптури, но е трудно да се каже точно колко\", заяви собственикът на галерията Педер Енстрьом. \"Съкрушен съм. Боря се за организацията на тази изложба толкова дълго време“.Според него стойността на откраднатото се оценява на милиони крони (стотици хиляди долари).Полицията започна разследване и смята, че крадците са най-малко двама, избягали от местопрестъплението с кола.Преди няколко години бронзовата скулптура \"La Femme aux tiroirs\" на Дали, оценена на над 100 000 евро, бе открадната посред бял ден в изложбена зала в Брюж, Западна Белгия.", "date": "2020.01.30", "title": "Откраднаха над 10 скулптури на Салвадор Дали от галерия в Стокхолм"}
{"url": "https://offnews.bg/ikonomika/goranov-shte-vlezem-v-evrozonata-pri-nastoiashtia-kurs-ili-se-otkazva-720593.html", "text": "За нас е приоритет влизането в Еврозоната, но то ще стане само и единствено при настоящия курс, иначе няма да влезем. Това каза министърът на финансите Владислава Горанов след като се срещна с всички парламентарни групи. Само една партия е била против - БСП, но все още не са ясни мотивите им.Ще се оттеглим от механизма ERM-2 (чакалнята на еврозоната б.а.), ако не се договорим да влезем с настоящия курс на лева спрямо еврото, уточни Горанов.От думите на Горанов се разбра, че още днес парламентът ще вземе решение, което гарантира мандатът на българските власти за преговори за влизане в еврозоната, а в решението ще е записано, че при преговорите няма да се отклонява по никакъв начин от фиксирания курс. „Ако нашето законодателство не бъде хармонизирано с европейското в тази си част, ние трябва да се откажем от процеса“, каза Горанов. Курсът трябва да е 1,95583 лева за евро.Управителят на БНБ Димитър Радев добави, че днес вечерта се очаква становище на Европейската централна банка (ЕЦБ) за случая на България.За да влезе България в еврозоната е необходимо съгласие от всички в еврозоната. Очаква се някои от държавите да бъдат против, тъй като България има нужда от “ориентирана към стабилност икономическа политика и от мащабни структурни реформи\", пише в доклад на ЕЦБ от пролетта на миналата година. Тъй като с влизането в еврозоната се влиза и в банковия съюз банките на страната трябва да бъдат основно оздравени. Освен това България е първата страна, която иска да се присъедини с фиксиран курс, тъй като България е във валутен борд от 1997 г.Правителството смята, че реалистичните срокове страната ни да влезе в т.нар. „чакалня“ за еврозоната са до края на април 2020 г и на 1 януари 2023 г. да осъмнем с евро валута.Обсъждането на решението за еврото започнав парламента.", "date": "2020.01.30", "title": "Горанов: Ще влезем в еврозоната при настоящия курс или се отказваме"}
{"url": "https://offnews.bg/kultura/lilia-abadzhieva-izbra-liubo-nejkov-za-svoia-podkaliosin-v-novata-zhe-720584.html", "text": "Емблематичната режисьорка Лилия Абаджиева се връща към своя дебют \"Женитба\" от Гогол. Премиерата е на 9 февруари, на сцената на театър \"Сълза и смях\", а в ролята на жениха Иван Кузмич Подкальосин е Любо Нейков. В постановката ще видим и Любомир Нейков, Моньо Монев, Станимир Гъмов, Невена Бозукова, Албена Павлова, Снежана Макавеева, Румен Угрински, Роберт Янакиев, Васил Витанов, Жанина Стоилова.Сценографията е поверена на другата талантлива половина от даровитото семейство Абаджиеви - художникът Васил Абаджиев. “Женитба” е създадена през 1842 година и определена от Гогол като “съвсем невероятно събитие в две действия”. Въпреки че е писана преди близо 200 години, ни дава да разберем, че възможността за изкушение се корени в самата човешка природа – такава, каквато е била винаги. И по-точно в нейната исконна двойственост, в посятата в нея сякаш вечна вражда между сетивността, тялото, интелекта, духа, между чувствата, емоциите, страстите и повелите на дълга, морала, съзнанието, разума.Остроумието на Гогол и отношението му към несъзнаваното в “Женитба” за мен е естетическа сублимация на силата на изкушението като влечение, чувство, страст, в конфликт с моралния дълг, който спира да различава доброто от злото.Лилия Абаджиева е режисьор на повече от 40 спектакъла. Поставяла е на сцените на Народен театър «Иван Вазов», Театър «Сълза и Смях», Малък градски театър «Зад канала», Театър 199, Сатиричен театър, Театър «София». Поставяла е в Германия, Русия, САЩ и Македония. Нейни спектакли са били в програмата на големи европейски и световни театрални фестивали в Италия, Германия, Русия, Полша, САЩ, Мексико, Иран, Гърция, Словения, Израел, Египет и др.Удостоена със „Златен век“ - почетен знак на Министерството на културата за изключителен принос към българската култура.Носител на множество национални и международни награди, между които: Награда на Министерство на културата за принос в развитието и разпространението на българската култура; Награда „Indy awards“ на независимите критици от „Индипендънт“ и „Лос Анджелис Таймс“ за режисуратана американската си постановка „Отело“, продукция на Center Stage Theatre, Калифорния; Награда за режисура, най-добър спектакъл и награда за екипна работа за руската си постановка  „Ромео и Жулиета“ от Cairo International Festival for Contemporary Theatre и др.Награда за най-добър документален филм на Българската Филмова Академия за филма „45 градуса по Азарян“, на който Лилия Абаджиева е сценарист и режисьор.Преподавателска дейност: асистент на проф. Азарян в класа му по режисура в НАТФИЗ „Кр. Сарафов“. Гост-преподавател в няколко университета, между които: Калифорнийския университет в Санта Барбара,Кьолнския университет, Уестмонт колидж в Калифорния и др.В последната година е поставила спектакли в Москва, София по Шекспир и Н.В. Гогол.Предстоящ проект в Държавен Сатиричен Театър “Алеко Константинов”.", "date": "2020.01.30", "title": "Лилия Абаджиева избра Любо Нейков за своя Подкальосин в новата 'Женитба'"}
{"url": "https://offnews.bg/zdrave/zaguba-na-obonianie-i-promiana-na-pocherka-izdavat-bolestta-na-parkins-720583.html", "text": "Загубата на обоняние и промяната в почерка издават болестта на Паркинсон, твърдят специалистите. Над 600 пациенти преминаха през неврологични прегледи, които се проведоха в рамките на кампанията „Върни си контрола над Паркинсона“. Невролози от 7 града в страната консултираха безплатно в последните няколко месеца хора с паркинсонова болест. Резултатите от кампанията показват, че по-голям е процентът на мъжете, посетили безплатните прегледи (348 души, или 56%), спрямо този на жените (270, или 43%). Средната възраст на хората, консултирани в кампанията, е 72 години.Бъркаме старческото треперене с болестта на ПаркинсонЧаст от пациентите, потърсили медиците за консулация, се оказват разтревожени без основание, обясняват лекарите. Причината е в често срещаната заблуда, при която възрастните хора приемат старческото треперене на ръцете за симптом на паркинсоновата болест, разясняват специалистите. Намаляване силата на гласа, загуба на обоняние, промени в почерка, причерняване и загуба на равновесие при рязко ставане се нареждат сред нетипичните симптоми за това заболяване, допълват те. Близо 12 хиляди са българите с болестта на Паркинсон, като 10 на сто, или 1200, са в напреднал стадий на заболяването.Паркинсоновата болест е прогресивно заболяване и с времето навлиза в късната си фаза, когато ефектът на обичайното лечение с перорални медикаменти започва да намалява. Все още у нас се бави диагностиката на напредналата фаза на заболяването. Невролозите съветват пациентите, да приложат своеобразната формула „5-2-1“. Тя означава наличие на 5-кратен прием на лекарства, 2 или повече часа скованост на ден и 1 час с неволеви движения – дискинезии, за да установят дали са в напреднал стадий на болестта.Щом са налице тези критерии, съвременната медицина предлага възможности за включване на нови методи за по-добър контрол на заболяването, като най-богат е опитът с пациентите на леводопа/карбидопа интестинален гел. В България разполагаме с всички съвременни медикаменти за паркинсонова болест, които се прилагат и в чужбина. Терапията за късна паркинсонова болест се заплаща изцяло от здравната каса.Всички пациенти могат да се обърнат към лекарите, участвали в кампанията, за да потърсят навременна помощ и консултация, на следните контакти:- София, МБАЛНП „Св. Наум“, д-р Чорбаджиева и д-р Каменова, тел. 02 970 23 00- София, УМБАЛ „Александровска“, доц. Григорова и д-р Петрова,тел. 02 923 06 65- Пловдив, УМБАЛ „Св. Георги“, проф. Пенка Атанасова и д-р Костадин Чомпалов, тел. 0882 212 449- Варна, УМБАЛ „Св. Марина“, проф. д-р Ара Капрелян, тел. 052 978 324- Бургас, УМБАЛ „Дева Мария“, д-р Цветана Асеникова, тел. 056 896 262- Плевен, УМБАЛ „Д-р Георги Странски“, Клиниката по неврология, доц. д-р Мая Дановска, д-р Диана Маринова и д-р Десислава Маринова, тел. 064 886 275- Стара Загора, д-р Илария Петкова, СИМП, тел. 042 630 036- Русе, д-р Елена Вачева, частен кабинет, тел. 0888 768 623- Русе, д-р Тихомир Грозев, ДКЦ 1, ул. „Независимост“ 2, неврологичен кабинет, ет.3Повече информация за заболяването може да намерите на:  и на Фейсбук страницата ", "date": "2020.01.30", "title": "Загуба на обоняние и промяна на почерка издават болестта на Паркинсон"}
{"url": "https://offnews.bg/obshtestvo/blokiraha-2-sela-v-razgradsko-zaradi-telefonni-izmamnitci-720564.html", "text": "Рано тази сутрин главна дирекция \"Национална полиция\", жандармерията и прокуратурата са започнали мащабна акция срещу телефонните измамници, като най-малко 4-ма души са задържани в района на Разград, предаде . По първоначални данни престъпната група е действала и на територията на Гърция. В момента са блокирани двете села Дряновец и Стражец, за които има информация, че от години се извършват престъпления. Организирана престъпна група мамела с обещания за брак или така наречените \"мними булки\". Престъпленията са били извършвани посредством сим карти на мобилни оператори, които най-често са предплатени от Румъния.Към момента на много места текат претърсвания, а по-късно през деня се очаква повече информация.Преди няколко месеца беше разбита една от най-мощните групи в страната, която действаше в района на Горна Оряховица, Левски и Русе. ", "date": "2020.01.30", "title": "Блокираха 2 села в Разградско заради телефонни измамници"}
{"url": "https://offnews.bg/nashite-avtori/kalin-terzijski-pozdrav-ot-harvatska-720511.html", "text": "Тръгвам да се прибирам от Хърватско и взимам такси. Ще пътувам с автобус, цели тринайсет часа, но какво пък, дъщеря ми е родена на тринайсти, не само тамплиерите са изклани на тринайсти, айде де, така че тринайсет е хубаво число, ще се радвам да пътувам тия тринайсет часа, само дето ще пътувам през нощта и няма да видя нищо освен сръбските неизмазани къщи из Източна Сърбия – сутринта, както и прашната и измъчена България. Ох, България.Така де.Ох, България.След като съм бродил из улиците на Загреб, срещата с България малко ме плаши. Не за друго, а защото след хубаво, лошото причинява много повече болка, отколкото когато си свикнал с него. Страх ме е от вида на руините, в които се е превърнала България: руини, стърчащи сред бунища. И сред тях – изсред прахта – се издигат нещо като луксозни и модерни сгради. Но след прахта и руините всеки опит за модерничене и луксозничене изглежда печално. Печална България. Страх ме е от срещата с нея.И взимам такси. И се заговарям с шофьора: дрън, дрън, дрън. Не съм от тия писатели, които имат самомнение като голям оловен цепелин. Всяко мое говорене е дрън, дрън, дрън. Нямам високо мнение за себе си, пък и за хората. Знам ги. Дрън, дрън, дрън. Тъжно е, донякъде, да си загубил илюзиите си за себе си и за хората. Трудно можеш да изпадаш във възторг под път и над път. Само гледам да не стана вкиснат и злонамерен. Иначе да си скептичен и насмешливо-песимистичен си е доста добре. Спасен си от трагикомични разочарования. Те са характерни за децата и глупаците. Говорим си с шофьора – за Загреб, за Хърватска, за Европейския съюз, за София, за България, пак за Европейския съюз, но от перспективата на говоренето за България, за Другата Европа – която е на Запад, за бежанците, за миграцията, за Великото преселение на народите, за циганите, за турското робство, за австрийското робство. Как си говорим? Ами на новообразувания точно заради разговора ни южнославянски език, смес между хърватски (който преди войните в бивша Югославия се наричаше сърбо-хърватски), български, английски и всякакви измислени думи, звучащи някак южно славянски. Всичко си разбираме. Шофьорът се оказва дружелюбен и внимателен човек, странно – млад е. Младите, заради хормоните вероятно, са обикновено прекалено троснати, високомерни, по-скоро сякаш застанали в очакваща, отбранителна позиция. Някой ще каже: така си мислиш ти, пренасяш своите си душевни съдържания върху другите хора, и това е защото не познаваш хората. Никой не познава хората – ще кажа аз. И така – говорим си. Той пита: А по каква работа бяхте в Загреб?Ами, ами, ами...Как да му кажа, че съм писател, че съм идвал тук, за да представям своя книга, че имам книга, издадена на хърватски, че са ме посрещнали много добре, че вече пет или седем или всъщност май много повече български писатели са преведени и издадени на хърватски... и че между нашите народи вече има нещо, нещо хубаво, и че то не е само някакъв си евроформализъм...Ама как се казва това на тоя южнославянски език?... И още повече – как се казва такова нещо на Шофьор на Такси? Я ела в България (казвам си) и разкажи такова нещо на някой Шофьор на Такси)!И все пак аз обичам предизвикателствата. Не скачането с бънджи. Езиковите предизвикателства обичам аз. Ей сега ще му разкажа, колкото и да е трудно, за всички тия неща. Та те са важни за мен! И той е човек! Може и да не го интересува особено културния обмен между балканските страни, но аз ще опитам! И все пак – той ме попита, мамка му! Той ме попита, от любезност, сега няма как – ще трябва да ме изслуша! Пък аз ще се опитам с все сили да му предам своето въодушевление; поне малко въодушевление – на колкото съм способен – какъвто съм такъв мрачен и скептичен чичко. И му разказвам. И ръкомахам и обяснявам. И ми е твърде неловко. Първо – нали съм българин, научен съм, че да говориш за себе си е крайно неприлично. Срамота. Да се изтъкваш - срамота! Виж – да говориш за колата си, за къщата си, за децата си – добре е! Но за себе си – какъв си, що си... не е никак скромно. А пък да говориш едновременно и за изкуство, и за себе си... леле, та ти да не си някакъв джендър, бе човек?! Българският мъж най-много да говори за коли и за казарма – това е! Другото е ебати и лигавата работа! Пък и нескромно и швестерско едно такова. Аз, видите ли, съм писател. Абе, я се застреляй бе, другарю горски, какво като си писател, сега паметник ли искаш да ти дигнеме? Така се хилоти проскакът-българин в мене и блокира всичко европейско. Но аз, напук на простака в себе си, разказвам.И странно – шофьорът ме слуша и кима с глава. И даже се обажда: Ама верно ли? Ама... верно ли?И аз: Ми верно, я! Писац съм я, писац бугарски... и сам представио овде йедна своя книжица... Превели са ми я, транслейт, ъндърстенд? Транслейт май буук на хрватски, и я съм овде да я презентирам, да я презентувам... разумйеш?Е па! – разбира всичко шофьорът. Или поне разбира доста. И въобще не ме гледа подигравателно, ами даже някак съвсем дружелюбно. Даже има и някакво... хм, възхищение не е точната дума... ами нещо като радостно оживление, смесено с почит – че нали не всеки ден вози някакви си чуждестранни писатели! Така поне ми се струва, че говорят очите му. И той мълниеносно бръква в гугъл, пита – како се зовеш? Рови из гугъл, както си кара, отваря статия в уикипедия, на английски, чете. Я, ама това верно си ти! – извиква и ме поглежда. Леле, каков си млааад! – вика и зяпа снимката ми отпреди десет години. И после пита коя е книгата, която са ми превели. И без да изчаква, радостно възбуден, казва: непременно ще си я взема. Ще си я купя!Аз му казвам коя книга са ми издали на хърватски. Той повтаря весело: Ще си я купя, еха, ама това верно си ти! И ми помага да си сваля багажа и е наистина превъзбуден и се суети и му е сигурно много забавно – возил е някакъв писател, чужденец, ама са си говорили на някакъв език, дето и двамата го разбират, въобще – егати купона! Весело е момчето, не е съвсем момче, мъж на около трийсет и пет, сигурно има семейство – тоест може спокойно да махне с ръка и да каже: абе каква литература, какви писатели, какво изкуство, я ми се разкарайте от главата, щото ми е гръмнала главата тука едни накладки от два месеца търся, вие с литература ще ме занимавате! Но не! – той се весели, подтичва, покланя се леко, подава ми багажа. И аз съм във възторг. Един хърватски шофьор е изказал уважение. Не към мен. А към това, на което съм отдал живота си, дявол да го вземе, да!И казвам: Чакай, чакай... имам една книга за теб! Верно ли – крещи той от възторг и сме запушили цялото движение, но тук хората не пибипкат като полудели за щяло и нещяло – верно ли? Леле, за мене – книга?!Верно, брато! – викам аз и бъркам като полудял в сака, много ми е драго, много ми е весело, чувствам се като едно време, когато бях вихрогонно хипи и пътувах на стоп и свалях багажа си ей така на пътя и шофьорите отзад ревяха с клаксони... Ето я книгата! Заповядай!И му подавам моята книжка. И той я прегръща и се смее и ми маха с ръка и я опира до гърдите си и благодари и пак се смее и тича към колата си! И вече потегля, а аз се сещам, че не съм му платил – и тичам и викам – абе, човек, не съм ти платил, бе! А той: Нема нужда, нема нужда... това е достатъчно! – и вдига книжката високо и се смее.А аз му пъхвам трийсет куни в ръката, натиквам ги, за да не ги избута, той се смее и ги отказва енергично, гърчи ръка и не ги приема, ама аз ги натиквам в колата и той със смях вика: Добро, добро...И потегля и си отива и аз оставам на автобусната гара, за да чакам автобуса, с който ще пътувам тринайсет часа към България. И се унасям за миг, и за миг си мечтая в България да има таксиметрови шофьори... и да има хора въобще, които, като им дадеш книга. се радват като деца... и са готови да си зарежат и надницата даже... Мотае ми се главата две-три минути, пълна с такива мисли...После тръсвам глава, изтрезнявам, оправям се. Предстои ми път. Към България.", "date": "2020.01.30", "title": "Калин Терзийски: Поздрав от Хърватска"}
{"url": "https://offnews.bg/112/pametnikat-aliosha-osamna-zaliat-s-chervena-boia-720590.html", "text": "Паметникът Альоша на хълма Бунарджика в Пловдив осъмна залят с червена боя и надписи \"Не сме забравили\", \"Няма да простим\".Това е предно посегателство над монумента, припомня БТА.От администрацията на Район \"Централен\" заявиха, че започва почистването на паметника. Предстои и монтиране на видеонаблюдение на цялото тепе, което да спре вандалските прояви, каза кметът на \"Централен\" Георги Стаменов.", "date": "2020.01.30", "title": "Паметникът Альоша осъмна залят с червена боя"}
