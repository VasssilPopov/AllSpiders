{"url": "https://offnews.bg/futbol/tcska-se-varna-na-pobednia-pat-686913.html", "text": "Отборът на ЦСКА разгроми Верея с 4:0 Верея в двубой от шестия кръг на Първа лига и се завърна на победния път след загубата от Лудогорец с 0:1 в предишния кръг.Два гола за \"армейците\" отбеляза младата звезда на ЦСКА Кирил Десподов. Той откри с глава в 17-ата минута, а малко след почивката удвои с бомбен шут под гредата. В 60-ата минута гредата спаси Верея от трето попадение след силен удар на Джеси. В 65-ата минута Кирил Десподов също пропусна да утрои резултата.Логичното се случи само две минути по-късно. Мауридес чукна топката в наказателното поле, трима от Верея се засуетиха и Джеси се оказа най-съобразителен и я прати в мрежата.Малко по-късно \"червените\" вкараха и четвърти гол, но той беше отменен поради засада. Пет минути преди края голмайсторът на ЦСКА Мауридес отбеляза деветия си гол за сезона, след като успя да прехвърли стража на гостите, а защитата не успя да изчисти топката.С успеха ЦСКА събра 15 точки и е само на една от временния лидер Левски.В другия мач от кръга днес шампионът Лудогорец завърши 0:0 срещу Славия в София и изостава на 5 точки от Левски и на 4 от ЦСКА. Двубоят на националния стадион \"Васил Левски\" ще се запомни с рекорда на вратаря на Славия Георги Петков, който стана най-възрастният футболист, играл в елитната ни група.Двубоят не показа големи достойнства, като головите положения и пред двете врати липсваха. От Лудогорец обявиха, че приоритет на този етап е Лига Европа, където клубът от Разград е на прага на груповата фаза.", "date": "2018.08.26", "title": "ЦСКА се върна на победния път"}
{"url": "https://offnews.bg/112/mladezh-zagina-v-tezhka-katastrofa-kraj-dupnitca-686900.html", "text": "Младеж загина при тежка катастрофа край Дупница, съобщи БГНЕС.Инцидентът е станал към 14.30 ч. в отсечката между град Дупница - парк Рила и село Бистрица.Лек автомобил „Хонда“ с 23-годишен водач, пътуващ към града, се блъснал в идващ насреща му таксиметров автомобил, в който пътували жена и две деца.Водачът на „Хонда“-та е загинал, жената е транспортирана за МБАЛ-Дупница с фрактура.Двете деца са освободени след преглед, а все още няма данни за състоянието на водача на таксито.", "date": "2018.08.26", "title": "Младеж загина в тежка катастрофа край Дупница"}
{"url": "https://offnews.bg/futbol/zvezda-na-barsa-pred-stoichkov-mesi-niama-da-ostavi-nepodobren-rekord-686898.html", "text": "Продължава поредицата звездни интервюта на Христо Стоичков за ТВ гиганта \"Унивижън\", които Камата подари на зрителите на предаването \"Код спорт\" по ТВ+. Този път пред микрофона на кавалера на \"Златната топка\" застана един от лидерите на Барселона – Серхио Бускетс.Подобно на голмайстора от САЩ‘94 и испанецът си е заслужил място в историята на каталунците и разбира се в сърцата на феновете. Вече 10 години Бускетс е сред лидерите на \"Камп Ноу\" и се утвърди като един от най-добрите дефанзивни полузащитници в света. Наскоро шампионът на Испания го награди с нов договор и му постави откупна клауза в размер на 500 млн. евро. В момента той е втори капитан на Барса, след феноменалния Лео Меси и е най-добре платеният играч в отбора след аржентинския маестро.- Серхио, колко си велик, човече! Запознах се с теб, още в деня, когато се роди. И днес, толкова години по-късно, ти си на 30 години и си на път да постигнеш рекорд от 300 мача в Ла Лига. Как се чувстваш?- Здравей! Чувствам се много добре. Радостен съм за тези триста мача, но това от друга страна означава, че остарявам. Досега кариерата ми в Барселона е такава, че не мога да желая нищо повече от живота. Любимият ми клуб, който винаги е бил в мечтите и сънищата ми. Още от дете свикнах да съм тук с баща ми. И днес мечтата ми се сбъдва. Дано да има още много мачове и да имаме много поводи за радост.- Мислиш ли, че един ден Серхио Бускетс ще стане рекордьор на Барселона с най-много изиграни мачове?- (Смее се) Сигурно ще успея да направя някакъв рекорд, но има и много други играчи с много изиграни мачове и успехи като Андрес Иниеста, Шави и най-вече като Лео Меси, който няма да остави неподобрен рекорд, защото започна много млад. Има уникален талант и всеки сезон играе практически във всички мачове. Най-важното е, че съм тук и участвам в писането на историята на клуба. Заобиколен съм от прекрасни съотборници, с които сме постигнали много цели и много успехи. За мен това е огромна чест.- Започнахте почти едновременно с Лео. Толкова ли е важен Лео за нашия клуб? Той е твой приятел, заедно пораснахте, а днес играеш с него. Какво го прави различен от останалите?- Има едно нещо, което е ясно и то е, че е най-добрият играч в света. За мен лично даже е номер едно в цялата история на футбола. Има много велики, но това, което прави Лео във всеки мач и толкова отдаден като него, независимо дали става въпрос за вкарани голове, асистенции, изиграни минути, титли и призове, просто няма. Нещата, които постига в модерния футбол, където всички съперници са равностойни, треньорите са изключителни и подготвят футболистите добре и във върхова форма, са уникални. В тази ситуация Лео е още по-велик и без съмнение най-добрият в света. Всичко това го прави специален не само за нас, които имаме щастието да сме рамо до рамо с него в Барселона, но и за всички приятели на футбола и на спорта в целия свят. Той завинаги ще остане в сърцата на всички онези, които обичат красотата във футбола. Най-важното, което дава на отбора ни е, че във всеки един момент може да направи магия и да наклони везните в наша полза. Това в днешно време е наистина важно, защото всеки един съперник с достатъчно амбиция и желание за победа, може да ти се противопостави. Другото наистина невероятно е, че запазва това върхово ниво и форма през всичките тези години без никакъв спад. Затова за клуба ни е изключително важно да е в отбора и да можем да разчитаме на него на терена.- Ние, бившите играчи на Барса вече сме само привърженици и фенове на отбора. Затова искам да те попитам как все още Меси има мотивация за нови успехи?- Той прави всичко да е лесно и води отбора. Дали е заради таланта му или защото той го търси, или защото просто така се случва като природно явление, но всичко зависи и минава през Лео Меси. Получава се добре, когато минава през него. Понякога казват, че прекалено много зависим от Лео, но просто трябва да се възползваме от това, че имаме в редиците си най-добрия играч на света. Във всеки един момент той може да наклони везните в наша полза с изобретателен гол или асистенция. Освобождава цели зони от терена, защото повлича след себе си трима от противниковите играчи и след това подава винаги на правилното място. Всичко, което прави е магическо. Мога да кажа, че всички които имаме щастието да играем с него, оставаме белязани завинаги от неговия гений. И не само ние, а и някои от играчите на съперниците ни си дават сметка за това. Да бъде при нас е наистина прекрасно. Той накара отбора ни и всичките му съотборници да израснат още повече.- На Мондиал 2010, когато стана световен шампион, играхте заедно със съотборника ти от Барса Карлес Пуйол. Какво почувства, когато взе в ръце купата на световен шампион?- Чувството беше наистина специално и нещо, което не съм изживявал с нито един друг приз. Световното първенство е максималният възможен успех за всеки футболист. Беше неописуемо. Първото ми участие на световно първенство рамо до рамо с наистина велики футболисти. Повечето от тях с много повече опит от мен. Започнахме зле. Загубихме първия мач срещу Швейцария. Получихме убийствени критики. А пък към мен май бяха малко повече от всички останали. Не мисля, че играхме лошо, защото мачът беше добър и имахме доста положения, но просто не успяхме да ги вкараме. А пък те съумяха да ни отбележат от едно положение, при което просто нямахме късмет. А тук в Испания, когато загубиш един мач, винаги е голяма трагедия и задължително се търсят виновните за това. Изсипаха се наистина сериозни упреци към състава. За мен имаше най-много, защото бях футболистът, който беше играл най-малко в отбора, който бе станал европейски шампион на предишното голямо първенство. Но вътре в тима приехме нещата нормално и като част от футболната игра. В личен план аз съм много взискателен към себе си и винаги знам кога съм играл добре и кога не, както и какво е можело да направя по-добре. В този мач специално наистина не бих могъл да дам повече, но това вече е история.- Зад теб застана един човек, който винаги те е подкрепял -дон Висенте дел Боске и както винаги е правил в трудните моменти, той се изправи в защита на отбора и играчите си. Това е много е важно за всеки, нали?- Да, разбира се. Вътре в отбора бяхме по-сплотени от всякога. Знаехме, че първенството едва започва. Думите на Висенте към всички и най-вече към мен приключиха с намесата отвън и ни дадоха сила и увереност. Винаги казвам, че ще му бъда вечно благодарен за шанса, който ми даде да съм част от националния отбор. Да дебютирам и да стана световен шампион и за всичко, което направи, за да бъдем сплотени. След това отборът и аз лично тръгнахме нагоре и малко по-малко намерихме истинското си лице, а то беше на солиден тим, на който е наистина трудно да вкараш гол. Именно това според мен беше в основата на спечелването на шампионската титла.- Спечелил си много като футболист, но всички големи понякога страдат. Може би ти знаеш най-добре как в Барселона се празнува, когато има победи, а при загуба - тъгата е огромна. Испанският национален отбор трябваше да изстрада световното първенство в Бразилия през 2014-та. Много хора все още се питат какво точно се случи там…- Може би, защото не бяхме във форма, но имаше и доста други неща, които се натрупаха. И все негативни... Първо не пристигнахме в добра физическа форма, после не се бяхме подготвили добре за мачовете срещу определените съперници, които пък от своя страна ни поднесоха изненади с промяна на системата си на игра. Мястото, където бяхме на лагер не беше много подходящо и се наложи да се борим и срещу различни резки промени в климата. Мисля, че когато се натрупаха всички тези фактори, просто изгоряхме. Не бяхме на висота, нито като отделни единици, нито като отбор. Играта не ни вървеше и както коментирах преди - в модерния футбол това винаги се наказва.- Интересно е, че двамата най-важни хора за теб в кариерата и живота ти са вратари: баща ти и Лопетеги. Какво нещо е животът! А ти в същото време си един от най-добрите полузащитници в света. Как се случи това?- Още в първите мачове, които изиграхме под негово ръководство, се видя почеркът му. Промяната беше нужна и наистина дойде един свеж полъх, за който ти говориш. Той бе много добре подготвен и работи с голямо желание. Познаваше всички играчи до един, но най-вече младите, защото преди това ги е водил в младежките отбори на Испания. Умееше много добре да използва максимално играчите, с които разполага, защото просто треньорският му стил е такъв. Интелигентен човек – това мога да кажа за Лопетеги.- Серхио, много ти благодаря! Желая ти много късмет, както в Барселона, така и в националния отбор. Пожелавам ти да си винаги така весел, защото това е нещото в един футболист, което най-хубаво се отразява в играта на терена. Много късмет и още веднъж много благодаря!- И аз благодаря. Беше удоволствие да бъдем заедно!", "date": "2018.08.26", "title": "Звезда на Барса пред Стоичков: Меси няма да остави неподобрен рекорд"}
{"url": "https://offnews.bg/112/voennosluzheshti-unishtozhiha-nevzrivena-rachna-granata-v-starozagorsk-686894.html", "text": "Военнослужещи от Сухопътните войски разузнаха, извлякоха и транспортираха за унищожаване невзривен боеприпас в с. Малка Верея, обл. Стара Загора.При почистване на сграда в необитаем имот собственикът на имота е намерил силно корозирала ръчна граната без видима маркировка.Под ръководството на командира на модула капитан Росен Росанов боеприпасът е извлечен и транспортиран за последващо унищожаване.Модулното формирование за разузнаване и неутрализиране на невзривени боеприпаси от военното формирование 44 200 – Стара Загора е задействано по заповед на заместник-командира на Сухопътните войски бригаден генерал Валери Цолов след подаден сигнал от МВР.", "date": "2018.08.26", "title": "Военнослужещи унищожиха невзривена ръчна граната в Старозагорско"}
{"url": "https://offnews.bg/sviat/politcaj-e-ubit-sled-prestrelka-v-belgia-686901.html", "text": "Полицай е убит тази нощ в град Спа, в източната част на Белгия, близо до пистата, където се провежда белгийската \"Формула 1 - Гран при\", предадоха АФП и ДПА, цитирани от БТА.Смъртта на полицая бе потвърдена в Туитър от министъра на сигурността и вътрешните работи на Белгия Ян Ямбон.Престрелката е избухнала към 2 ч. местно време в центъра на града след пътна проверка на автомобил. Загиналият полицай бил заедно със свой колега.По първоначални данни на група холандци било отказано да влязат в кафене в Спа. Избухнал скандал и бил извикан полицейски патрул, който извършил проверка на колата, в която се качили холандците.Полицаят бил застрелян от един от пътниците. Водачът на автомобила е разпитан, но бил в шок и не съобщил подробности за самоличността на стрелеца, който седял зад него.Към 9.15 ч. сутринта е арестуван заподозрян с холандско гражданство, около 30-годишен. Източник от прокуратурата посочи, че се води разследване, за да се установи дали е замесен в трагичния инцидент.", "date": "2018.08.26", "title": "Полицай е убит след престрелка в Белгия"}
{"url": "https://offnews.bg/sviat/otroveniat-s-novichok-britanetc-e-otnovo-v-bolnitca-686903.html", "text": "Отровеният с \"Новичок\" британец Чарлз Роули отново е приет в болница. Лекарите от болницата в британския град Солсбъри, подозират, че той има менингит, съобщи БТА, позовавайки се на ТАСС.Братът на пострадалия Матю Роули коментира, че Чарлз се оплаквал от силно влошаване на зрението. Според него брат му е бил изписан прекалено рано от болницата след отравянето. Влошеното му зрение станало причина за втория прием в болницата. Засега от лечебното заведение не дават информация за състоянието на Чарлз Роули.Британецът излезе от болницата в края на юли. 45-годишният Роули и неговата партньорка - 44-годишната Доун Стърджис, бяха приети в болница на 30 юни след излагане на невротоксичния агент. Жената почина на 8 юли.Сътрудници на Скотланд ярд обявиха, че те са били отровени с нервнопаралитичното вещество \"Новичок\", с което бяха отровени бившият руски шпионин Сергей Скрипал и дъщеря му Юлия през март. ", "date": "2018.08.26", "title": "Отровеният с Новичок британец е отново в болница"}
{"url": "https://offnews.bg/politika/pargov-tolkova-mnogo-smart-v-katastrofi-pokazva-che-neshto-v-darzhav-686896.html", "text": "Поднасям моите дълбоки и искрени съболезнования към семействата и близките на загиналите в адската катастрофа край Своге в късния следобед в събота и пожелавам бързо и пълно възстановяване на пострадалите.Това заяви лидерът на БСП-София и председател на групата на социалистите в Столичния общински съвет Калоян Паргов по повод трагедията на пътя в Искърското дефиле, в която загинаха 16 души.\"След такъв ужас е много трудно да се говори. Трагедията е огромна! Светла да е паметта на загиналите\", каза Калоян Паргов.За съжаление, войната по пътищата продължава да взима жертви. Толкова много смърт в катастрофи в България показва, че нещо в държавата ни не е наред. Сега силно се надявам съответните органи да предприемат адекватни и много сериозни мерки както за установяване на реалните причини за катастрофата край Своге, така и за предотвратяване на следващи подобни адски инциденти на пътя. Дано да бъдат разследвани справедливо всички възможни причини за случилото се в Искърското дефиле, да бъдат установени виновниците и те да понесат съответната отговорност с цялата строгост на закона, допълни той.\"Нека всички на пътя да бъдем отговорни към задълженията си, към хората около нас, към себе си и съвестта си - от управляващите, които взимат решенията за поддръжка на пътната инфраструктура, през изпълнителите на ремонтите, през органите за контрол на движението до самите шофьори, подчерта Паргов.", "date": "2018.08.26", "title": "Паргов: Толкова много смърт в катастрофи показва, че нещо в държавата ни не е наред"}
{"url": "https://offnews.bg/obshtestvo/hiliadi-izkachiha-cherni-vrah-po-stapkite-na-aleko-snimki-686905.html", "text": "Над 3000 любители на планината, природата и здравословния начин на живот изкачиха днес Черни връх по стъпките на Алеко Константинов.Няколкото мащабни събития бяха под егидата на София – Европейска столица на спорта.На Витошкия първенец БТС отбеляза с национален туристически събор 123-годишнината от организираното туристическо движение в България.По дългогодишна традиция в последната неделя на август хиляди туристи от цялата страна се събират на Витоша, за да почетат годишнината от началото на организираното туристическо движение в България така, както в далечната 1895 г. Алеко Константинов и 300 негови съмишленици изкачват Черни връх, за да учредят първото туристическо дружество у нас. Сега по два лъча, от хижа „Алеко” и от „Златните мостове”, туристи и любители на планината от цялата страна изкачиха витошкия първенец и поднесоха цветя на барелефа на Алеко Константинов.На върха, на 2290 м надморска височина се събраха представители на туристическите дружества, членове на БТС от цялата страна, както и на държавни институции, за които развитието на туризма е приоритет.„Присъствието на толкова много радостни и щастливи от срещата с природата хора тук отново показва, че заветите на първооснователите Алеко Константинов и Иван Вазов имат своите последователи и днес,“ заяви в приветствието си Зорница Радонова – изпълнителен секретар на БТС.С топли думи към присъстващите се обърна и Анатоли Илиев – организационен секретар на София2018 и член на управителния борд на ACES EUROPE: „Столична община и София – Евростолица на спорта обогатяват това събитие като един празник за всички приятели на планината, на активния начин на живот сред природата и чистия въздух. Днес хиляди преминаха по стъпките на Алеко за да стъпят на Черни връх. От името на кмета на града Йорданка Фандъкова искам да ви уверя, че София – Евростолица на спорта организира и ще организира още много подобни събития в и около Витоша за да може повече хора да практикуват спорт и туризъм, да се докоснат до богатството на планината,“ каза Анатоли Илиев.Снежана Петрова – директор на Природен парк Витоша, също поздрави присъстващите, като изтъкна, че все повече хижи в планината се обновяват. Радонова и Петрова получиха символични медали от София – Европейска столица на спорта, връчени им от Анатоли Илиев.На Черни връх бе теглена и томболата за участниците в националното движение „Покорител на десетте планински първенци”, като регистрираните с подобно постижение за годината бяха над 170.Междувременно се проведе и традиционното състезание „Витоша рън“. Поредното, 12-о издание на скоростно изкачване от НДК до Черни връх събра тази година рекорден брой участници – 306, към това се добавиха над 60 от надпреварата по късия маршрут.Стартът бе даден рано сутринта пред НДК от Владимир Гълъбов – шеф Комуникации в „Софийска вода“ и Анатоли Илиев. Двамата поздравиха участниците и им пожелаха успех.По дългия 18 км маршрут от центъра на града до върха с денивелация 1734 метра най-бърз бе Александър Спасов, който преди два месеца триумфира и в обиколката на Витоша, известна като Витоша 100. Той изкачи върха за 1.57:01 ч. следван от Димитър Русав 1.58:27, трети остана Гено Увардов с 1.58:57, а четвърти и първи от ветераните се нареди шампионът от първата обиколка преди 12 години Бойко Златанов.При жените победителка сега е Мая Недялкова с 2.04:01 ч., пред Девора Аврамова 2.09:02, трета е Елена Димитрова 2.15:44 ч. Рекордът на Витоша Рън от 1 ч., 36 мин. и 46 сек. оцеля, той бе поставен през 2015 г. от Шабан Мустафа, а върховото постижение при жените от 1 ч., 54 мин. и 30 сек., регистрирано от Милка Михайлова през 2011 г. също остана непокътнато.По инициатива на София – Евростолица на спорта тази година бе въведен и кратък маршрут от 4 км със старт пред хотел Морени и финал на Черни връх. Участниците в него ползваха безплатните автобуси от центъра на града до старта. Победител в дебютното издание стана Кристиян Стоянов, който преди дни спечели злато на Европейското първенство за параатлети в бягането на 1500 м. Той се изкачи до върха за 29:45 мин., следван от Тошко Тодоров 40:24, трети финишира Иво Вачев за 41:37 мин. При жените най-бърза бе Мартина Пенева с 53:58 мин., следвана от Венета Куртева 1.12:42 ч., бронзът бе за тв водещата Мира Добрева 1.29:04 ч. За постижението си Кристиян Стоянов също бе отличен със специален медал от София2018.Всички финиширали получиха подарък сувенир от \"София - Европейска столица на спорта\". Наред с това \"Софийска вода\" осигури в отделните възрастови групи и на двата маршрута парични награди чрез ваучери за спортни стоки на обща стойност 1500 лв.Тържествата завършиха с церемония по откриването на първия от половин век новопостроен заслон на Витоша. Той се намира на 1940 м надморска височина, на стратегическо за планинарите място край пътеката от Златните мостове към Черни връх, над Конярника, където имаше останки от стар заслон от 50-те години на миналия век. Малко след това концерт на хор „Планинарска песен – Филип Аврамов” огласи хижа „Планинарска песен”.", "date": "2018.08.26", "title": "Хиляди изкачиха Черни връх по стъпките на Алеко (снимки)"}
{"url": "https://offnews.bg/temida/praviat-ekspertiza-na-asfalta-i-mantinelite-na-miastoto-na-intcidenta-686897.html", "text": "Прокуратурата е назначила експертизи на пътния участък, където стана тежката катастрофа с автобус, при която загинаха 16 души, съобщи БГНЕС. Проверката се извършва по разпореждане на главния прокурор Сотир Цацаров.Експерти взимат проби от асфалта на мястото. Проверки ще бъдат направени и на мантинелите край пътя, които не можаха да спрат автобуса. Днес превозното средство не беше изтеглено от пропастта. Ремонт на пътя е направен през 2016 година.Заради експертизите се ограничава движението на път II-16 София - Мездра и в двете посоки, съобщиха от Агенция „Пътна инфраструктура”.Обходеният маршрут е Мездра - Своге - Искрец - Костинброд - София.", "date": "2018.08.26", "title": "Правят експертиза на асфалта и мантинелите на мястото на инцидента край Своге по искане на Цацаров"}
{"url": "https://offnews.bg/obshtestvo/roditelite-na-prezidenta-invalidnata-trikolka-vrahletia-varhu-nas-686895.html", "text": "Родителите на президента твърдят, че инвалидната електрическа триколка е връхлетяла върху семейния автомобил. Инцидентът е станал на 17 август сутринта в Харманли, но за него се разбра едва вчера, като от прокуратурата обявиха, че също не са били уведомени за случилото се. Полицията в Харманли е написала акт за административно нарушение на човека в инвалидната триколка за пътното произшествие. Влизам в кръстовището и пред мен няма никой. Нищо не виждам, обясни Георги Радев пред bTV. Съпругата му Станка Радева допълни, че триколката е връхлетяла върху тях.Не го обвинявам, разбира те ли, нито себе си, нито него обвинявам, каза Радев.Версията на мъжа с триколката обаче е друга. Според Стефан Тодоров колата му е пресякла пътя и той се е ударил в предната броня. В тази ситуация арбитър е пристигналият на мястото полицейски екип, който съставя акт на шофьора на триколката, който е пострадал при инцидента. Тодоров обаче е категоричен, че не е бил виновен. Той обаче няма претенции към президента, а само към полицаите.Прокуратурата проверява пътния инцидент.Случилото се стана известно едва вчера, което повдигна съмнения за опит той да бъде прикрит.На никого давление не съм оказвал. Даже полицаят ми каза: \"Бай Георги, дай да те закараме в болница\", аз се притесних много, устата ми пресъхна както сега, разбирате ли\", подчерта бащата на президента.Родителите на Румен Радев не казали на сина си за случилото се, но ден след катастрофата той им гостувал за събора на селото и разбрал за случая.", "date": "2018.08.26", "title": "Родителите на президента: Инвалидната триколка връхлетя върху нас"}
{"url": "https://offnews.bg/sviat/ubiha-lidera-na-isliamska-darzhava-v-afganistan-686906.html", "text": "Лидерът на \"Ислямска държава\" в Афганистан Абу Саад Ерхаби е бил убит при въздушни удари срещу скривалища на терористите в провинция Нангархар, в близост до границата с Пакистан, съобщи АФП.Според афганистанското разузнаване заедно с Ерхаби са загинали още 10 души.При нападението са унищожени много оръжия и техника, използвана от терористите.Ерхаби е четвъртият по ред убит лидер на терористичната групировка в Афганистан, откакто терористичната организация се появи в страната през 2014 година.", "date": "2018.08.26", "title": "Убиха лидера на Ислямска държава в Афганистан"}
{"url": "https://offnews.bg/obshtestvo/vandali-vilniaha-s-bradvi-i-chukove-v-tcentara-za-detca-s-autizam-v-pl-686904.html", "text": "Вандали са влезли в Центъра за деца с аутизъм в Плевен и са трошили стени и врати. Извършен е и опит за палеж.Инцидентът е станал в нощта на 24 срещу 25 август, съобщиха от сдружение \"Аутизъм днес\". Центърът се намира в сграда, предоставена от Община Плевен с решение на ОбС-Плевен, която се ремонтира от Фондация „Стъпка за невидимите деца на България“ и сдружение „Аутизъм днес“ само с помощта на дарения. „Не можем да си позволим охранителна система за цялата сграда. Вандализмът е извършен в частта от сградата, в която няма СОТ\", обясниха от сдружението.Според специалисти вандалите са познавали добре сградата.СОТ има в частта от сградата, в която са поставени строителните материали за ремонта.  От сдружението призовават плевенчани и всички, които могат, да помогнат да продължи изграждането на Центъра и децата с аутизъм в Плевен и региона да имат място, където да получават висококачествена терапевтична грижа и шанс за социално включване в обществото.", "date": "2018.08.26", "title": "Вандали вилняха с брадви и чукове в Центъра за деца с аутизъм в Плевен (снимки)"}
{"url": "https://offnews.bg/kultura/pochina-majstorat-na-broduejskata-komedia-nijl-sajman-686909.html", "text": "Прочутият автор на пиеси Найл Саймън почина на 91 години, съобщиха световните агенции.Саймън е починал тази сутрин от усложнения от пневмония в манхатънска болница, съобщи Бил Еванс, който е дългогодишен приятел на драматурга.Саймън бе най-продуктивният и най-успешният автор на пиеси в САЩ през втората половина на 20 век. Той спечели три театрални награди \"Тони\" за свои пиеси, плюс още една за специални постижения в театъра. Саймън е носител и наградата \"Пулицър\" и на наградата Марк Твен за хумор.Сред хитовите пиеси на Саймън са \"Странната двойка\", \"Спомени за Брайтън бийч\", \"Билокси блус\", \"Жените на Джейк\", \"Добрият доктор\", \"Глупаците\", \"Слънчево с гръмотевици\", \"Луд съм по теб\", \"Влюбен за последно\", \"Боси в парка\", \"Любов номер две\". ", "date": "2018.08.26", "title": "Почина майсторът на бродуейската комедия Нийл Саймън"}
{"url": "https://offnews.bg/obshtestvo/patiat-kraj-svoge-e-remontiran-nekachestveno-avtobusat-e-bez-redoven-686899.html", "text": "При разглеждането на катастрофата край Своге прокуратурата ще разследва в три основни посоки - ще обърне внимание на водача, на пътя и на превозвача.Пътят, на който стана тежката катастрофа, е бил ремонтиран през 2016 г. Ремонтът е извършен от фирма \"Трейс\". Установено е, че ремонтът е некачествен, затова е започнала дълга кореспонденция между регионалното министерство, Агенция \"Пътна инфраструктура\" и фирмата за корекция на ремонта на пътя, съобщи след извънредна среща в Министерския съвет регионалният министър Николай Нанков.По информация на БНТ износващият пласт на асфалтовата покривка не е бил с нужната грапавост, за да се осигури добро сцепление на гумите на превозните средства.По думите на Нанков през 2011 г. въпросният пътен участък е възложен за рехабилитация. Парите са дошли от специфична процедура - чрез заем от Световната банка. През декември 2016 г. участъкът е въведен в експлоатация, като приемателната комисия го е приела след рехабилитацията \"без забележки\". Институциите са искали пет пъти фирмата да ремонтира пътя в рамките на гаранционния срок след рехабилитацията. Резултат обаче от сигналите на държавните институции не е имало и фирмата не е поправила участъка.Вътрешният министър Валентин Радев е докладвал, че за участъка са правени редица предписания, като част от тях са вземани предвид, а други - не.Шофьорът на автобуса е получил свидетелство за правоуправление през 1977 година. През последните години има редица глоби и наказания за шофиране с превишена скорост и неизползване на колан.От транспортното министерство пък обявиха, че техническият преглед на автобуса е изтекъл на 5 август и повторен не е направен. На 5 април 2018 г. Министерството на транспорта е извършило цялостна комплексна проверка на фирмата превозвач, притежаваща катастрофиралия автобус. В \"Мобилус 5\" не са установени нарушения, обяви транспортният министър Ивайло Московски. В лиценза на фирмата има 6 автобуса от категория М2 и М3. Шофьорът на автобуса е и управител на фирмата. Той е преминал психотест.Експерти са изчислили скоростта на автобуса преди катастрофата на базата тахографната шайба, а резултатите показват, че превозното средство се е движило с 53 км/ч при ограничение от 40 км/ч.", "date": "2018.08.26", "title": "Пътят край Своге е ремонтиран некачествено, автобусът е без редовен технически преглед"}
{"url": "https://offnews.bg/obshtestvo/shestima-ostavat-v-tezhko-sastoianie-sled-katastrofata-kraj-svoge-15-686908.html", "text": "Шестима души остават в тежко състояние след тежката катастрофа край Своге, при която загинаха 16 души, а 21 бяха ранени. 15 от загиналите са от Световрачене. Сред тях е и 13-годишно момче, което пътувало с баба си. Всички 15 линейки стигнаха на време на мястото на инцидента край Своге. Направени са всички изследвания, бяха осигурени всички кръвни групи, обясни днес здравният министър Кирил Ананиев след извънредната среща в Министерския съвет.В \"Пирогов\" са настанени две жени в много тежко състояние. Те са на изкуствено дишане. В \"Св. Анна\" има 6 човека - 5 жени и един мъж. От тях в най-тежко състояние е жена на 62 години. Тя е в критично състояние след операция. Във Военномедицинска болница са настанени двама души, които са стабилни, но от тях 30-годишен мъж е в по-тежко състояние с черепно-мозъчна травма.В болница \"Царица Йоана\" е настанен един 59-годишен мъж без опасност за живота. Това е шофьорът на автобуса.Ананиев благодари на медицинските екипи от четирите спешни центъра, които са участвали в спасителните операции – Софийския, Врачанския, Монтанския и този в Своге. Благодари и на лекарите в трите университетски болници и болницата в Своге, които са помогнали на пострадалите.Пътуването до манастира \"Седемте престола\" било организирано от пенсионерския клуб в селото. В автобуса са се намирали и представители на фолклорен ансамбъл \"Иглика\", съобщи bTV.Със заупокойна молитва в църквата „Св. Безсребърници Козма и Дамян“ в Световрачене беше почетена паметта на загиналите в катастрофата. В храма, от камбанарията на който бе спуснат черен флаг, бе отслужен и молебен за оцелелите, които се борят за живота си, съобщи БГНЕС.Църковни служби ще има и утре. В страната в понеделник е обявен ден на национален траур в памет на загиналите.", "date": "2018.08.26", "title": "Шестима остават в тежко състояние след катастрофата край Своге, 15 от загиналите са от Световрачене"}
{"url": "https://offnews.bg/sviat/papata-pomoli-za-proshka-za-zloupotrebite-v-tcarkvata-i-seksualnite-po-686907.html", "text": "Папа Франциск отново помоли днес за прошка за всички видове злоупотреби със служебно положение, извършени от членове на църквата и нейни институции, предаде ДПА, цитирана от БТА.Франциск заяви това по време на литургия пред 500 000 души, събрали се в парк в Дъблин. Той разказа пред тях, че се е срещнал вчера с осем жертви на сексуални посегателства, извършени от представители на църквата.\"Молим за прошка за времето, изминало, без да бъде показано състрадание към оцелелите\", каза той.\"Молим за прошка за хората на ръководни позиции в църковната йерархия, които не са взели мерки срещу този вид злоупотреба\", заяви папата.", "date": "2018.08.26", "title": "Папата помоли за прошка за злоупотребите в църквата и сексуалните посегателства"}
{"url": "https://offnews.bg/sport/nad-300-dushi-shte-uchastvat-v-tazgodishnoto-biagane-do-cherni-vrah-686712.html", "text": "Над 300 души ще вземат участие в тазгодишното бягане от центъра на София до Черни връх, с което ще бъде отбелязана 123-ата годишнина от началото на организираното туристическо движение в България. Инициативата \"Витоша рън\", която се организира от сдружение \"Маратон\" и община София, се провежда за 12-и път.Стартът ще бъде даден в 9.00 часа пред билетния център на НДК.Надпреварата е с дължина 18 км при обща положителна денивелация 1734 метра. По трасето ще има три подкрепителни пункта, като маршрутът ще бъде маркиран с ленти и табели.Контролното време за изкачване до върха ще е 5 часа. Настоящият рекорд на \"Витоша рън\" от 1:36.46 час е поставен през 2015 година от Шабан Мустафа, а рекордът при жените е 1:54.30 часа, поставен от Милка Михайлова през 2011 година.В същото време днес ще се проведе още колоездачен поход и аматьорско състезание по планинско бягане с дължина 4 км. Началото на надпреварите ще бъде дадено съответно в 10.00 и 11.00 часа пред хотел \"Морени\".Участието е без входна такса, като организаторите са осигурили безплатен транспорт за всички желаещи.Автобуси ще тръгнат от 8.30 часа от Националния стадион \"Васил Левски\".", "date": "2018.08.26", "title": "Над 300 души ще участват в тазгодишното бягане до Черни връх"}
{"url": "https://offnews.bg/politika/borisov-otmenia-poseshtenieto-si-v-albania-zaradi-denia-na-traur-686902.html", "text": "Премиерът Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге, съобщиха от правителствената пресслужба.Борисов беше поканен да участва в неформалната среща на премиерите на шестте страни от Западните Балкани за регионалната икономическа интеграция.На форума в гр. Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство.Освен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти.", "date": "2018.08.26", "title": "Борисов отменя посещението си в Албания заради деня на траур"}
{"url": "https://offnews.bg/obshtestvo/pochina-hudozhnikat-nikola-manev-686879.html", "text": "Големият български художник Никола Манев почина в Париж след боледуване, съобщи БНР.77-годишният Манев е получил мозъчен инсулт в четвъртък. Той се почувствал зле и тръгнал без придружител към болницата, но на входа припаднал, обясни синът му Александър. Манев е починал в 22.15 часа българско време. Семейството му съобщи, че Никола Манев ще бъде погребан в България.Манев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света.", "date": "2018.08.26", "title": "Почина художникът Никола Манев"}
{"url": "https://offnews.bg/112/16-sa-zaginalite-v-katastrofata-kraj-svoge-26-dushi-sa-raneni-686878.html", "text": "16 души загинаха, а 26 са ранени при катастрофа на автобус край Своге.Автобус, превозващ поклонници до манастира \"Седемте престола\", на връщане излязъл от платното, преобърнал се и паднал на площадка под нивото на пътя.Причината за инцидента все още се изясняват. Според свидетели катастрофата станала на остър завой при дъжд, като автобусът паднал от 20 м височина. 13 души загинаха на място, а трима починаха по-късно от нараняванията си. Четирима от транспортираните в \"Пирогов\" са с опасност за живота. \"Те са в доста тежко състояние, защото са със сериозни травми - с тежки травми в крайници, с фрактура на гръбнака. Възрастта на пациентите е доста напреднала, което не помага за лечението“, обясни директорът по лечебната дейност на \"Пирогов\" проф. Николай Габровски.Той обясни, че в болницата са транспортирани 8 души, но двама от тях са починали по пътя, а друг от пациентите - малко след пристигането в лечебното заведение. Проф. Габровски изказа благодарност на екипите в \"Пирогов\", като посочи, че са дошли и медици, които са в отпуск. Шестима души (двама мъже и четири жени) от пострадалите са приети в болница \"Св. Анна\" в София. Всички са стабилизирани, но са в тежко състояние, в реанимация, съобщиха от болницата.През нощта са приключили коремните и гръдните операции на две от пациентките. Днес на пострадалите им предстоят ортопедични операции.Двама от пострадалите са настанени във Военномедицинска академия. 62-годишна пациентка е в стабилно състояние. Тя е контактна и адекватна. В болницата се намира и 30-годишен мъж. Той е в тежко, но стабилизирано състояние. Пациентът е контактен и адекватен, обясниха от ВМА.Фирмата - превозвач \"Мобилус - 5 ООД\" не е имала нарушения досега, показа проверка на Министерството на транспорта. Шофьорът, причинил катастрофата, е собственикът й, който от години работи в партньорство с община Божурище.Съществува съмнение обаче, че шофьорът е пропуснал повторна техническа проверка, която е трябвало да мине в началото на месеца.МВР отвори горещ телефон за връзка на близките на пострадалите - 02 982 50 39, на който те могат да потърсят информация за настанените в столичните болници за оказване на медицинска помощ.Правителството обяви понеделник - 27 август, за ден на национален траур.", "date": "2018.08.26", "title": "16 са загиналите в катастрофата край Своге, 26 души са ранени"}
{"url": "https://offnews.bg/sviat/dvama-zaginaha-a-nad-200-sa-raneni-pri-silno-zemetresenie-v-iran-686880.html", "text": "Серия от три земетресения, първото с магнитуд 6,0 по Рихтер разлюлаха тази нощ Западен Иран.Епицентърът на подземните трусове е бил на 87,8 км северозападно от ирански град Керманшах с население близо 621 000 души. Огнището на земния трус е бил на дълбочина 10 километра.По данни на Геологическия институт на САЩ другите две земетресения са били с мощност 4,4 и 4,2 съответно с епицентър край град Джаванруд в провинция Керманшах.Според местни медии са починали двама души, а най-малко 241 са ранени, предаде АП, цитирана от БТА.", "date": "2018.08.26", "title": "Двама загинаха, а над 200 са ранени при силно земетресение в Иран"}
{"url": "https://offnews.bg/obshtestvo/firmata-remontirala-patia-kraj-svoge-otricha-versiata-za-nekachestve-686910.html", "text": "Изпълнителят на рехабилитацията на пътния участък в Искърското дефиле, където в събота стана тежка катастрофа с 16 загинали, \"Трейс груп холд\" отрича версията некачествен ремонт да е една от причините за инцидента. Това съобщи председателят на надзорния съвет на холдинга професор Николай Михайлов пред БНР.Версията за некачествен ремонт беше посочена от прокуратурата като една от възможните причини за тежката катастрофа, при която загинаха 16 души, а 21 бяха ранени. \"Обектът в същината си е работен 2013 - 2014 год., а 2016 година е приет с акт 16, въпреки че вече се е експлоатирал от години. През последните години участъкът не е поддържан от \"Трейс\", категоричен е Михайлов.\"Проектът за изпълнение е одобрен въз основа на заданието. Цялата техническа спецификация е одобрена от агенция \"Пътна инфраструктура\" включително типа на използвания асфалт и цената му. Обектът е втори клас и не е предвиден да носи максимално натоварване\", подчерта той. Вече е изрязана плоча от асфалта на мястото, и е дадена за лабораторен анализ, който ще провери плътността и сцеплението. Обектът е втори клас и не е предвиден да носи максимално натоварване, допълни Михайлов.След извънредната среща в Министерския съвет днес беше съобщено, че институциите са искали пет пъти фирмата да ремонтира пътя в рамките на гаранционния срок след рехабилитацията, след като е установено, че ремонтът на пътя е некачествен. Резултат обаче от сигналите на държавните институции не е имало и фирмата не е поправила участъка.", "date": "2018.08.26", "title": "Фирмата, ремонтирала пътя край Своге, отрича версията за некачествен ремонт"}
{"url": "https://offnews.bg/nashite-avtori/otivaj-si-razkaz-ot-zdravka-evtimova-686818.html", "text": "- Отивай си – каза баба Елена на майка ми.- Ще си отида, но синът ти ще си купи една шепа кучешка отрова и ще я глътне.Баба ми Елена нищо не каза, тя е такава, въобще не я притеглят приказките. Опасното стана, че грабна желязото – с него понякога плаши Гашо, нашето куче, моят най-добър приятел, но по-често баба ходи с желязото нощем около нашата черешова градина или около ягодите ни. Бие крадците.Каква е тая отровна булка, дето се носи като мъгла в бахчите – питаха из селото. Отдавна бяха решили да я трепат, но един ден на обед откъм черешовата градина се емнаха някакви викове, стонове - ще речеш, че цяло Старо село е избито и е легнало да мре. То не беше цяло село легнало да мре, ами бяха четирима – двама роми и двама българи, едри като греди, краката им вързани с въже (аз познах въжето. Баща ми го държеше в неговия шкаф с инструменти, преди да отиде да печели в Испания), а ръцете им бяха вързани със сезал. Тогава майтап беше станал.– Кой ви нареди така бе, крадци? – пита ги кметицата.Ромите, макар и хайдуци, че оттатък, имаха срам и чест в главите си и не признаха, но българите Джорго и Риж Димитър признаха:– Оная шантавата Елена.То остави, че ги беше вързала, но така ги беше млатила – белези от желязото личаха по гърбовете им. То остави синките, ами по челата им - не знам какво беше нажежила, та рязнала по една черта в кожата на обирджиите. Чертите се подлютили и станали рани.Привечер на същия ден у нас, направо в кухнята, се отби Риж Димитър. Бяхме само аз и баба. Тя потропваше с паниците на мивката.- Ей, лудата! – отсече рижият и блъсна ръката на баба. - Ще те обеся на собствените ти черва.- Пробвай – каза баба Елена, пристегна престилката си и продължи да мие съдовете.Рижият се повъртя, па надигна нос и се махна.- Отивам да купя нож за шията ти, дърто – подвикна той от портата.Баба Елена вечер ме кара да ѝ чета по една страница от „Пипи“. Аз още не ходя на училище и не трябва да чета, но ако не ѝ чета, не ми дава вечеря.- Започвай! – нарежда ми, а буквите трудни. Не мога да ги залепя една за друга съвсем никак и понеже ми се яде, та стомахът ми скача, вземам да си измислям. – Пипи била гладна. Отишла да набере домати от градината заедно с кучето Гашо, за да не я стряска Риж Димитър.- В „Пипи“ не пише за Риж Димитър – баба Елена ми измъква книгата от ръцете и ме набутва в стаята да спя.- Дай ми хляб, бабо – пищя, но тя не отваря вратата. – Не мога да заспя.Тя не отваря вратата.Знам си, до утре да вия, няма боб чорба, затова съвсем тихо и спокойно, като че въобще не съм тръгнала да умирам от глад казвам:- Бабо, моля, дай да чета „Пипи Дългото чорапче” – тя отваря книгата, сядам до нея на стола и започвам бавно като гъсеница с откъсната глава да сричам. Думите дълги, тежат сто кила, но докато не прочета страницата докрай, няма нито хляб, ни боб. Само една вечер, за голяма изненада, баба ми даде и парче шоколад.– Много хубаво чете и не заеква – каза. – На!Оттогава разбрах, че за да не гладуваш в тъмна стая и освен боб да получиш нещо ценно, трябва да говориш ясно. Затова онзи ден бях попитала мама - много ясно, без да заекна нито един път:- Завинаги ли си отиваш?Зная, че „завинаги“ започва след хлебарницата на сестри Дида и Дона и никога не свършва. Не вземеш ли хляб от Дида и Дона, баба ти не дава да ядеш. Боли те корем. Баба Елена може да те изгони да спиш в кучешката колиба на Гашо затуй, че си изтървала работното време. Хлябът се е похарчил и ще ядеш камъни с пясък.- Завинаги си отивам – каза мама. – Седи си при баба ти. От тебе няма да излезе нищо, освен берачка на фасул.Тогава видях как баба Елена вдигна желязото, с което беше посинила Риж Димитър и другите трима хайдуци, и го притисна в гърба на мама. Мама се плъзна на колене.- Ако кажеш, че от детето няма да излезе нищо, ще ти отрежа езика – спокойно рече баба Елена и още по-спокойно отвори чекмеджето. Докато ровеше за ножа, мама не успя да се изправи, започна да лази на ръце и колена. Баба се наведе над нея с ножа. Мама изпищя:- Нищо не казвам за детето! Съвсем нищо... Ще стане нещо от детето… - и замълча. И аз щях да замълча, ако бях на нейно място.Баба хвърли ножа.Мама си тръгна. Изведнъж ми дожаля много за нея. Беше ми давала нейните гримове, нейните червила и ми беше казала: – Какво хубаво момиченце си. Жалко, че ще пораснеш селянче.- Мамо, обичам те – викнах съвсем честно. Не исках да си отиде. И без това щях да бера фасул цял живот, поне тя да беше до мене. Беше много красива.– Много е хубава майка ти – каза изведнъж баба Елена. А каквото каже баба Елена, е истина. Повече от истина е даже – острие, наточено на точило в Радомир. Жалко, че баба добави: – Ама не е човек.Погледнах какво става с мама. Да не се превърне в котка, във врабче, в кон или баничка. Изтичах на тротоара и що да видя. Мама още си беше човек. Висока, зачервена в лицето, тя вървеше, вдигнала глава високо - високо към знамето на Европейския съюз на площада. Комшийките излязоха пред портите си и я гледаха, мълчаха, без да помръдват, като че бяха умрели преди няколко дни.…………………..По едно време Риж Димитър влезна у нас и аз си помислих: „Сега баба Елена няма да може да грабне желязото и край. Мама си вдигна главата като знаме и я няма, баща ми го няма. Като утрепят баба Елена, аз къде ще ходя? Имам 32 стотинки, една филия и половина хляб.“ Раната на челото на Риж Димитър като вир станала, синя-черна и кафява. Гледам - баба Елена е без дърво, без нож, без желязо, в нейната кафява пола. Сигурно така ще умре в тая кафява пола, а аз в какво ще умра? Откакто претрепа четиримата крадци - двама българи и двама роми, никое дете не ще да играе с мене. Все едно аз съм утрепела крадците. По тия места е лошо да биеш хайдуци – щото тебе светват два дена след като си ги бил.Гледам - баба Елена нито трепва, нито кашля. Като замръзнала.Риж Димитър извади ножа, щракна нещо в дръжката и острието изскочи като гладно куче.Баба Елена не трепва и не помръдва, бели картофи, като че небето ще се огъне, ако не го обели този келяв картоф.- Къде отиде Сияна? - пита Риж Димитър.Сияна е майка ми.Но откъде да знам той нея ли търси. Комшийката, която работеше в детската градина, също се казваше Сияна. Баба Сияна Кавгата живееше съвсем близо до нас. Коя ли от тия Сияни диреше Риж Димитър? Ножът му, гладен за кръв, допря бузата на баба Елена, и си рекох: – „Ще я остави без буза“, но тя продължи да бели оня картоф, като че беше от камък и не можеше да одялка кората.- Къде е снаха ти?- Питай още веднъж къде е и ще ти отрежа ухото – каза баба ми. Гласът ѝ беше като оня картоф от камък - нищо не можеш да отрежеш от него. – Ще сваря ухото ти. Ще те накарам да го изядеш.- Изхвърли я заради мене, а, дърто Защото тя с мене тръгна, а заряза тъпия ти син – рече Риж Димитър. - Синът ти е буца мас, а хубава жена мас не яде. Къде отиде Сияна?- Щом не е при тебе, значи при друг парцал е заминала – обясни преспокойно баба Елена. – При мене повече няма да стъпи. Запиши си го някъде.Тогава аз тихо – защото съм малка и не струвам нищо, нямам скъпоценни камъни, нито злато имам, направих една крачка към прозореца и на пътя ги видях – всичките крадци, двамата роми и един българин, Джорго, седят пред портата.Така ако седят пред портата на някоя къща, къщата, още преди да е започнала „Панорама“ по телевизията, пламва от четири страни.- Ако пламне къщата ми от четири страни - почна баба Елена по-спокойно от оня, дето говореше по „Панорама“. - Ще ти направя магия. И на аверите ти ще направя магия. Ще ви гони гроб и ще проклинате всеки ден на белия свят, ако ми подпалите къщата – винаги ме е страх от този глас на баба. Всяка дума беше черна и легнах на земята да не се закачи за мен.Риж Димитър отпусна ножа, то вече не беше нож а гнила круша.- Къде е Сияна? – повтори той, колкото нещо да каже.Баба Елена продължи да си работи, без да го гледа, и сигурно само аз видях как Риж Димитър вдигна ръка.Тримата, които стояха пред портата ни на улицата, нахълтаха в двора.- Сечи!- викна Риж Димитър.Те се юрнаха с брадви към оня череша, която раждаше плодове едри като яйца.- Не-е! - писнах аз.Обичах тая череша. Нямам брат и сестра, децата не играят с мене, откакто баба преби хайдуците, и като сядах под черешата, ми се струваше, че плодовете порастват грамадни заради мене. Носих ѝ вода цяло лято с кофичка. – Недейте!- Не квичи – отряза ме баба Елена.И още докато плюнката от думите не беше изсъхнала по устата ѝ, тя измъкна пищова. Тоя пищов е на баща ми – горкият, беше го купил на черно за един камион пари да плаши мама да не си отиде от него при някой палячо, например Риж Димитър. Мама въобще не се плашеше.Пищовът беше празен като моето портмоне. Обаче аз минавах по улицата и носех портмонето на врата си на златна верижка. Всички ми завиждаха и не знаеха, че нито верижката е златна, нито че портмонето е празно и самотно като мене. Баща ми „си би камшика“ – така обясни мама, което означавало, че отишъл да печели. Горкият, не знаел, че парите убивали по-жестоко от пищовите.Но баба Елена вдигна спокойно пищова към главата на Риж Димитър и каза:- Ако само едно острие на секира допре черешката ми, ще те гръмна, Риж Димитре.- Пищова е празен, дърто.Аз също знаех, че е празен.Но то било друго.Баба гръмна през въздуха към небето, пищовът изтрещя като топ. Риж Димитър падна до мивката.- Не съм гърмяла по тебе, келеш – каза баба Елена. – Ще гърмя, ако пипнете черешата ми. Разбра ли ме?Риж Димитър отвори устата, но от нея не излезе нищо. Баба лисна едно канче вода върху главата му, после и аз не знам откъде докопа желязото – сигурно го държеше скрито при тубите, дето пазехме за резерва, ако спре водата. Стовари желязото пряко тубите връз краката на Риж Димитър.- Вън – каза баба. Риж Димитър се надигна и тогава баба го тропна още веднъж с желязото.- Не съм те викала, затова ще лазиш сега. Ще излезеш оттук пълзешком. Ил ще умреш.И аз видях – един голям мъж, който имаше вместо коса наръч моркови, лазеше на четири крака към портата на моята баба Елена. Гънеше се като копринена буба, а баба Елена спусна още един път желязото върху него. Аз да бях, нямаше да изгърбя човек, дето лази като охлюв пред мене, ама аз не съм баба Елена. Беше го треснала така, щото по желязото изби кръв и на мене ми стана жал.- Не го бий повече, бабо - помолих.И аз не знам как стана. Само усетих как опакото на ръката ѝ ме светна по бузата. Без да ща, седнах недалеч от онзи, дето лазеше като гъсеница по пода на къщата ни.", "date": "2018.08.26", "title": "Отивай си: разказ от Здравка Евтимова"}
{"url": "https://offnews.bg/obshtestvo/gdbop-zadarzha-trima-mazhe-za-seksualna-eksploatatcia-na-detca-onlajn-686883.html", "text": "При спецоперация служители на ГДБОП задържаха трима мъже за онлайн сексуална експлоатация на деца.Реализацията е на отдел „Киберпрестъпност“ в ГДБОП и колегите им от Плевен, Габрово и Велико Търново, проведена под ръководството на прокуратурата.В рамките на проведеното разследване, осъществено под наблюдението на РП-Никопол, на 22 август е задържан 20-годишен от с. Черковица.Използвайки програма, създадена за мобилни устройства, той е споделял файлове, съдържащи брутални сцени на сексуално насилие над деца, в група, включваща потребители от цял свят. За да обменят своите „колекции“, въпросните потребители са използвали кратки текстови съобщения, вкл. т.нар. “кодови думи“ и посочвали линкове в акаунтите си в Dropbox.Ден по-късно друг негов „колега по интереси“ – 43-годишен жител на Севлиево, също попадна в полицейския арест в рамките на проведените оперативни действия, ръководени от РП-Севлиево.В хода на операцията е задържан и 39-годишен рецидивист, също от Севлиево. Мъжът е с множество криминални регистрации - за изнасилване през 2005 г. и за извършени две блудства с малолетно през 2007 и 2008 г. Използвайки ресурсите на Фейсбук, той е установил целенасочени контакти с над 300 момичета на възраст 12 и 13 години, като ги склонявал в реално време да проследяват пред камера извратените му сексуални желания.С постановление на Софийската районна прокуратура на задържания е повдигнато обвинение по чл. 155 б от НК и му е наложена мярка за неотклонение „задържане под стража“ до 72 часа.", "date": "2018.08.26", "title": "ГДБОП задържа трима мъже за сексуална експлоатация на деца онлайн"}
{"url": "https://offnews.bg/obshtestvo/majka-na-2-godishno-momchentce-se-nuzhdae-speshno-ot-pomosht-v-borbata-686881.html", "text": "Майка на 2-годишно момченце се нуждае спешно от помощ в борбата с рака. Теменужка Хаджиева получава тежката диагноза - медиастинален лимфом, преди 6 месеца, малко преди да навърши 40 години. Веднага започва лечение в България. Теменужка преминава 4 курса химиотерапия R-CHOP, от които лимфомът намалява, но не достатъчно, затова лекарите решават да сменят терапията.Следва 1 курс DHAP (много агресивна химиотерапия), но жената е понася много тежко, с много странични ефекти. Развива неутропения. След всичко това обаче изследванията показват, че лимфомът не само не се е повлиял от терапията, но е нараснал значително, а силната химиотерапия е изтощила много организма ѝ.Назначената още по-агресивна химиотерапия, с неясна прогноза от лечението, я кара да търси помощ на други места. В болница Anadolu в Турция ѝ дават шанс за пълно оздравяване. За целта тя трябва да премине химиотерапия MACOP-B, след което трябва да се направи автоложна трансплантация на стволови клетки. Първият етап от лечението е финансиран с помощта на роднини, но сумата за трансплантацията на стволови кле оказва непосилна за семейството.Офертата на болницата е от 37 000 до 50 000 долара, в зависимост от това как ще се развие лечението.\"Моля Ви, добри и благородни хора, помогнете ми да съберем необходимите средства. Всеки лев е от значение! Искам да живея и да се радвам на прекрасното ми детенце, с тази мисъл заспивам вечер и се будя всяка сутрин! Мечтая да оздравея, за да го гледам как расте, да го науча да е добър и благороден човек, да сме заедно и да се радваме на живота\", пише Теменужка.Повече информация, както и снимки на документите за лечението на Теменужка Хаджиева, можете да намерите в страницата  във Фейсбук. Всеки, който иска да помогне на жената да оздравее, може да направи това чрез сайта на , в който има създадена кампания. Бутон към сайта има и на страницата във Фейсбук. Желаещите да помогнат могат да направят това и чрез дарителска сметка: IBAN: BG79 UNCR 7000 1523 3599 80BIC: UNCRBGSFУникредит БулбанкТеменужка Димитрова Хаджиева", "date": "2018.08.26", "title": "Майка на 2-годишно момченце се нуждае спешно от помощ в борбата с рака"}
{"url": "https://offnews.bg/112/13-godishno-momche-e-sred-zaginalite-v-katastrofata-kraj-svoge-686882.html", "text": "13 от 16-те загинали при вчерашната автобусна катастрофата край Своге са жители на Световрачане. Сред тях е и 13-годишно момче, съобщи кметът на селото Светла Николова, цитирана от БНР. Николова обясни, че близките на загиналите са вече уведомени. \"Голяма част от тях имат информация още от снощи. 11 са от Световрачене. Още двама починали, които са с неизяснена самоличност. Не са били в тях документите. Предполагам, че и те са от тук\", посочи тя.При тежката катастрофа бяха ранени 26 души. Четирима от настанените в \"Пирогов\" са в тежко състояние. На част от тях бяха направени операции, на други предстои да бъдат направени днес. Остава стабилно състоянието на 62-годишната жена, транспортирана във ВМА. Пациентката е контактна и адекватна, съобщават от болницата. В тежко, но стабилизирано състояние е и 30-годишният пациент, също настанен в реанимацията на болницата. Направени са му стабилизиращи операции, предстоят нови оперативни интервенции, обясни началникът на ВМА бригаден генерал професор д-р Венцислав Мутафчийски.В болница \"Св. Анна\" са приети шестима ранени. Петима от тях са настанени в реанимация в по-тежко състояние, а една жена е настанена в хирургия. Всички са със съчетани травми. Две от жените са оперирани. При още двама също ще бъдат извършени оперативни интервенции след стабилизиране на състоянието им, вероятно две травматологични от ортопедите и една от коремни хирурзи. Вече са направени две такива. Имаме всичко необходимо и като техника, и като хора, и като кръв, и като медикаменти, коментира директорът на болницата д-р Славчо Близнаков.Шофьорът на автобуса е настанен в болница \"Царица Йоанна\" - ИСУЛ. Той е без опасност за живота. ", "date": "2018.08.26", "title": "13-годишно момче е сред загиналите в катастрофата край Своге"}
{"url": "https://offnews.bg/futbol/liderat-levski-chaka-dvama-novi-chuzhdentci-686886.html", "text": "Лидерът в Първа лига Левски не е приключил с лятната селекция. Очаква се през тази седмица на \"Герена\" да пристигнат две нови попълнения. Поне такива са плановете на ръководството на клуба, пише \"Меридиан мач\".Става дума за краен защитник и централен нападател, като и двамата ще бъдат чужденци.Наставникът на \"сините\" Славиша Стоянович настоява за попълнения на въпросните позиции, тъй като е стигнал до заключението, че на тях отборът е най-малко конкурентоспособен.Към днешна дата Левски има само двама крайни защитници - Иван Горанов отляво и Милош Цветкович отдясно. В атакуващ план хората са повече, но Буш и особено Ривалдиньо са постоянно контузени.Изданието допълва, че \"сините\" искат да се отърват от сина на Ривалдо, но това най-вероятно ще им коства солидна неустойка.", "date": "2018.08.26", "title": "Лидерът Левски чака двама нови чужденци"}
{"url": "https://offnews.bg/obshtestvo/21-postradali-sled-katastrofata-kraj-svoge-sa-v-bolnitca-mz-pusna-spr-686888.html", "text": "21 пострадали при тежката катастрофа край Своге са транспортирани в болница. Те са приети в УМБАЛ „Св. Анна София“, УМБАЛСМ „Н. И. Пирогов“, ВМА, УМБАЛ „Царица Йоанна - ИСУЛ“ и ФСМП, съобщиха от здравното министерство, като предоставиха и справка за състоянието на пострадалите с техните инициали.В \"Пирогов\" са транспортирани осем души. Един е починал по пътя. Втори починал при приема в болницата поради състояние, несъвместимо с живота. Състоянието на хоспитализираните пациенти е както следва:- 64-годишна жена с инициали С.П. – с тежка гръдна гръдна травма, интубирана, на изкуствена белодробна вентилация.- 72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация.- 74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация.- 60-годишна жена с инициали С.К. – с гръдна травма с фрактури на ребра, фрактура на гръбначен стълб, фрактура на крайници.- 71-годишна жена с инициали Д.Д – с тежка фрактура на долни крайници и таз.- 52-годишна жена с инициали С.Г. с черепно-мозъчна и лицево-челюстна травма.В болница „Света Анна“ са транспортирани шестима пострадали, от които пет жени и един мъж:- 66-годишна жена с инициали Л.Ф. – хоспитализирана в Хирургична клиника без опасност за живота. Пациентката е в съзнание.- 62-годишна жена с инициали З.Х. – на апаратна вентилация, в тежко състояния, след операция.- 57-годишна жена с инициали В.П – в стабилно състояние без опасност за живота. Пациентката е в съзнание.- 52-годишна жена с инициали Б.А. – с комоцио, в стабилно състояние без опасност за живота.- 65-годишна жена с инициали Е. Б. – в стабилно състояние, в съзнание, без опасност за живота.- 61-годишен мъж с инициали Л.Х. – в съзнание, в стабилно състояние.Във ВМА са транспортирани двама пострадали:- 62-годишна жена с инициали С.М. – в стабилно състояние, с множество контузии, без фрактури. Пациентката е контактна.- 30-годишен мъж с инициали С.В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация.В УМБАЛ „Царица Йоанна - ИСУЛ“ е транспортиран един пострадал :- 59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение.Екипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София.Министърът на здравеопазването Кирил Ананиев е в постоянна връзка с директорите на лечебните заведения. Веднага след инцидента той посети „Пирогов“ и Окръжна болница, където се запозна със състоянието на пострадалите и с работата на медицинските екипи.Ананиев изказа благодарност към екипите на центровете за спешна медицинска помощ в София, Враца и Монтана, както и на лечебните заведения за навременно оказаната медицинска помощ и за проявения професионализъм.В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла, допълниха от министерството.Кирил Ананиев съобщи, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв.Министерството на вътрешните работи е отворило телефона линия, на която близки на пострадалите могат да получат повече информация - 02 982 50 39.", "date": "2018.08.26", "title": "21 пострадали след катастрофата край Своге са в болница, МЗ пусна справка с инициалите на ранените"}
{"url": "https://offnews.bg/futbol/valio-iliev-s-oferta-ot-selo-arda-izhvarli-topcho-686885.html", "text": "Бившият наставник на втородивизионния ЦСКА 1948 Валентин Илиев може и да не стои дълго без работа. Младият специалист, който бе освободен след равенството 1:1 с Монтана, вече има първа оферта, пише \"Тема спорт\".Тя е от новака във Втора лига Кариана (Ерден). Тимът също остана без треньор, след като Атанас Джамбазки бе отстранен от футбола за една година. Благодетелят на клуба Милан Йосифов се свързал с Илиев и го поканил да работи в отбора от село Ерден.Йосифов смятал, че той ще се справи отлично, защото корените му са от Северозапада. Илиев е син на легендата на врачанския футбол Илия Вълов.Без отбор вече е и Елин Топузаков, който беше освободен от Арда Кърджали. Неговият пост ще поеме бившият треньор на Лудогорец и Левски Стойчо Стоев, информира Спортал.", "date": "2018.08.26", "title": "Вальо Илиев с оферта от село, Арда изхвърли Топчо"}
{"url": "https://offnews.bg/koloezdene/valverde-specheli-vtoria-etap-na-vueltata-686911.html", "text": "Алехандро Валверде от отбора на Movistar спечели втория етап от Обиколката на Испания, след като предоля дистанцията от 163.5 километра между Марбея и Каминито дел Рей за 4:13.01 часа.Испанският ветеран излъга във финалния спринт полският състезател на Sky Михал Квятковски, който обаче вече е новият лидер в надпреварата. Призовата тройка допълни белгиецът Лоран де Плюс от Lotto-Soudal.След първите два етапа Квятковски има аванс от 14 секунди пред Валверде, а трети в генералното класиране е Вилко Келдерман на 25 секунди. Следват Лоран Де Плюс (+0.28) и Йон Исагире (+0.30).Утре, 27 август, редстои третият етап, който е с дистанция от 178 километра между Михас и Алаурин де ла Торе. Финалът на Вуелтата е на 16 септември в Мадрид.", "date": "2018.08.26", "title": "Валверде спечели втория етап на Вуелтата"}
{"url": "https://offnews.bg/futbol/machovete-v-balgaria-zapochvat-s-minuta-malchanie-686884.html", "text": "С минута мълчание ще започнат всички мачове под егидата на Българския футболен съюз на 26-ти август, неделя, и на 27-ми август, понеделник, в памет на жертвите от тежкия пътен инцидент с автобус край град Своге в събота.\"Ръководството на БФС и клубовете-членове на БФС изразяват своите искрени съболезнования на семействата и близките на загиналите в катастрофата, която помрачи съботната вечер на България. Бог да прости загиналите и да помага на техните близки да преодолят ужасната болка от загубата!\", пишат на сайта на футболния съюз.", "date": "2018.08.26", "title": "Мачовете в България започват с минута мълчание"}
{"url": "https://offnews.bg/obshtestvo/mvr-tarsi-250-pozharnikari-spasiteli-i-vodolazi-686889.html", "text": "МВР търси да назначи 250 пожарникари, водачи на специални автомобили, спасители и водолази в службите в цялата страна.Срокът за подаване на документи в 21 регионални дирекции на ГД „Пожарна безопасност и защита на населението“ изтича на 31-ви август.За пожарните служби в седем области – в Габрово, Плевен, Пловдив, Силистра, Смолян и Търговище, срокът за приемане на документи е 10-и септември. Общите изисквания към кандидатите са да притежават само българско гражданство, да не са осъждани за умишлени престъпления, да отговарят на изискванията за физическа и психологична годност. За различните длъжности освен общи има и специфични изисквания, съобщиха от МВР.Всички заповеди за обявените конкурси по области, бройките, както и пълният набор от изисквания са публикувани на страницата на Министерството на вътрешните работи.", "date": "2018.08.26", "title": "МВР търси 250 пожарникари, спасители и водолази"}
{"url": "https://offnews.bg/tenis/federer-mnogo-haresvam-sotcialnite-mrezhi-no-semejstvoto-mi-e-priori-686892.html", "text": "Швейцарската легенда в мъжкия тенис Роджър Федерер сподели, че много харесва социалните мрежи, но предпочита да прекарва всеки свободен момент със семейството си пред това да си гледа телефона.\"Усещам, че опитвам да дам на феновете една различна представа. Това е един различен начин да общувам с тях. Просто се опитвам да се забавлявам чрез него.Винаги съм харесвал да правя снимки. Вероятно ме радва и самия факт, че представям на феновете моменти от малко по-различен ъгъл. Винаги съм бил обаче много внимателен в това, което казвам и правя.За момента не се затруднявам да отделям част от времето си за социални мрежи, но честно казано избягвам да стоя много пред телефона, тъй като семейството ми е приоритет и предпочитам да съм с него през малкото ми свободно време\", каза Федерер.Маестрото ще започне участието си в турнира от Големия шлем US Open във вторник (28 август) не по-рано от 19:00 часа българско време. Швейцарецът ще играе третия мач на Централния корт срещу японеца Йошихито Нишиока.Родната суперзвезда Григор Димитров пък излиза срещу Стан Вавринка в понеделник от 19:00 часа българско време в първия мач на \"Артър Аш Стейдиъм\".", "date": "2018.08.26", "title": "Федерер: Много харесвам социалните мрежи, но семeйството ми е приоритет"}
{"url": "https://offnews.bg/obshtestvo/kragat-blechli-tazi-vecher-po-epic-drama-686808.html", "text": "Атрактивната военна драма \"Кръгът Блечли\" беше оценена високо и не само бе номинирана за различни награди за криминален трилър в продължение на две години, но популярността ѝ доведе до ново продължение - \"Кръгът Блечли: Сан Франциско\", чиято премиера е по-късно тази година.Първият ѝ сезон можете да гледате по новия драматичен канал Epic Drama. Епизод 1 започва в неделя, 26 август, от 22:00.1951 г.: Сюзан, Мили, Люси и Джийн са се завърнали към следвоенния домашен бит, скромно изоставяйки ролята, която са изиграли за победата на съюзниците във Втората световна война. Брилянтната им работа в свръхсекретния главен офис на Блечли парк помага да се разбият кодовете, използвани от немските военни, което съкращава продължителността и предопределя изхода от войната.Когато Сюзан чува за поредица от неразкрити убийства в Лондон, следователският ѝ дух се пробужда. С помощта на направените ѝ на ръка графики от числа, дати, часове и линиите, свързващи отделните точки на картата на стената ѝ, Сюзан е забелязала модел на поведение на убиеца, за който никой друг не се е сетил. Без да е наясно с нейното минало, полицията пренебрегва теориите на Сюзан. Тя разбира, че единственият начин, по който може да разреши убийствата, е с помощта на приятелките си.С изключителния си усет за разбиване на кодове и остра като бръснач интелигентност, четирите привидно обикновени жени се превръщат в следователи.В ролите ще видите Рейчъл Стърлинг, Джули Греъм, Софи Рундл, Анна Максуел Мартин и др.Снимки от: http://exports.pawa.tv/viasat/images.asp?path=/Epic+Drama+(CEE)/Bulgarian/2018-08-EpicDrama(CEE)-EET.json", "date": "2018.08.26", "title": "'Кръгът Блечли' - тази вечер по Epic Drama"}
{"url": "https://offnews.bg/futbol/roman-abramovich-obmislia-da-prodade-chelsi-686890.html", "text": "Собственикът на Челси Роман Абрамович обмисля възможностите да продаде \"сините\" от Лондон, след като британските власти му отказаха работна виза, съобщават медиите на Острова.Руският олигарх, който загуби британската си виза, е готов да се раздели с клуба срещу 2 милиарда паунда. Интересното е, че само през настоящата 2018-а се появиха двама кандидати да закупят акции от Челси.Първо сър Джим Ратклиф, собственик на Ineos Chemicals, отправи оферта, която не удовлетвори Абрамович, а след това амбиции за закупуването на миноритарен дял имаше и американската компания Silver Lake Partners.Руснакът е готов на момента да се раздели с лондончани, ако бъдат платени въпросните 2 милиарда паунда. При евентуално осъществяване на сделската, тя ще е най-голямата в историята на футбола.Новината идва само няколко дни след разкритието, че Шейх Халед бин Зайед Ал Нехайан, братовчед на собственика на Манчестър Сити - Шейх Мансур, е предложил оферта от 2 милиарда британски лири, за да придобие акциите в Ливърпул. Собствениците на мърсисайдци от Fenway Sports Group (FSG) обаче са отказали офертата в края на миналата година.Интерес към Челси не липсва, въпреки че цената е доста стряскаща. Очаква се интерес към собствеността на клуба да прояват още компании от Близкия Изток и Китай.", "date": "2018.08.26", "title": "Роман Абрамович обмисля да продаде Челси"}
{"url": "https://offnews.bg/futbol/barsa-s-minimalen-uspeh-sreshtu-valiadolid-var-spasi-kataluntcite-v-k-686876.html", "text": "Барселона стигна до минимална победа с 1:0 над Валядолид в двубой от втория кръг на испанската Ла Лига, игран на стадион \"Хосе Сорийя\".Футболистите на треньора Ернесто Валверде демонстрираха доста пестелива игра, която все пак им бе достатъчна да извоюват трите точки. Единственото попадение в срещата бе дело на Усман Дембеле в 57-ата минута.В добавеното време на мача домакините пратиха топката във вратата и първоначално попадението беше зачетено. След консултация с ВАР обаче съдията Рикардо де Бургос Бенгоечеа видя засада и отмени гола.Така Барса е с пълен актив от точки след първите си два мача и се откъсна от Реал Мадрид, който утре гостува на Жирона от 23:15 часа българско време.", "date": "2018.08.26", "title": "Барса с минимален успех срещу Валядолид, VAR спаси каталунците в края на мача"}
{"url": "https://offnews.bg/futbol/ancheloti-radosten-che-gledal-napoli-milan-bez-pari-686891.html", "text": "Новият треньор на Наполи Карло Анчелоти остана без дъх при победата с 3:2 над Милан на \"Сан Паоло\", след като тимът му изоставаше с 0:2. \"Забележителен мач. Късметлия съм, че го гледах, а дори не трябваше да си купувам билет\", пошегува се Анчелоти, който е печелил два пъти Шампионската лига с \"росонерите\".\"Милан не беше особено опасен в атака, но ни вкара два елементарни гола. Трябваше да сменим схемата в движение, а публиката ни вдъхнови да излезем от тежката ситуация\", добави Анчелоти.В другия очакван с огромен интерес двубой от втория кръг на Серия А шампионът Ювентус победи с 2:0 Лацио в дебюта на Кристиано Роналдо пред собствена публика в Торино.Португалецът отново не успя да се разпише, но се отчете с асистенция за втория гол за \"Старата госпожа\", дело на Марио Манджукич четвърт час преди края. Преди това резултатът бе открит от Миралем Пянич в 30-ата минута.", "date": "2018.08.26", "title": "Анчелоти радостен, че гледал Наполи - Милан без пари"}
{"url": "https://offnews.bg/obshtestvo/zhalt-kod-za-gramotevichni-buri-v-chetiri-oblasti-686875.html", "text": "Днес отново ще бъде предимно слънчево. В следобедните часове над западните и планинските райони ще има временни увеличения на облачността и на места там ще има краткотрайни валежи с гръмотевици, сочи прогнозата на Националния институт по метеорология и хидрология.Жълт код за гръмотевични бури е обявен в четири области на страната - Видин, Монтана, Враца и София-област.Ще духа слаб, в Източна България до умерен югоизточен вятър. Максимални температури, предимно между 31° и 36°, в София около 30°.Атмосферното налягане ще бъде по-ниско от средното за месеца и през деня още ще се понижиНад планините преди обяд ще бъде слънчево, но около и след обяд ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа до умерен юг-югоизточен вятър. Максималната температура на височина 1200 метра ще е около 25°, на 2000 метра – около 17°.Над Черноморието ще бъде слънчево. Ще духа до умерен югоизточен вятър. Максималните температури ще са 27-29°. Температурата на морската вода е 26-27°. Вълнението на морето ще бъде 2 бала.", "date": "2018.08.26", "title": "Жълт код за гръмотевични бури в четири области"}
{"url": "https://offnews.bg/litca/kak-sled-publikuvane-na-memeta-mozhe-da-se-okazhesh-ekstremist-v-rusia-686763.html", "text": "Публикуването на мемета в социалните мрежи е забавно и не може да навреди на никого. Не на това мнение обаче е млада жена, която е изправена пред съда в Русия именно за това, а обвинението срещу нея е в екстремизъм.23-годишната Мария Мотузная е от град Барнаул в Сибир. Нейното име става популярно в последните седмици, след като решава да разкаже на света през Туитър как се е оказала в списъка на Русия с екстремисти и терористи. \"Здравейте, казвам се Маша, на 23 години съм и съм екстремист\", написа младата рускиня. В общо около 20 поста тя обяснява как е обвинена през май за това, че \"обижда хора\" със сатиричните мемета, които публикува в профила си в най-голямата социална мрежа в Русия ВКонтакте. Делото на Мария ще бъде гледано на 28 август, като тя може да получи до 6 години в затвора по обвинение в използване на реч на омразата и обида срещу чувствата на религиозните хора.Мария признава, че е публикувала мемета с религиозна тематика, но ги е приела просто за забавни картинки. На едно от меметата монахини пушат цигари, а надписът гласи: \"Давай по-бързо, докато Бог го няма\". Друго меме пък изобразява африкански деца с празни чинии в ръце, а надписът гласи: \"Черният хумор е като храната - не е за всички\". Когато разбира за първи път, че срещу нея тече разследване, тя не повярвала и решила, че е шега.\"Честно, когато за първи път ми показаха заповедта за обиск, се изсмях и попитах: \"Вие сериозно ли?\". Помислих, че сигурно приятелите ми се шегуват с мен\", разказва Мария пред Би Би Си.Когато е отведена от полицията за разпит, ѝ казват, че ако се признае за виновна, ще получи за наказание общественополезен труд. \"Подписах всичко, вярвайки на нашата страхотна полиция\", казва младата жена. \"Не мога да повярвам, че това, което се случва, е истина. Все едно някой всеки момент ще ми каже, че всичко е шега\", допълва тя.Случващото се с нея обаче в никакъв случай не е шега. След като историята ѝ става популярна, се оказва, че още поне двама души от града на Мария са разследвани за екстремизъм по същите обвинения.Случаите с другите двама са идентични с този на Мария. Двамата също са публикували мемета в социалната мрежа и след това са обвинени в екстремизъм и са заплашени от затвор. Разследването срещу единия от тях - 19-годишния Даниил Маркин, продължава вече повече от година. Едно от меметата, които той публикува, изобразява Джон Сноу от \"Игра на тронове\" като Исус. В социалната мрежа той пише, че вече една година се страхува да заспи вечер, защото си мисли, че ще дойдат да го приберат на сутринта. Разследванията срещу Мария и Даниил започват след оплаквания срещу тях от едни и същи две момичета, които твърдят, че религиозните им чувства са били наранени от публикуваните мемета. Двете момичета вече са изтрили профилите си в социалната мрежа. Другият обвинен в публикуването на мемета е 38-годишният Андрей Шашерин. Обвиненията срещу него са заради мемета, осмиващи свещеници и руския патриарх Кирил.Андрей е обвинен в това, че \"дискредитира лидерството на Руската патриаршия\". Той също признава, че е подписал самопризнания, защото не е искал да отиде в затвора. Андрей също е включен в руския списък с екстремисти, което върви ръка за ръка със сериозни ограничения, включително за това как да използва банковата си сметка. Сега той може да тегли до 10 000 рубли (около 127 евро) на месец от сметката си. Някои руски медии започнаха да се шегуват, че град Барнаул се превръща в \"естремистката столица\" на Русия. Други обаче предупредиха, че случващото се с Мария, Андрей и Даниил започва да се превръща в тенденция. Според международната организация за защита на човешките права Агора само през 2017 година пред съда са изправени 411 души заради действията им в социалните мрежи. За сравнение - година по-рано броят на тези случаи е 298.Тъй като в руския закон терминът \"естремизъм\" е с много широко значение, полицията може лесно да отправя такива обвинения, обясняват от организацията. Като екстремизъм може да се тълкува всичко от политически некоректно изказване в интернет до публикации, които обиждат някоя религиозна или етническа група, обижда държавни служители или полицаи.Така в последните години руските правоохранителни органи са открили нарушения в това законодателство в публикуване на мемета, коментари, споделяне и харесване на определени постове и дори публикуване на исторически снимки. Именно системата обвинява и Мария за случващото се с нея. Правозащитните организации сочат и друг проблем - ВКонтакте винаги предава на полицията поисканата информация без съдебна заповед. Социалната мрежа е решила да направи промени в правилата си, като позволи на потребителите да правят профилите си скрити. След критиките срещу ВКонтакте руският интернет гигант Mail.ru Group, притежаващ социалната мрежа, поиска хората, обвинени заради постове в интернет, да бъдат освободени.Самата Мария не е особено оптимистично настроена към исканията за оттегляне на обвиненията, но е категорична, че ако това се случи, ще напусне Русия. \"Ще опитам да се махна оттук, защото няма начин тук да водя вече нормален живот\".", "date": "2018.08.26", "title": "Как след публикуване на мемета може да се окажеш екстремист в Русия"}
{"url": "https://offnews.bg/sviat/amerikanskiat-senator-dzhon-makkejn-pochina-na-81-godishna-vazrast-686877.html", "text": "Сенаторът републиканец Джон МакКейн, бивш военнопленник във Виетнам и неуспял кандидат за президент на САЩ през 2008 г., е починал снощи на 81-годишна възраст. Това съобщи неговата канцелария, цитирана от БТА.Сенаторът от Аризона се бореше с глиобластома - агресивна форма на мозъчен тумор, диагностицирана през юли 2017 г. В средата на април той бе подложен на операция заради чревна инфекция.Близките му съобщиха преди дни, че той е решил да спре лечението на тумора.МакКейн не се е появявал в Конгреса от началото на годината.През 1967 г. самолетът на Джон МакКейн е свален над Северен Виетнам по време на мисия за бомбардировка. Той е тежко ранен и прекарва над пет години в плен.През 1982 г. е избран в Камарата на представителите, а през 1986 - Сената на САЩ. По много въпроси се придържа към консервативни възгледи; привърженик е на финансова реформа, а също полага усилия за издирване на безследно изчезналите американци по време на Виетнамската война.Потомък на фамилия със славни военни традиции, МакКейн оглавява сенатската комисия за въоръжените сили. От този пост той работи за активната военна намеса на САЩ в чужбина, което да спомогне, по собствените му думи, за \"победата над силите на радикалния ислям, които искат да унищожат Америка\".През 2000 г. не успява да спечели кандидат-президентската номинация на Републиканската партия, но се сдобива с нея през 2008. Тогава се явява с подгласник Сара Пейлин и е победен от Барак Обама.Джон МакКейн бе изтъкнат опонент на президента Доналд Тръмп. След като отправи критики към Тръмп за антиимигрантската му реторика президентът се изказа пренебрежително за военното минало на сенатора с думите, че \"предпочита хора, които не са били залавяни\".Съгласно партийната дисциплина МакКейн изрази подкрепа за Тръмп, след като той спечели републиканската номинация, но през октомври 2016 г. оттегли подкрепата си във връзка с публикуването на запис, в който Тръмп се хвали, че е хващал жени за гениталиите. След това Джон МакКейн редовно критикуваше настоящия обитател на Белия дом.", "date": "2018.08.26", "title": "Американският сенатор Джон Маккейн почина на 81-годишна възраст"}
{"url": "https://offnews.bg/sviat/vanshnata-ministarka-na-avstria-se-iznenadala-che-putin-priel-pokanat-686893.html", "text": "Министърът на външните работи на Австрия Карин Кнайсъл заяви, че не очаквала руският президент Владимир Путин да приеме поканата за сватбата ѝ.На сватбата Кнайсъл танцува с Путин и завърши танца с реверанс, което породи критики в някои местни медии, според които с поведението си тя подкопава политиката на ЕС към Русия.\"Поканата беше напълно спонтанна.(...) Когато руският президент беше на посещение във Виена, го поканих на сватбата, предложих да го запозная с моя избраник, макар че не разчитах да се случи. На 19 юли разбрах, че е приел поканата ми\", каза Кнайсъл пред телевизия ORF, цитирана от ТАСС. По думите ѝ с Путин не я свързват \"дълги приятелски отношения\", макар че е успяла да проведе с него \"няколко интересни разговора\".\"Президентът поиска мнението ми за няколко събития в Близкия изток, аз го казах\", коментира тя.", "date": "2018.08.26", "title": "Външната министърка на Австрия се изненадала, че Путин приел поканата за сватбата"}
{"url": "https://offnews.bg/ikonomika/startira-targat-za-800-miliona-za-stroitelstvo-na-magistrala-struma-v-686870.html", "text": "През следващата седмица ще стартира обществената поръчка за изграждането на лот 3.2 на АМ „Струма“ през Кресненското дефиле за над 800 млн. лв., заяви председателят на Управителния съвет на Агенция „Пътна инфраструктура“ инж. Светослав Глосов в ефира на телевизия Bulgaria on Air. Крайният срок за завършването на автомагистралата е 2023 година.2024 г. е срокът за доизграждане на АМ \"Хемус\".Инж. Глосов припомни, че преди седмица стартира строителството на участъка Белокопитово – Буховци в посока София, който в рамките на година и половина ще бъде завършен.Очаква се следващия летен сезон да е готова и отсечката от Ябланица до Боаза. Работата на нея започна в края на март и досега са изпълнени над 35-38% от строителните дейности.Относно състоянието на мостовите съоръжения по автомагистралите \"Хемус\" и \"Тракия\" инж. Глосов подчерта, че пътната агенция от няколко години работи по обновяването на съоръженията и всички виадукти по автомагистралите и първокласни и второкласни пътища са обследвани. Направеният анализ показва, че 17 виадукта се нуждаят от възстановителни дейности. В момента на „Хемус“ се ремонтират виадуктите \"Потоп“ при 19-ти км, „Коренишки дол“, както и съоръжението при 33-ти км - преди тунел „Витиня“. На АМ „Тракия“ се работи на два съоръжения - при км 37, което беше компрометирано след преливането на общински язовир при Ихтиман, и при км 20-ти. Председателят на УС на АПИ съобщи, че на АМ „Хемус“ предстои да се ремонтират още съоръжението при 37-ми км и виадуктът „Разлив“ при 51-ви км. Отделно вече се работи и на неремонтираната тръба за София на тунел „Витиня“. Той посочи още, че 8 -10 години е срокът, в който е нужно да се извършват периодични ремонтни дейности.", "date": "2018.08.26", "title": "Стартира търгът за 800 милиона за строителство на магистрала Струма в Кресненското дефиле"}
