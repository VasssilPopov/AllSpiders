{"url": "https://offnews.bg/medii/silvia-velikova-kazaha-mi-che-ima-natisk-da-bada-svalena-zaradi-krit-711089.html", "text": "\"Преживяла съм го вече веднъж със сменяне на ресора през 2004 г., когато по искане на пресцентъра на президента Георги Първанов ресорът ми бе отнет. Минаха 15 години, явно времената не са се променили\", коментира  пред . Тя добавя, че няма да подава заявление за излизане в отпуск заради скандала. \"Няма писмени мотиви за отстраняването ми от ефир и отнемането на ресора ми\", беше категорична Великова. Журналистката обяснява още, че е била извикана от новия и.д. директор на \"Хоризонт\", който ѝ съобщил кой поема съдебния ресор и кой ще води утрешното ѝ предаване. \"Готвих предаването допреди малко и трябваше да отида на протеста срещу номинацията на Иван Гешев за главен прокурор\", обяснява журналистката и допълва, че неофициално от вторник ръководството води разговори с нея. Било й недвусмислено показано, че има натиск да бъде свалена от ефир заради непрекъснатите си критики към Гешев. Било й е предложено да обучава кореспондентите на радиото.По-рано днес стана ясно, че в \"Хоризонт\" неочаквано е пенсиониран досегашният директор и е назначен нов и.д. - Николай Кръстев. Великова е свалена от микрофон, а съдебният ресор, за който отговаря от много години, е разпределен на нейни колеги.Генералният директор на БНР Светослав Костов коментира пред \"Свободна Европа“, че единствената причина Великова да не води предаването „Преди всички“ и да не се занимава повече със съдебния ресор е, че длъжносната й характеристика е старши редактор в програма „Хоризонт“. „Има ново ръководство на програмата, което да решава как да звучи тя по-добре. Никой никого не е свалял, а г-жа Великова ще продължи да изпълнява задълженията си“, обяснява Костов. Генералният директор отговаря отрицателно на въпрос дали решаващи за промените в БНР не са неудобните въпроси на журналистката.„Тя не е твърде критична към прокуратурата през последните месеци, тя е критична към прокуратурата от 15 години. Ако е имало някакъв натиск, той е можело да бъде упражнен отдавна.“ По думите на Костов става дума за еднолично решение на Николай Кръстев, който е „един изключителен професионалист“. Приоритет на новия програмен директор на „Хоризонт“ е да бъде изчистен профилът на програмата, както предвижда концепцията на Светослав Костов.„Това не е първият проблем, който Николай Кръстев разрешава, затова не случайно съм го привлякъл към моя екип“, допълни Костов.Докато течеше скандалът, по „Хоризонт“ звучеше песента на „Бийтълс“ „Let it be“.", "date": "2019.09.12", "title": "Силвия Великова: Казаха ми, че има натиск да бъда свалена заради критики към Гешев (обновена)"}
{"url": "https://offnews.bg/volejbol/balgaria-zapochna-s-chista-pobeda-nad-gartcia-uchastieto-si-na-evrovol-711092.html", "text": "Българският национален отбор по волейбол започна по мечтан начин участието си на европейското първенство, след като победи Гърция с 3:0 (25:22, 25:16, 25:20) в първия си мач от Група А.В началото на първата част гърците поведоха с 5:2, задържайки преднината си до 10:7. Българите успяха да изравнят за 11:11, а след това гръцките волейболисти допуснаха грешки, които позволиха на \"лъвовете\" да поведат с 15:13. Страхотна атака на Цветан Соколов и блок на Светослав Гоцев направиха резултата 18:14. България запази предимството си до 22:19 след атака на Тодор Скримов, който обаче след това сбърка. Гърците взеха успяха да вземат следващите две точки, но момчетата на Силвано Пранди останаха концентрирани и затвориха гейма при резултат 25:22.Вторият гейм тръгна равностойно до 5:5, след което България дръпна с 9:5 след две атаки на Мартин Атанасов и два страхотни блока на Светослав Гоцев. Въпреки тайм-аута за треньора на Гърция Димитриос Андреопулус, \"лъвовете\" продължиха със силната си игра на блокада и увеличиха разликата до 12:6. Преднината на България набъбна до 17:9 след нова мощна атака и силен ас на Цецо Соколов. Резултатът стана 21:12, след което \"трикольорите\" спокойно затвориха гейма в своя полза при 25:16 след ас на Гоцев и пореден блок, този път на Виктор Йосифов.Гърците поведоха с 2:0 в третия гейм чрез Раптис и Петреас. Съперниците трябва да рискуват, ако все още имат надежди за обрат и го правят най-вече при изпълнение на сервис. Скримов с техничен удар по блокадата изравнява 3:3. Мощна атака на Пелекудас през центъра не позволява на българите да се откъснат в резултата - 6:4. Две успешни блокади на Петреас и преднината на нашите е само една точка - 9:8. Грешка от сервис на Мартин Атанасов и гърците поддържат разликата от 1 т. при 11:10. Той обаче се реваншира минути по-късно и от трудна позиция направи 14:10. Раптис с мощна атака от втора линия намалява на 14:11. Скримов се отличи с хитра точка за 17:11, промушвайки топката между мрежата и блокадата. С премерен удар по диагонала Мартин Атанасов направи 22:16. Следващата точка реализира Гоцев с мощна забивка през центъра. След 4 поредни точки на гърците, Силвано Пранди поиска прекъсване при 24:20. В следващата атака Гоцев през центъра сложи точка на спора - 25:20 и 3:0 за България.Утре (13 септември) \"лъвовете\" ще изиграят втората си среща в групата срещу Румъния, която пък по-късно тази вечер ще стартира с мач срещу домакините от Франция.Двубоят е от 18:15 часа българско време. След това от 21:45 часа Гърция ще излезе срещу олимпийския вицешампион Италия, който пък днес ще започне участието си срещу Португалия.", "date": "2019.09.12", "title": "България започна с чиста победа над Гърция участието си на Евроволей 2019"}
{"url": "https://offnews.bg/medii/aezh-v-balgaria-se-izvarshva-prevrat-no-sreshtu-profesionalizma-v-zh-711098.html", "text": "\"Отнемането на ресора и свалянето от ефир на дългогодишния правосъден журналист Силвия Великова в БНР е пореден случай на заглушаването на критичните гласове като част от пълзящата подмяна, която се извършва в българската медийна среда.\"\"Асоциацията на европейските журналисти – България следи с особена тревога превратa, който се извършва в журналистическата професия в последните години, а от скоро вече добива вулгарни размери.Изкупуването на медии от политически и бизнес кръгове, назначаване на ръководни длъжности на хора, които нямат нищо общо с журналистическата професия, опитомяването на обществените медии, компроматната война през сайтове бухалки и все по-голямото смълчаване на журналистическата гилдия – всичко това говори, че един от стълбовете на демокрацията – институцията на правото да бъдеш информиран, е тежко увредена.Отнемането на ресора и свалянето от ефир на дългогодишния правосъден журналист Силвия Великова в БНР е пореден случай на заглушаването на критичните гласове като част от пълзящата подмяна, която се извършва в българската медийна среда. Абсолютно изненадващо е отстраняването на Великова, когато в нейния ресор трябва да бъде избран следващият нов главен прокурор в края на октомври.АЕЖ пита: Отстранена ли е Силвия Великова заради обективното отразяване на темата правосъдие и отказа й да се включи в хвалебствения хор спрямо единствения кандидат за главен прокурор Иван Гешев?Асоциацията на европейските журналисти – България направи опит да се свърже с генералния директор на БНР Светослав Костов, но той не отговаряше на мобилния си телефон.Отстраняването на Великова влиза по печален начив в контекста на случващото се в последните дни.Във вторник редица медии, като по команда, разпространиха почти безкритично сигнал от лицето Йордан Бонев, който твърдеше, че попаднал на онлайн разговор за организиран държавен преврат.Като журналисти знаем, че всеки ден в редакциите се получават десетки, а понякога и стотици небивалици и конспиративни теории, а медиите дават гласност на сигнали от зрители, читатели или слушатели едва след проверка на достоверността им.В този случай това не бе направено и въпреки че подателят има съмнително минало и репутация и сам е твърдял, че е участвал в мними заговори срещу правителството (това на Орешарски), организирани от опозицията (по онова време настоящия премиер Бойко Борисов), сигналът се превърна във водеща новина за определен кръг медии и сайтове – т.нар. агенция “Пик”, Нова телевизия, присъдружният й сайт Дарик нюз, Монитор, Канал 3, вестник Труд, Българска национална телевизия и други.Координираното отразяване на сигнал, почиващ на чат от потенциално фалшиви профили и подаден от вече компрометиран подател, го превърна в част от дневния ред на държавата. Сигналът услужливо бе коментиран от представители на властта и това го направи задължителен за отразяване от почти всички медии.На този фон прави впечатление професионалното отразяване на темата от журналистката от БНР Силвия Великова, която от години се занимава с ресор “Правосъдие” в общественото радио. Абсолютно изненадващо обаче Великова бе отстранена от графика за отразяване на протеста срещу номинацията на Иван Гешев в четвъртък вечер и бе уведомена, че въпреки първоначалния график, тя няма да води предаването “Преди всички” в петък сутринта.Призоваваме ръководството на Българското национално радио в лицето на генералния директор Светослав Костов и и.д. директор на Програма Хоризонт Николай Кръстев да защитят името на БНР като обективна обществена медия. За тази цел Костов и Кръстев трябва незабавно да възстановят Великова като ресорен репортер по темата “Правосъдие” и да дадат гаранции, че няма да допуснат външна намеса от страна на Прокуратурата или на изпълнителната власт в редакционната политика на радиото.\"", "date": "2019.09.12", "title": "АЕЖ: В България се извършва преврат, но срещу професионализма в журналистиката"}
{"url": "https://offnews.bg/obshtestvo/balgaria-e-na-54-to-miasto-sred-125-darzhavi-po-konkurentosposobnost-n-711097.html", "text": "Глобалният индекс за конкурентоспособност на талантите за 2019 г., който се разработва от Adecco Group и един от най-престижните бизнес университети в света INSEAD, беше представен в България.Специален акцент в тазгодишния анализ е предприемачеството - как се насърчава, отглежда и развива в целия свят и как това се отразява на конкурентоспособността на различните икономики. Докладът откроява нови подходи за стимулиране на предприемачеството, включително и вътре в компаниите, като например развитие на иновациите отдолу нагоре за допълнително ангажиране и вдъхновяване на служителите. Тези процеси са много видими в градовете, където екосистемата на „Smart city“ действа като магнит за нови таланти.Докладът измерва нивата на глобалната конкурентоспособност на таланта, като разглежда 68 индикатора. Анализът за 2019 г. обхваща 125 национални икономики и 114 града, във всички групи по нива на доходите и етап на развитие.Лидери в класацията за 2019 г. са Швейцария, Сингапур и САЩ. При градовете най-високо се нарежда Вашингтон, следван от Копенхаген, Осло, Виена и Цюрих. България е класирана на 54-то място, а София - на 78-мо.Най-високо е класирана България по показателите „Задържане на таланти“ и „Глобално знание“. Най-голямото предизвикателство за страната ни остава възможността за привличане на таланти - родни и чуждестранни.България е разглеждана в конкуренция с групата от държави в Източна и Южна Европа, които са с високи и средни към високи доходи.Резултатите за конкурентоспособност на талантите в България се отчитат като по-добри от средните, тъй като, въпреки че това е страната с най-ниския БВП на глава от населението, тя изпреварва Румъния и Хърватска и с малко отстъпва на Гърция, Унгария и Полша.В този регион с най-добри резултати в класацията се нарежда Чехия, която е с двойно по-висок БВП от България (сравнима е по-богатство с Италия). Тя изпреварва България само с 16 позиции.„Пазарът на труда се променя много бързо. Затова е важно отделните държави и градове да предлагат подходящи условия за привличане на таланти. В противен случай има риск да бъдат изпуснати дори вече привлечените хора и бизнеси, които да потърсят по-добри условия другаде. Резултатите от тазгодишния доклад са допълнително доказателство за това как предприемаческият талант все повече се разглежда като ключов фактор за ориентиране в постоянно променящия се свят. Създаването на правилните условия и отглеждането на предприемачески дух е от изключително значение за развитието на талантите и за полагане на основата за развитието на икономиките за в бъдеще“, коментира Ален Дехейз, главен изпълнителен директор на Adecco Group.„Като световен лидер в областта на HR услугите ежедневно сме свидетели на конкуренция за таланти. Отделните компании и държави се конкурират в световен мащаб за развитие и привличане на по-добри таланти и за задържане на служителите, които допринасят за конкурентоспособността, иновациите и растежа. В този контекст всички се нуждаят от количествени инструменти, които могат да подпомагат вземането на решения и разработването и прилагането на по-добри стратегии и политики в области като образованието и заетостта. Глобалният индекс за конкурентоспособност на талантите е точно такъв инструмент. Бизнесът и правителството трябва да работят ръка за ръка, за създаването на култура и начин на мислене, които ще отключат положителния потенциал, носен от технологиите и така да направим България магнит за таланти“, каза Константинос Милонас, изпълнителен директор на Adecco Group за България и Гърция.2019 Toп 20 – държавиOVERALL RANK COUNTRY SCORE1. Швейцария 81.822. Сингапур 77.273. САЩ 76.644. Норвегия 74.675. Дания 73.856. Финландия 73.787. Швеция 73.538. Холандия 73.029. Великобритания 71.4410. Люксембург 71.1811. Нова Зеландия 71.1212. Австралия 71.0813. Исландия 71.0314. Германия 70.7215. Канада 70.4316. Ирландия 70.1517. Белгия 68.4818. Австрия 68.3119. Обединени арабски емирства 65.9020. Израел 63.262019 Toп 10 - градове OVERALL RANK CITY SCORE1. Вашингтон 69.22. Копенхаген 68.03. Осло 66.14. Виена 65.75. Цюрих 65.56. Бостън 65.47. Хелзинки 65.08. Ню Йорк 64.69. Париш 63.510. Сеул 62.7", "date": "2019.09.12", "title": "България е на 54-то място сред 125 държави по конкурентоспособност на талантите"}
{"url": "https://offnews.bg/koloezdene/igita-specheli-18-ia-etap-roglich-dokosva-pobedata-vav-vueltata-711103.html", "text": "Колумбиецът Серхио Игита (EF Education First) спечели 18-тия етап в колоездачната обиколка на Испания – Ла Вуелта, постигайки първия си етапен успех в кариерата при професионалистите.22-годишният Игита показа страхотно самостоятелно каране в днешния 177,5-километров етап от Комунидад де Мадрид до Бечерил де ла Сиера и финишира за 4 часа, 33 минути и 9 секунди.Лидерът в генералното класиране Примож Роглич (Jumbo Visma) завърши втори на 15 секунди зад Игита, като в последните метри изпревари испанеца Алехандро Валверде (Movistar) и поляка Рафал Майка (Bora).Третото място на Валверде пък му гарантира завръщане на втората позиция в общото подреждане, като изостава с 2 минути и 50 секунди от Роглич. Колумбиецът Наиро Кинтана (Movistar), който бе втори преди днешния ден, вече изостава на 3:31 минути от Роглич, след като днес финишира на осмо място на 1:16 минути зад сънародника си Игита.Заедно с Кинтана на финала пристигна и словенецът Тадей Погачар (UAE), който отново ще трябва да сдаде бялата фланелка за \"най-добър млад колоездач\" на колумбиеца Мигел Анхел Лопес (Astana), завършил днес пети на 17 секунди зад Игита.В генералното класиране Лопес е четвърти на 4:17 минути зад Роглич, а Погачар вече е пети на 4:49 минути. Челната шестица се затваря от Майка, който е на 7:46 минути от лидера.В петък предстои сравнително лесен етап за участниците - 165,2 километра от Авила до Толедо със само едно изкачване в самото начало на състезателния ден. До края на Обиколката на Испания остават още три етапа.", "date": "2019.09.12", "title": "Игита спечели 18-ия етап, Роглич докосва победата във Вуелтата"}
{"url": "https://offnews.bg/medii/bnr-spira-utre-ot-6-do-11-ch-vsichki-v-radioto-otkazaha-da-vodiat-vme-711101.html", "text": "За първи път в историята си Българското национално радио спира излъчването си.Официалното обяснение е профилактика на излъчвателите, става видно от , публикувано в 21:16 ч.Истинската причина обаче е, че нито един журналист от радиото не се е съгласил да води сутрешния блок вместо свалената от ефир Силвия Великова.Б.р. Малко след 22 часа Силвия Великова беше върната в ефир. Редовно се случва да има профилактика, но винаги има подсигурени резервни мощности, коментираха журналисти от Националното радио.Те разкриха, че съобщението за профилактика им е пратено в късния следобед, когато се разбра, че недоволствието от отстраняването на Силвия Великова от ефир и забраната й да води съдебния ресор, е ескалирало. Тогава изрично им е било казано да подготвят новина за \"планираното спиране по технически причини\", но да не я пускат до второ нареждане.Най-напред редакторът на предаването Спас Крайнин заяви, че той е подготвял това предаване заедно с Великова и няма да участва в него с друг водещ.Новото ръководство на БНР е молело всички водещи да заемат мястото на Силвия утре в сутрешния блок на Хоризонт, всички обаче са отказали.Междувременно журналисти от всички медии започнаха да се организират за протест и други форми на солидарност към Силвия Великова.Малко след 22 часа Силвия Великова обяви в личната си страница във Фейсбук, че след разговор с ръководството, тя отново е върната в ефир!", "date": "2019.09.12", "title": "БНР спира утре от 6 до 11 ч, всички в радиото отказаха да водят вместо свалената от ефир Силвия Великова (обновена в 22:10 ч)"}
{"url": "https://offnews.bg/obshtestvo/otvariat-parkinga-do-metroto-na-stadion-vasil-levski-prez-oktomvri-711095.html", "text": "Паркингът до метростанция „Стадион Васил Левски“ отваря през октомври. Той е на 3 нива с площ над 10 000 кв. м и в него ще могат да паркират 193 коли. Строително-ремонтните дейности започнаха през февруари. Заедно с метрото досега изградихме 6 буферни паркинга с 2397 места. През 2020 г. планираме да изградим още 6 паркинга, заяви столичният кмет Йорданка Фандъкова при проверка на довършителните работи по обекта.Целта на буферните паркинги е да стимулираме хората да ползват метрото, подчерта Фандъкова.В програмата на ЦГМ е предвидено да се довършат и изградят още три паркинга за 492 места. Те се намират на бул. “Сливница“, при Централна гара и в кв. “Надежда 1“. В момента със строителството на третата линия на метрото се изграждат още 3 паркинга в район „Овча купел“ за около 700 места.", "date": "2019.09.12", "title": "Отварят паркинга до метрото на стадион Васил Левски през октомври"}
{"url": "https://offnews.bg/sviat/moskva-reagira-samo-s-tri-izrechenia-na-shpionskia-skandal-u-nas-711099.html", "text": "Три изречения. Толкова отдели по време на редовния си брифинг говорителката на руското външно министерство Мария Захарова на обвиненията в шпионаж срещу председателя на движение \"Русофили\" Николай Малинов.В кратката позиция, изчетена от Захарова, се посочва, че официална Москва е обезпокоена от обвиненията срещу Малинов.Дейността на \"Русофили\", както знаем, е била насочена само и единствено към развитие на двустранното сътрудничество и укрепване на приятелските връзки между народите на Русия и България, гласи второто изречение от позицията.Разчитаме, че българското правителство ще се въздържи от стъпки, които биха могли да поставят под въпрос настоящата положителна динамика в двустранните отношения, и ще бъде продължена съвместната работа за реализиране на постигнатите в последно време договорености, включително в хуманитарната и културната сфера, за опазване на обединяващото ни историческо наследство, каза в заключение Захарова.", "date": "2019.09.12", "title": "Москва реагира само с три изречения на шпионския скандал у нас"}
{"url": "https://offnews.bg/zdrave/bezplatni-pregledi-v-mbal-sveta-sofia-711081.html", "text": "На 17 септември МБАЛ „Света София“ отваря врати за традиционната си профилактична кампания – през целия ден ще бъдат извършвани безплатни прегледи.Ще преглеждат безплатно специалисти по акушерство и гинекология, алергология, гастроентерология, гръдна хирургия, кардиология, коремна хирургия, неврология, ортопедия и травматология, офталмология, пулмология, УНГ, физиотерапия и рехабилитация, хематология Желаещите да бъдат прегледани трябва да си запишат час на телефони +359 2 8184 600 или +359 885 224 200.Ако вече имат установени здравословни проблеми, е необходимо да носят медицинската документация на заболяването си.", "date": "2019.09.12", "title": "Безплатни прегледи в МБАЛ „Света София“"}
{"url": "https://offnews.bg/politika/kardzhilov-nikoj-ne-znae-kade-e-ivancheva-mozhe-da-e-poluchila-nervn-711084.html", "text": "Кандидатът за кмет на София Десислава Иванчева е неоткриваема днес. Не е отишла на пресконференция, не отговаря на обаждания и съобщения. Никой нищо не знае за нея. Това написа бившият пи ар на община \"Младост\" Петър Кърджилов на страницата си във фейсбук.По-рано днес бившата заместничка на Иванчева Биляна Петрова обяви на свиканата от двете пресконференция в БТА, че не знае защо я няма Иванчева и няма връзка с нея. Понеже медиите ме питат, а аз не съм в София, , обясни Кърджилов. На страницата на Иванчева във фейсбук преди час се появи призив: Каним всички будни българи да дойдат на протеста на БОЕЦ днес в 15:00 часа пред Съдебната палата! Ако не искате да живеете в мутрозависимости - елате, за да кажем НЕ на номинацията на Иван Гешев за главен прокурор.", "date": "2019.09.12", "title": "Кърджилов: Никой не знае къде е Иванчева, може да е получила нервна криза"}
{"url": "https://offnews.bg/obshtestvo/remonti-v-desetki-uchilishta-i-sled-15-septemvri-8-shte-zapochnat-god-711096.html", "text": "Между 50 и 60 училища ще започнат учебната година, преди ремонтите в тях да са приключили. Учениците от 8 учебни заведения ще учат в други сгради. Едно от тях е основното в казанлъшкото село Горно Черковище, където се срути стена, в останалите текат цялостни ремонти. За някои училища ремонтите тепърва предстоят, те ще започнат до края на календарната година и там също ще се наложи пребазиране, съобщи министърът на образованието Красимир Вълчев на семинар за журналисти в Правец.Тази година се ремонтират над 1000 училища, а голямата концентрация е следствие от финансирането по Оперативна програма \"Региони в растеж\". За съжаление, не можем да се вместим в лятната ваканция, коментира той.Въпреки това министър Вълчев очаква учебната година да започне нормално в понеделник в над 2400 и за общо над 700 хил. ученици, близо 60 хил. от които са първокласниците през 2019/2020.Учебниците са доставени навсякъде, а по отношение обезпечаването с учители картината е следната: между 4000 и 4500 учители навлизат в пенсионна възраст тази година, което изправя системата пред предизвикателство, но все още не означава криза.\"Няма да има криза - увери министър Вълчев. - В отделни училища и детски градини ще има единици непопълнени места, както и през предходните години.\"Той очаква по-големите проблеми да са факт през следващите години.В момента най-големият недостиг е при учителите по информационни технологии и английски. Проблем има и с учителите по професионална подготовка и с ресурсните учители.Най-бързо пък се запълват местата за учители по математика и физика, подобно е положението и при колегите им химици. Връщането и задържането на децата в клас и надграждането на базова грамотност над функционалната грамотност на учениците са сред най-големите предизвикателства пред системата, посочи Вълчев.Трети ключов приоритет са учителите и предизвикателствата пред квалификацията им. Тяхната роля се променя най-много, посочи министърът и обясни, че докато преди тя е била да преподават информация и знания, сега трябва да мотивират учениците, които вече имат достъп до много информация.\"Променената роля на учителя предполага въображение и намиране на подхода към всяко дете. Това е разликата между системата – от наизустяване към умения и критично мислене\", каза Вълчев.Според него досегашният модел на развитие и промени трябва да се обърне и системата вече да се развива по-скоро отдолу нагоре, с обмяна на добри практики, с учене между самите учители. Това няма как да се случи с промяна в нормативен акт, нужна е промяна в културата, посочи той и подчерта, че ролята на МОН трябва да е по-малка и структурата да е \"тесни инструкции отгоре и контрол на съответствията\", като се пазим от формализма и изпълнението \"на хартия\", без реални резултати.", "date": "2019.09.12", "title": "Ремонти в десетки училища и след 15 септември, 8 ще започнат годината в други сгради"}
{"url": "https://offnews.bg/futbol/zinedin-zidan-hvarli-oko-na-zvezda-na-chelsi-711087.html", "text": "Треньорът на Реал Мадрид Зинедин Зидан иска да привлече в редиците на \"белия балет\" халфа на Челси Н\"Голо Канте, пише британският \"Daily Mail\".Припомняме, че това лято испанците отмъкнаха от \"сините\" от Лондон звездата Еден Азар. Преди година пък Реал привлече от \"Стамфорд Бридж\" и вратаря Тибо Куртоа.Според изданието \"белия балет\" вече планира нова офанзива за футболист на Челси. Зидан е съобщил на ръководителите на клуба, че трябва да положат максимум усилия за привличането на Канте.Френският специалист е убеден, че неговият сънародник е един от най-добрите опорни халфове в света и ще помогне на Реал да си върне доминиращото положение в европейския футбол.Междувременно стана ясно, че Лука Модрич е получил контузия и вероятно ще пропусне първия мач на испанците в Шампионска лига този сезон срещу Пари Сен Жермен другата седмица.Футболистът не тренира днес след завръщането си от националния отбор на Хърватия, като от Реал съобщиха само, че травмата е в дясното бедро, но не уточниха колко дълго ще се възстановява.Модрич е поредният, който влиза в лазарета на Реал след Еден Азар, Хамес Родригес, Иско, Брахим Диас, Родриго, Лука Йович и Марко Асенсио.Срещата в събота у дома срещу Леванте ще пропусне и наказаният Гарет Бейл, който получи червен картон миналата седмица срещу Виляреал.", "date": "2019.09.12", "title": "Зинедин Зидан хвърли око на звезда на Челси"}
{"url": "https://offnews.bg/obshtestvo/politciata-pusna-tciganite-i-iakite-batki-na-protesta-sreshtu-geshev-711088.html", "text": "Крайно нелогично поведение на силите на реда на протеста срещу избора на Иван Гешев за главен прокурор! На насроченото за 15 часа събитие пред Съдебната палата първи пристигнаха организираните групи от нацепени батки с черни тениски и множество татуировки и много роми. Те се събраха от страната на ул. \"Алабин\". Странната група на хора с нацистки символи и представители на мургавото малцинство са над 200 души, докато истинските протестиращи в инициативата на Боец са доста по-малко. Групата на яките батките и циганите веднага след началото на събитието се опита да се слее с останалите протестиращи, но само малка част успяха. Останалите спряха на метър от последователите на Боец. Започнаха да освиркват хората на Георги Георгиев. Лидерът на Боец призова полицията да предприеме действия организираната агитка да бъде изолирана. Същото поискаха и част от журналистите, отразяващи протеста. Полицаите край Събедната палата не направиха нищо и единственият им коментар бе \"Имаме си ръководство\".Диалогът с ромско-мускулестата група не бе никак лесен. Репортер на OFFnews се опита да разбере, защо са дошли да протестират.Батките започнаха да скандират \"Мафия\" срещу истинските протестиращи и напрежението ескалира. Двете групи започнаха да се замерват със стотинки, полетяха и празни пластмасови бутилки. И от това обаче не последва намеса на органите на реда.В началото на протеста на Боец се появи и съдия Методи Лалов. Сред протестиращите бяха и поетът Манол Глишев и вечният протестиращ Николай Колев-Босия.", "date": "2019.09.12", "title": "Полицията пусна циганите и яките батки на протеста срещу Гешев (снимки и видео)"}
{"url": "https://offnews.bg/zdrave/ek-se-bori-s-dezinformatciata-sreshtu-vaksinite-saobshti-zhan-klod-iu-711085.html", "text": "Европейската комисия се бори с дезинформацията срещу ваксините, имаме съдействието на онлайн платформите. Това съобщи председателят на ЕК Жан-Клод Юнкер на световна среща, посветена на ползите от ваксинацията. По неговите думи усилията срещу разпространяваните онлайн съмнения за необходимостта от ваксините се вписват в общите действия на комисията за противодействие на дезинформацията.Юнкер отбеляза, че в последните години неколкократно са се увеличили случаите на разпространение на заразни болести. Според него това се дължи на \"глупаво недоверие\", но и на растящите цени на ваксините.\"В някои краища на света хората нямат достъп до ваксини, а в Европа хора се отказват от ваксиниране и създават заплаха за себе си и за околните. Неприемливо е всяка година деца да умират по света заради липса на достъп до здравеопазване, да страдат от болести, които отдавна трябваше да сме изкоренили\", заяви председателят на ЕК и допълни, че все още не е предотвратено разпространението на лечими заболявани.", "date": "2019.09.12", "title": "ЕК се бори с дезинформацията срещу ваксините, съобщи Жан-Клод Юнкер"}
{"url": "https://offnews.bg/zdrave/15-mln-liri-dari-pisatelkata-dzh-k-rouling-za-izsledvane-na-mnozhes-711086.html", "text": "Британската писателка Дж. К. Роулинг, прочула се с поредицата романи за приключенията на Хари Потър, направи щедро дарение за изследвания в областта на лечението на множествена склероза, предаде Асошиейтед прес, цитирана от БТА.Внушителната сума от 15,3 милиона лири (18,8 милиона долара) е предоставена на изследователския център на университета в Единбург, за финансиране на нови изследвания на дегенеративното заболяване.Това не е първото дарение на авторката. През 2010 г. е създадена клиника по неврология, която носи името на майка й Ан Роулинг, която умира от множествена склероза на 45 години.“Когато клиниката “Ан Роулинг” беше открита, никой от нас не подозираше какви успехи ще постигне екипът й в изследването на тази болест. Сега съм щастлива да ги подкрепя отново в нова фаза изследвания, които целят да подобрят живота на хората с множествена склероза и подобни дегенеративни заболявания”, каза Роулинг. Университетът в Единбург стартира програмата си за изследване на множествената склероза през 2007 г.", "date": "2019.09.12", "title": "15 млн. лири дари писателката Дж. К. Роулинг за изследване на множествената склероза"}
{"url": "https://offnews.bg/obshtestvo/provokatori-tri-avtobusa-s-romi-idvat-ot-pernik-za-protesta-pred-sade-711071.html", "text": "Тече евтин сценарий за опорочаване и на днешния протест, организиран от Сдружение Боец, срещу безалтернативната номинация на Иван Гешев за главен прокурор.Три автобуса, предимно с представители на ромския етнос, са натоварени от Перник, за да се включат в събитието и да отблъснат истинските протестиращи, научи OFFNews.Според информацията ни автобусите са на фирма \"Юнион Ивкони\" на близкия до ГЕРБ бизнесмен Миролюб Столарски. Возилата са потеглили от зала \"Миньор\", а по спирките ще натоварят още организирани мургави протестиращи. Очаква се \"гражданските активисти\" да бъдат свалени на Руски паметник или катедралата Александър Невски.За протеста във вторник същото упражнение бе използвано и наСпоред сайта \"За Перник\" тарторите на агитката от миньорския град са Дадо, който държи кафето на Миньорци в Перник и Аци – шефът на жълто-черната агитка. Според фенове на клуба Миньор, те са подстрекани от бизнесмена Краля.Друг пернишки бизнесмен - Федката е мотивирал жителите на ромския квартал \"Рудничар\" да се присъединят към протеста в полза на Гешев. Мотивацията се говори, че е била 50 лева. ", "date": "2019.09.12", "title": "Провокатори? Три автобуса с роми идват от Перник за протеста пред Съдебната палата"}
{"url": "https://offnews.bg/sviat/turtcia-izprashta-zhena-za-nov-poslanik-v-balgaria-711100.html", "text": "За първи път в историята на българо-турските дипломатически отношения официална Анкара изпраща жена да оглави посолството в София.Айлин Секизкьок ще смени на поста Хасан Улусой, който ще замине като посланик в Белгия.Айлин Сикизкьок е била генерален консул на Турция в Милано и заместник-ръководител на главната дирекция по сигурност и разузнаване към турското министерство на външните работи.Нейният съпруг Хасан Секизкьок пък е посланик на Турция в Северна Македония.", "date": "2019.09.12", "title": "Турция изпраща жена за нов посланик в България"}
{"url": "https://offnews.bg/politika/v-tcik-zavaliaha-signali-za-nerednosti-v-podgotovkata-na-mestnite-izbo-711082.html", "text": "В ЦИК са постъпили 3 сигнала и 9 жалби във връзка с подготовката за местните избори, съобщи говорителят на комисията Александър Андреев. „Една от жалбите беше подадена срещу решението, с което ЦИК раздели приемането на изборните книжа и материали в София на три отделни пункта. В тази връзка ВАС прекрати делото, тъй като счете, че това е организационен проблем. Но препрати на Административния съд София град жалбите в останалата част“, обясни Андреев и допълни, че през изминалата седмица са били приети две нови принципни решения - за контрол и подпечатването на бюлетините и за назначаването на съставите на избирателните комисии, както и броенето на преференциите.Андреев напомни, че един кандидат трябва да получи 7 на сто от действителните гласове, за да излезе на по-предно място в листата. Предстои да се разпишат правилата допълнителни разяснения в методически указания за преференциите.В местните избори на 27 октомври ще участват 59 партии и 7 коалиции от общо 64 партии и 8 коалиции, обяви още Александър Андреев. Регистрация е била отказана на 5 партии и 1 коалиция, тъй като подадените от тях документи не са били в съответствие с изискванията. Национално движение „Единство“ и партия „Солидарност“ са \"дисквалифицирани\" поради ниския брой подкрепящи ги избиратели - под 2500, колкото е нужният брой за регистрация в ЦИК. Говорителят напомни условията за гласуване на български граждани в държави-членки на ЕС - те могат да заявят искането си да бъдат вписани в избирателните списъци и да упражнят правото си на глас. Гражданите, които на предходните избори са включени в избирателните списъци, ще бъдат вписани автоматично, освен ако не са изявили изрично желание имената им да бъдат отстранени от списъците.", "date": "2019.09.12", "title": "В ЦИК заваляха сигнали за нередности в подготовката на местните избори"}
{"url": "https://offnews.bg/obshtestvo/razkriha-shema-za-trafik-na-babretci-ot-balgaria-kam-turtcia-711090.html", "text": "Спецпрокуратурата и антимафиотите са задържали четирима души на българо-турската граница при акция срещу трафиканти на органи, съобщи Нова телевизия. Двама от тях са организатори на схема за набиране на донори на бъбреци, които били продавани на тежко болни наши сънародници.Трансплантациите се извършвали в Турция, където били представяни фалшиви документи, че донорът и реципиентът са роднини.За да се сдобият с бъбрек, нуждаещите се плащали по 60 000 евро.", "date": "2019.09.12", "title": "Разкриха схема за трафик на бъбреци от България към Турция"}
{"url": "https://offnews.bg/kultura/goran-bregovich-balgari-gotvete-se-shte-bade-ludo-video-711056.html", "text": "Иконата на балканската музика, големият Горан Брегович, отправи специален видео поздрав на български език към всичките си фенове, които вече нямат търпение да го видят и чуят на живо в рамките на предстоящото му бляскаво турне в София, Варна и Велико Търново тази есен.“Българи, гответе се! Ще бъде лудо!”, заканва се закачливо най-популярният балкански изпълнител в международен мащаб.На 4 октомври Брегович и неговият невероятен “Оркестър за сватби и погребения”, ще стартират от Варна в Дворец на културата и спорта. На следващия ден, 5 октомври музикантите гостуват за първи път на Велико Търново (ДКС „Васил Левски“) и на 6 октомври завършват с бляскав мащабен концерт в зала 1 на НДК, София.Програмата, която Брегович и оркестъра са подготвили за българските маниаци на балканската музика е the Best of Goran Bregovic – най-отбраната селекция от вечни негови хитове като „Месечинка“, „Калашников“, „Буба Мара“, „Аризонска мечта“ и много други.Билетите за трите концерта влизат вече са в продажба в  и локалните каси на Дворец на културата и спорта Варна, Туристически информационен център Велико Търново и Билетен център НДК. Цените са между 35 и 65 лв.Горан Брегович пристига в България по покана на Продуцентска агенция АРТ БГ.", "date": "2019.09.12", "title": "Горан Брегович: Българи, гответе се! Ще бъде лудо! (видео)"}
{"url": "https://offnews.bg/zdrave/bolnitca-ne-mozhe-da-izpishe-patcient-veche-100-dni-i-ne-si-go-dava-711061.html", "text": "Болницата в Асеновград не може да изпише пациент вече 100 дни. От 4 месеца 67-годишният мъж лежи в интензивното отделение, но заради тежкото му заболяване не може да бъде изпратен вкъщи. Продължителният му престой обаче трупа загуби за лечебното заведение, съобщи Нова телевизия.Началникът на отделението д-р Красимира Караманова обясни, че пациентът е при тях от началото на юни. Постъпил е с клинична картина на болестта ХОББ (хронична обструктивна белодробна болест) във вътрешното отделение и на следващия ден е бил преместен в интензивното. По думите на д-р Караманова от няколко дни мъжът диша свободно, но има моменти, в които се налага да му бъде подаван кислород, с кислороден катетър – около 1-2 литра в минута. Според лекарите има надежда да бъде изписан скоро.По този повод директорът на лечебното заведение д-р Червенков сподели, че в болницата е имало и други пациенти с дълги престои, тъй като има състояния, които налагат продължително болнично лечение, но конкретно в този случай се касае за вече над 100 дни.„Здравната каса заплаща само една клинична пътека, чиято стойност не покрива лечението. Само преките ни разходи до момента са над 60 000 лв., а Касата плаща за тази пътека 1540 лв. Тя е с десетдневен престой и апаратна вентилация при такива състояния“, каза директорът на болницата.Той сподели и за един друг проблем - ако пациентът бъде приведен в друга болница, това означава, че ще бъде \"пуснат\" по същата клинична пътека, което води до вземането на тяхната, вече изработена, клинична пътека. Затова болният щял да остане в МБАЛ Асеновград и ще бъде изписан, след като бъде излекуван.", "date": "2019.09.12", "title": "Болница не може да изпише пациент вече 100 дни и не си го дава"}
{"url": "https://offnews.bg/politika/pargov-vsichki-se-kontcentrirat-varhu-manolova-i-fandakova-no-goliam-711063.html", "text": "Каузата на БСП в предстоящата кампания за местните избори ще бъде да се пребори с липсата на прозрачност, компетентност и експертност в Столична община. Това каза лидерът на БСП - София Калоян Паргов по бТВ. Целта на столичните социалисти ще бъде да участват във формирането на мнозинство в СОС с нов кмет, което ще бъде гаранция за промяна на модела на управление.\"В момента имаме 7 общински съветници, на които делегатите на Градската конференция вчера дадоха много добра оценка за работата им, каза Калоян Паргов. Поставихме си за цел минимум двойно увеличаване на броя на общинските съветници от БСП, за да можем да участваме във формирането на мнозинството. Всъщност, това ще е голямата битка за София. В момента всички се концентрират върху мажоритарните фигури на основните кандидати - Мая Манолова и Йорданка Фандъкова. А реално, без мнозинство в СОС, нито един кмет не може да прокара вижданията и политиките си\".БСП влиза в битката за София с три основни цели, разкри той. \"Първият проблем е с прозрачността и начина, по който се взимат решенията в СОС. Вторият е с експертността и компетентността. Тези два проблема създават трети - сблъсъкът между институцията община и гражданите - всички сме свидетели на масови недоволства през последната година, каза Калоян Паргов. Необходимо ни е мнозинство, за да предложим друг модел на управление на София\".Водачът на листата на БСП с общински съветници добави, че Мая Манолова ще разчита на подкрепа от всички политически групи и партии в СОС, споделящи тази визия за София, която тя ще предложи като платформа.\"Делегатите на Градската конференция на БСП - София вчера взеха решение през следващата седмица членовете на Изпълнителното бюро на софийската организация да проведат среща с Мая Манолова, каза Калоян Паргов. - На тази среща ще представим нашата платформа и ще видим допирните точки с тази на кандидата за кмет на София. Убеден съм, че доста от тези политики, които ни е предлагаме, ще бъдат споделени от Мая Манолова. Това ще бъде гаранция за бъдещо успешно управление с нея\".Лидерът на БСП - София даде пример от последната седмица, който показва, че има поле за общи политики между платформата на социалистите и тази на Мая Манолова. \"БСП в края на юли поиска от кмета Фандъкова да спре поръчката за чистотата в София, която е за близо половин милиард, тъй като договирите изтичат догодина по това време, каза Калоян Паргов. - Има достатъчно време новите кмет и мнозинство да стартират тази процедура, за да бъде тя легитимна. Чух тези дни и Мая Манолова да призовава за същото. Истината е, че моделът на управление в София очевидно достигна тавана на компетентността си, а за да има нова перспектива е необходима консолидация на онази част от обществото, която иска промяна\". ", "date": "2019.09.12", "title": "Паргов: Всички се концентрират върху Манолова и Фандъкова, но голямата битка е за съветниците"}
{"url": "https://offnews.bg/obshtestvo/devet-ot-deset-balgari-kategorichno-podkrepiat-pravoto-na-legalen-abor-711065.html", "text": "Категорична подкрепа с 89,5% на българското общество за правото на планиран легален аборт показват данните от национално-представително проучване, възложено от Български фонд за жените (БФЖ) на социологическа агенция Алфа Рисърч. С него стартира информационната кампания за репродуктивните права на жените „Моята съдба. Моят избор“, която цели да популяризира нагласите на българите по темата и да развенчае митовете, които се използват като аргументи от някои политически партии и религиозни организации, в опит за забрана на легалния аборт в България през последните месеци.Обществените нагласи са категорични, че абортите трябва да бъдат разрешени, а жената и партньорът ѝ трябва да имат правото сами да решават този въпрос. Общественото мнение е консолидирано около тезата, че правото на аборт е фундаментално човешко право на всяка жена – така смятат 89 на сто от пълнолетните граждани на страната.Резултатите от изследването показват още, че подкрепата за правото на аборт далеч не означава подкрепа за безотговорно поведение, напротив: 86% от българите са на мнение, че е най-добре жената да се предпазва от нежелана бременност, но, ако такава се случи, тя трябва да има право на избор, дали да направи аборт или не.Добрата здравна и сексуална култура на мъжете и жените се разпознава като ключова предпоставка за отговорно и безопасно репродуктивно поведение, включително предпазване от нежелана бременност. В това отношение мнозинството от 76% от българските граждани застават твърдо зад позицията, че още в училище е необходимо да бъдат въведени часове по здравно и сексуално образование.Това мнение споделят както по-възрастните, така и по-младите поколения, както мъжете, така и в още по-голяма степен – жените, живеещи в различни населени места и с различен социално-икономически статус. Предадената от специалисти информация се възприема като значително по-надежден начин подрастващите да придобият знания за репродуктивното си поведение в сравнение с други източници като интернет и др.Обществените нагласи са категорични и по въпроса, че забрана на абортите би донесла значително повече негативи, отколкото позитиви – както лично за здравето на жените, така и в социален план. На база на негативен опит в миналото най-сериозните очаквани последици са две:- нарастването на нелегалните аборти с всички рискове за здравето на жените (73%);- увеличаване броя на изоставените деца (55%).Тезите, лансирани от противниците на легалните аборти, остават крайно непопулярни в нагласите на хората: според едва 6% забраната на абортите би решила демографската криза, а 9% са на мнение, че ще се раждат повече деца, които ще бъдат отглеждани от своите родители.Обществото е далеч от убеждението, че абортът е сред основните фактори за демографската криза. Напротив, той е най-рядко припознаваната причина за обезлюдяването и застаряването на населението. Според мнозинството от гражданите в основата на демографския проблем стои комплекс от социално-икономически фактори:– ниските доходи, които принуждават много млади хора да емигрират в чужбина, като по този начин намаляват жените в детеродна възраст у нас (82%);– световната тенденция в развитите страни, от която България не остава незасегната - да се раждат по-малко деца, но да им се осигуряват по-добри условия на живот и качествено образование (58%);– цялостното застаряване на населението (57%).По въпроса как трябва да се заплащат абортите – лично или от държавата, всеки втори е на мнение, че следва да бъдат покривани от здравната каса, при условие, че жената е здравно осигурена.Останалата част от гражданите се затрудняват да вземат отношение по темата (26%) или смятат, че тази процедура трябва да бъде платена, независимо дали жената е осигурена или не (22%). Зад тезата, че разходите за аборт следва да се поемат от НЗОК, по-силно застават жените в активна възраст (30-50 г.), заети с неръчен труд, които в най-голяма степен биха могли да се възползват от правото здравната каса да заплати такава процедура, ако им се наложи.Проучването регистрира сходни позиции по тези въпроси сред всички социално-демографски групи в страната: както сред по-младите, така и сред по-възрастните, в големите и в малките населени места, както сред жените, така и сред мъжете, сред хора с различен образователен и социално-икономически статус.Проучването е проведено в периода 3-12 август 2019 г. сред 1000 пълнолетни граждани на страната чрез пряко стандартизирано интервю по домовете с таблети. Използвана е двустепенна стратифицирана по регион и тип населено място извадка с подбор на респондентите по квота на база данните на НСИ за социално-демографската структура на страната. Проучването е достъпно .Кампанията „Моята съдба. Моят избор“ може да бъде проследена в социалните профили на Български фонд за жените във  и  в следващите седмици. Следете за публикации с хаштаг #МоятаСъдбаМоятИзбор.", "date": "2019.09.12", "title": "Девет от десет българи категорично подкрепят правото на легален аборт"}
{"url": "https://offnews.bg/kultura/predstoi-nova-sreshta-s-kulminatciata-v-tvorchestvoto-na-jordan-radich-711053.html", "text": "На 25-и септември най-ключовата книга от библиографията на Йордан Радичков ще получи заслужено внимание от гости и жители на столицата. От 18:30 часа в изложбената зала на Столична библиотеката на площад „Славейков“ ще бъде представен романът на автора „Ноев ковчег“, утвърдил се като безспорна кулминация в неговото творчество. Новото издание е по повод 90 години от рождението на Йордан Радичков.За книгата ще говори проф. Маргарита Младенова, която не е чужда на произведенията на Радичков. Освен че през творческия си път като режисьор е работила съвместно с автора, в края на миналата година тя представи и своя прочит върху фрагменти от творчеството му, събрани в спектакъла „Луда трева“.Представянето на „Ноев ковчег“ ще бъде придружено от изложба с илюстрации по текстовете от книгата. Рисунките са дело на Ива Димитрова, която вече има задълбочен артистичен поглед върху творчеството на автора, благодарение на труда си по кориците на Радичковия сборник с разкази „Свирепо настроение“ и неговия роман „Прашка“.„И тъй, нагърбвам се със задачата да продължа по-нататък, като започна отново да сковавам бедния плавателен съд и лека-полека да пълня трюма му. Нямам никакви шансове за успех, но при всеки случай си казвам окуражително : „Хайде, удавнико, на добър час!“ Все пак е по-добре да се удавим в океана, отколкото да се удавим на сушата!“С тези встъпителни думи на „Ноев ковчег“ от 1987 година Йордан Радичков кани читателя на едно изключително литературно пътешествие в дебрите на вселената и човешката душа.В своя „беден плавателен съд“ писателят приютява всичко, което вдъхновява и тревожи неговата душа, за да може то да оцелее след потопа на битието.Там читателят ще намери изключителните истории за един спешен щъркел, за дявола, който обича да се преправя на папуняк, за едно черно куче, което се появява като мираж, за Мао Дзъдун, който плаче пред собствения си портрет, както и единствената история в творчеството на Йордан Радичков, разказваща за една твърде неизвестна легенда около залавянето на Васил Левски, а и за много други малки и големи герои, които съставляват цялото сътворение.С това огромно разнобразие на образи Радичков строи своя Ноев ковчег и успява да разшири дефиницията на онова, което формално до този момент бива приемано като роман. Макар смутена от липсата на главен герой, литературната критика не пести похвалите си за книгата, въпреки своята несигурност относно жанровото определение на творбата и причисляването ѝ в съответната категория.След излизането си “Ноев ковчег“ е определена като голямата книга на Йордан Радичков. И това не е чудно. „Ноев ковчег“ поразява читателя с изключително красивия език, многопластовите истории и тяхната дълбочина, както и особената и всепрощаваща любов към човека и неговия живот.Като че ли целият творчески път на Йордан Радичков е бил предопределен, за да стигне до своята кулминация в тази несравнима с нищо, писано в българската и световна литература, книга.Представянето на „Ноев ковчег“ ще се състои на 25-и септември от 18:30 часа в изложбената зала на Столична библиотека. Изложбата ще може да бъде разгледана до 30 септември.", "date": "2019.09.12", "title": "Предстои нова среща с кулминацията в творчеството на Йордан Радичков"}
{"url": "https://offnews.bg/zdrave/gl-as-d-r-m-bajmakova-botulinoviat-toksin-e-izkliuchitelno-opasen-711057.html", "text": "Заболяването ботулизъм е познато от дълбока древност. При него има засягане на нервната система с нервно-паралитични прояви. „Причинителят е бактерий, който има способността да образува спори – вегетативните форми отделят екзотоксин, който е най-известната отрова. В 1 грам от ботулиновия токсин се съдържат 34 милиарда дози за бели мишки.Изключително опасен токсин, който неслучайно е в арсенала на биологичното оръжие. Проблемът за хората идва от домашно консервирани храни – месни, плодови, зеленчукови, мед, риба, ако тези продукти не са достатъчно добре термично обработени, не са добре измити и почистени. Консумирайки такива продукти, без видими причини, може да се развие болестта.“ – това заяви д-р Магдалена Баймакова главен асистент в Катедра „Инфекциозни болести“ във ВМА-София пред БНР.Хранителният ботулизъм е най-честата форма при консумация на храна, в която попада количество токсин. Симптомите в началото са общи и неспецифични – краткотрайна диария, температура. Проблем, който впоследствие се развива са т.нар. паралитични прояви, най-често на лицето – пада единия клепач, възможно е и двустранно, двойно виждане, нарушения във фокусирането, засягане на говора, промени в гласа, в слюноотделянето. Засяга се раменния пояс, мускулатурата на гръдния кош, постепенно може да се развие парализа на дихателната мускулатура и да се стигне смърт.„Познати са и други форми – т.нар. кърмачески ботулизъм. Категорично на бебетата до 1 г. не трябва да се предлага мед, защото той може да съдържа спори. При тях също симптомите са много неспецифични – забелязва се отпадналост, слабост, дори може да настъпи и внезапна смърт“ – предупреди д-р Баймакова.Специалистът от ВМА определи като трудно лечението на ботулизма. То е свързано с т.нар. имунотерапия с противоботулинов серум, което е единственото ефективно лечение. Оздравителният период е продължителен.Д-р Магдалена Баймакова препоръча да не се неглижира подготовката при консервиране на меса. Да бъдат добре стерилизирани, при отварянето им отново да бъдат термично обработени.", "date": "2019.09.12", "title": "Гл. ас. д-р М. Баймакова: Ботулиновият токсин е изключително опасен, бъдете внимателни при подготовката на домашни консерви"}
{"url": "https://offnews.bg/medii/revoliutcia-v-horizont-smeniha-direktora-otneha-resora-na-silvia-711067.html", "text": "Резки рокади в Програма \"Хоризонт\" на БНР предприе новото ръководство на радиото. Само за ден програмата осъмна с нов директор и с отнет ресор на един от знаковите си журналисти - Силвия Великова, която вече няма да е и водещ на предаване. Старият директор Ивайло Савов е пенсиониран с решение на Управителния съвет. Мотивът е, че Савов е придобил право на пенсия. Неговото място като изпълняващ длъжността директор на \"Хоризонт\" ще заеме досегашният ѝ главен редактор Николай Кръстев. Той ще е на поста до избор на нов директор.Смяната не е неочаквана. За нея новият генерален директор на БНР  обяви, че се очаква, но не сега, а след изборите - около Нова година. Не се посочва защо решението е взето по-рано. По информация на OFFNews Ивайло Савов не е бил съгласен с готвените промени и е пенсиониран по-рано от планираното.Смяната на директора съвпада с друг трус в редакцията на \"Хоризонт\" - на дългогодишния съдебен репортер и водещ Силвия Великова е съобщено, че вече няма да отговаря за съдебния ресор. Новината съобщи Полина Паунова от \"Свободна Европа\", а след това я потвърдиха и наши източници. Съобщено било, че Великова ще бъде командирована в Стара Загора да обучава екипи.По информация на OFFNews тази рокада е отдавна замисляна и не дошла изненадващо. От известно време насам новото ръководство споделяло мнението, че темите често се развиват едностранчиво, а гостите са едни и същи и не предлагат различни гледни точки. Същата критика имало и към предаването на Великова, за която се коментирало, че превърнала радиото в \"протестърска медия\" и това отблъсквало някои слушатели.По този повод и.д. директорът имал пререкания с Великова и с Петър Волгин, добавиха хората, с които OFFNews разговаря. Предаването на Волгин днес завърши с Let It Be.Ръководството на БНР изказва благодарност на Ивайло Савов за дългогодишния му труд в националната медия, се казва в съобщение, изпратено от дирекция \"Протокол\" на БНР.Това е поредната  след идването на Костов. Според източници на OFFNews предстои и смяна на директора на Програма \"Христо Ботев\". С позицията си се разделя и шефът на репортерите Дани Късовска, която сама е взела това решение. Уволнени от радиото няма, подчертават нашите източници.Новините на \"Хоризонт\" са с най-високо доверие сред аудиторията, показват редовно социологическите сондажи. Затова управлението на програмата се смята за лакмус за журналистическата независимост в радиото. Отнемането на ключовия съдебен ресор на Великова идва в момент, в който предстои избор на нов главен прокурор.Единствената причина Великова повече да не води \"Преди всички\" и да не отразява съдебната система като репортер, е, че по длъжностна характеристика е старши редактор в програма \"Хоризонт\", коментира генералният директор на БНР Светослав Костов пред \"Свободна Европа\".", "date": "2019.09.12", "title": "Революция в 'Хоризонт' - смениха директора, отнеха ресора на Силвия Великова"}
{"url": "https://offnews.bg/bojni/shishkoto-ruis-pobesnia-sled-porednata-provokatcia-na-tajsan-fiuri-711066.html", "text": "Световният шампион в тежката категория на професионалния бокс Анди Руис младши остана много афектиран от поредната провокация, която британецът Тайсън Фюри сътвори.По време на окритата си тренировка вчера преди битката си с Ото Валин, Циганския крал се появи с мексиканско знаме и традиционната за държавата маска за борба \"луча либре\".\"Той говори глупости, че представлява Мексико, а дори не е мексиканец. Какво, по дяволите е това? Какъв е Тайсън Фюри? Британец?Той дори не е мексиканец, а носеше мексиканското знаме. Не преминавай границата. Представлявай родината си. Тайсън Фюри, представлявай страната си. Представляай страната, която трябва да представляваш.Той е готин, но не трябва да преминава границата, а да представлява страната си. Той не трябва да представлява държава, с която няма нищо общо\", каза Руис.", "date": "2019.09.12", "title": "Шишкото Руис побесня след поредната провокация на Тайсън Фюри"}
{"url": "https://offnews.bg/zvezdi/madona-ako-niakoj-izpolzva-mobilen-telefon-na-kontcertite-mi-shte-ba-711072.html", "text": "Мадона определи строги правила за феновете си, ако не искат да бъдат изхвърлени от концертите ѝ, информира БГНЕС. „Ако някой използва мобилен телефон на концертите ми, ще бъде изхвърлен от концертната зала“, каза Мадона в изявление по повод 14-ия си студиен албум със символичното име \"Madame X\".Певицата иска да направи на турнетата си възможно най-доброто, затова този път стигна до крайности.„Използването на мобилни телефони, смарт часовници, камери и подобни устройства няма да бъде позволено по време на концертите. Трябва да резервирате мястото си предварително, за да влезете в сградата, а след като билетите ви заради мобилни телефони са анулирани, няма да можете да ги използвате“, се казва в изявлението.Мадона ще ангажира компанията „Yondr“, която ще осигури заключващи се чанти за телефон, които могат да бъдат отключени след концерта.Някои фенове са се съгласили с молбата ѝ, вярвайки, че певицата иска концертът да бъде „почувстван“, а не постоянно да се гледа в телефона.", "date": "2019.09.12", "title": "Мадона: Ако някой използва мобилен телефон на концертите ми, ще бъде изхвърлен от залата"}
{"url": "https://offnews.bg/politika/zelenogorski-napuska-dbg-shte-podkrepia-borislav-ignatov-711074.html", "text": "Зам.-председателят на ДБГ Найден Зеленогорски напуска партията и ще прави нов проект. От една седмица не мога да спя и да ям, шокиран съм от подкрепата за ляв кандидат в столицата. ДБГ подкрепи Мая Манолова за кмет на София. Ще подкрепим кандидата за кмет на София Борислав Игнатов, обяви той. Ще работя за него и смятам, че има възможност да стигне на балотаж, каза Зеленогорски. Вярвам, че проектът ни ще се развие много добре, каза той и подчерта, че идеята под сините знамена не е забравена. Няма да призоваваме никого да напуска ДБГ, ако хората преценят ще дойдат при нас, обясни Зеленогорски. Това е най-добрият начин да убедиш един човек, че в държавата нещо не е наред и има нужда от промяна, коментира той скандала със снимките на приятелката на Игнатов. Зеленогорски е убеден, че това увеличава шансовете в предизборната надпревара. Найден Зеленогорски бе кмет на Плевен от СДС и зам.-председател на синята партия, преди да се включи в ДБГ. Останалите трима членове, които напускат заедно със Зеленогорски, са Виолета Донева, Пеню Пенев и Филип Симеонов. Те казаха, че нямат информация за други заявки за напускане, но смятат, че ще има още напуснали ДБГ. Тези, ходихме на протести как да приемем сега да подкрепим онези, които бяха срещу нас на контрапротестите. Това е продажба на ценности, обясни напускането си Донева. ", "date": "2019.09.12", "title": "Зеленогорски напуска ДБГ, ще подкрепя Борислав Игнатов"}
{"url": "https://offnews.bg/politika/parlamentat-glasuva-sanktcii-za-zloupotreba-s-tcenite-na-rouminga-711070.html", "text": "С промени в Закона за електронните съобщения парламентът гласува санкции за нарушения при прилагане на цените на роуминга в рамките на Европейския съюз. С новите изменения се въвеждат мерки при прилагането на правилата за достъпа до отворен интернет и роуминг в обществени мобилни в границите на ЕС.Предвиждат се глоби от 20 000 лв. до 400 000 лв. при прилагане на вече приетите правила. Доставчиците няма да могат да налагат цени на дребно (без ДДС) за потребители на регулирани съобщения, които надвишават 0.19 евро на минута при повикване и 0.06 евро за SMS-си.За отказ на доставчиците да дават информация за цените на дребно, засягаща националния регулаторен орган, както и на крайните потребител ще се налагат санкции между 500 лв. и 5000 лв.  ", "date": "2019.09.12", "title": "Парламентът гласува санкции за злоупотреба с цените на роуминга"}
{"url": "https://offnews.bg/obshtestvo/kakvo-dovede-do-ekokatastrofata-na-iazovir-pchelina-711073.html", "text": "Язовир Пчелина (Лобуш) на река Струма е в състояние на екокатастрофа. Тонове риба и водни животни са измрели до момента, алармираха от Централна рибно-опазваща организация (ЦРОО).Измирането на рибата започва на 5 септември и към 11 септември количествата измрели видове, изхвърлени на бреговете, са огромни, посочиха пред OFFNews природозащитниците от неправителствената организация. Освен бялата риба, която е по-чувствителна към количествата кислород във водата, има измрели сом и лин, както и жаби, раци и охлюви, които са много по-издръжливи при различни условия на средата.През месец май тази година от ЦРОО подават редица сигнали към РИОСВ-Перник за изпускане на битови и промишлени отпадни води в река Струма. Според Марио Антонов, организатор на ЦРОО, това е и причината, довела до настоящата екокатастрофа.Измерванията показали намалено съдържание на кислород във водата.На 10-и септември, на брифинг, от Басейнова дирекция „Западнобеломорски район“ съобщават, че причините за измирането са от природни и антропогенни (т.е. от човешка намеса). Директорът на дирекцията инж. Радослав Георгиев посочва като природни причини високата температура на водата, пресъхването на притоците и цъфтежа на фитопланктона. Според него температурата е около 30 градуса на повърхността и в дълбочина между 7–10 метра около 24 градуса, което било неблагоприятно за развитието на рибата.Колкото до човешкия фактор, инж. Георгиев съобщава, че има издадени разрешителни за заустване на отпадъчни води в река Струма от промишлени предприятия. Друг проблем според директора е, че извършваните доброволни зарибявания на язовира не са били съгласувани и не са по правилата.Антонов опровергава всички тези твърдения и обвинява РИОСВ и Басейнова дирекция „Западнобеломорски район“ в бездействие, което е довело до екокатастрофата.Според неговите данни температурата на водата, измерена със сонар на организацията на 10.09. между 17 ч. и 18 ч., е 24,7 градуса в повърхностния слой и 21 градуса на дълбочина от 2,5 метра, което по думите му е идеална температура за развитие на рибата.Видеоклипове на доброволци от организацията от 15 август и 10 септември показват, че язовирът прелива с дебит хиляди литри в секунда, което показва, че явно притокът на свежа вода към водоема е достатъчно голям, а по техните наблюдения цъфтежът на фитопланктона тази година е в рамките на нормалното.Марио Антонов подчертава, че зарибяването, извършено от ЦРОО, е съгласувано с Изпълнителна агенция по рибарство и аквакултури и всички необходими документи за произхода и вида на рибата се намират в агенцията. Освен това количеството на пуснатата в язовира риба е 1700 килограма, което за размера на водоема от почти 54 декара и 54 000 000 тона вода е много под капацитета, който може да бъде достигнат. Това също насочва към мисълта, че зарибяването не може да предизвика екокатастрофа в такъв мащаб.Сега, когато екокатастрофата вече е факт, остава въпросът за намесата на държавата по справянето с нея. От ЦРОО четвърти ден събират и изхвърлят измрялата риба, за да предотвратят развитието на гнилостни процеси от най-голямата зона. Според доброволците представители на нито една държавна институция не са отишли на място, нито са предприели мерки за премахване на мъртвите животни.Антонов разпространи до медиите официално писмо, изпратено до министъра на Околната среда и водите Нено Димов с искания за оставките на директорите на РИОСВ-Перник и Басейнова дирекция „Западнобеломорски район“, установяване на предприятията, отговорни за замърсяването и отпускане на субсидия за възстановяването на екосистемата в язовира.Предстои и пресконференция, където от Централната рибно-опазваща организация ще изложат публично всички свои доказателства в подкрепа на горните твърдения.", "date": "2019.09.12", "title": "Какво доведе до екокатастрофата на язовир Пчелина?"}
{"url": "https://offnews.bg/tenis/rafa-nadal-vazhno-e-da-podbirash-poveche-kogato-ostariavash-711062.html", "text": "Испанската суперзвезда в мъжкия тенис Рафаел Надал сподели, че не се чувства възрастен, въпреки че на няколко пъти да отбеляза точно това по време на турнира от Големия шлем US Open.Все пак Матадора призна, че е имал своите съмнения относно това дали ще успее да удължи кариерата на топ ниво толкова дълго време.\"\", каза Надал.Чичото на Матадора - Тони пък е на мнение, че неговият роднина ще подобри рекорда на Роджър Федерер по брой спечелени трофеи в турнирите от \"Големия шлем\".Рафа завоюва своя 19-и трофей в кариерата си от това ниво турнири на US Open и се доближи само на титла от това да изравни постижението на Маестрото, който има 20 отличия от \"Шлема\".\"\", споделя Тони.", "date": "2019.09.12", "title": "Рафа Надал: Важно е да подбираш повече, когато остаряваш"}
{"url": "https://offnews.bg/politika/oshte-edin-kmet-na-gerb-otiva-na-vota-kato-nezavisim-711078.html", "text": "Дългогодишният градоначалник на Ямбол от ГЕРБ Георги Славов обяви в социалните мрежи, че напуска поста си на координатор на партията и ще се яви на кметския вот на 27 октомври като независим кандидат. Вчера ГЕРБ обяви имената на претендентите си в големите градове след заседание на Изпълнителната комисия. За Ямбол е посочен Димитър Иванов.От изявлението на Георги Славов се разбира, че не е наясно с мотивите за подмяната му в последния момент. \"По време на срещата ни в Изпълнителната комисия не бяха представени логични аргументи за това\", е написал Славов. С решението си той се надява да се прекратят догатките за неговата кандидатура и насаждането на слухове в публичното пространство. Досегашният кмет напомня, че е спечелил гласовете на съгражданите си десет години при различните видове избори. Славов е поредният кмет на ГЕРБ, който дава воля на недоволството си от решението на ръководството и се кани да участва в изборите като независим. В Хасково например градоначалникът Добри Беливанов също отпадна от листата на ГЕРБ, на негово място бе посочен Станислав Дечев, а Беливанов ще се кандидатура като независим.", "date": "2019.09.12", "title": "Още един кмет на ГЕРБ отива на вота като независим"}
{"url": "https://offnews.bg/politika/ima-li-kriza-v-ikonomikata-pravitelstvoto-ne-biznesat-da-711075.html", "text": "Правителството и Асоциацията на индустриалния капитал влязоха в задочен спор за състоянието на икономиката.Премиерът Бойко Борисов обяви, че у нас се прави икономика, заводи, хиляди ТИР-ове с продукция напускат България, \"затова и износът ни е най-голям за всички времена\". Днес той обяви, че ще се работи по нов проект за околовръстен път в Икономическата зона между София и Божурище, който да поеме засиления трафик и да отговори на инвеститорския интерес към зоната.„Инвестициите в този регион са огромни, има стотици добре платени работници“, заяви министър-председателят. Той разясни, че околовръстният път ще свърже Божурище с магистралата за Сърбия, \"защото всичко отива на Запад и съответно към западната и източната тангента, „Марица“, „Тракия“, за Азия и морето“.  Министърът на икономиката Емил Караниколов пък се позова на статистиката, от която било видно, че за първата половина на годината износът на страната е в размер на 27 млрд. лв. \"Не може да не отчетем, че на световен мащаб има икономическо забавяне на ръста. Има различни търговски отношения между големите сили и те наистина влияят, но към момента нямам информация това да се случва към България\", бе категоричен Караниколов.Председателят на Асоциацията на индустриалния капитал Васил Велев обаче обяви пред БНР, че индустрията е в криза:„И в машиностроенето, и в електротехниката, и в текстил и облекло, в производството на мебели, на метали имаме спад в продажбите и то от месеци. Очакваме за цялото трето тримесечие спад на индустриалното производство в страната“, бе категоричен той.Според него има два начина на поведение – да се правим, че нищо не се случва, за да не се свива допълнително потреблението и оттам да не се усилва допълнително кризата, другото – да се каже честно на хората да бъдат по-разумни.На въпрос дали ще се стигне до рецесия в България Велев отговаря: „Когато индустрията тръгне надолу, икономиката е инертна, процесите се развиват бавно“. Според него големият харч за изтребители може да отдалечи страната от ERM II поради голям дефицит, ако не се вземат своевременно мерки.", "date": "2019.09.12", "title": "Има ли криза в икономиката? Правителството - не, бизнесът - да"}
{"url": "https://offnews.bg/politika/bsp-sofia-si-podredi-listata-za-savetnitci-samo-1-ot-segashnite-ne-e-711040.html", "text": "Делегатите на петото заседание на XIII конференция на Софийската градска организация на БСП подредиха листата с кандидати за общински съветници късно снощи. Таен вот определи местата на номинираните от районните конференции. Получилите еднакъв брой гласове се явиха на балотаж и с явно гласуване на делегатите беше определено крайното им класиране.Осем от местата в листата бяха определени за коалиционните партньори и гражданска квота - 11-то, 16-то, 21-во, 31-во, 40-то, 45-то, 50-то и 55-то.В първата десетка попаднаха шестима от общо седемте настоящи общински съветници. Водачът на листата Калоян Паргов, който в сегашния мандат е председател на групата на БСП в СОС, беше избран отделно и с явно гласуване и получи абсолютно мнозинство от 177 гласа. Вотът за него беше веднага след като делегатите гласуваха да подкрепят издигнатата от Инициативен комитет за кандидат за кмет на София Мая Манолова. Тя получи подкрепа от 175 от делегатите, а двама се въздържаха.Настоящият заместник-председател на СОС от БСП Милка Христова получи второто място в листата със 155 гласа. Трети е заместник-председателят на Комисията по финанси и бюджет в СОС Иван Таков със 132 гласа. Владимир Данев е на 5-то място със 114, Альоша Даков е 8-ми със 102, а Николай Николов е 9-ти с 97. Борис Цветков се нареди на 19-то място, след като събра 76 гласа при тайния вот.Шестото място в листата с кандидати на БСП за общински съветници беше отредено на юриста Диана Тонова - бивш областен управител на София.Листата с кандидати на БСП за общински съветници:1. Калоян Драгомиров Паргов 2. Милка Христова Христова3. Иван Янчов Таков 4. Иван Максимов Пешев 5. Владимир Димитров Данев 6. Диана Нинова Тонова 7. Михаил Иванов Ставрев 8. Альоша Маков Даков 9. Николай Милчев Николов 10. Васко Любомиров Тодоров 11. -12. Иван Митьов Виделов 13. Албена Александрова Кръстева 14. Николай Вельов Велчев 15. Даниел Сергеев Тунчев 16. -17. Петко Емилов Димитров 18. Орлин Георгиев Ваташки 19. Борис Цветков Цветков 20. Евгений Николаевич Белий 21. - 22. Любка Георгиева Костова 23. Гергана Сашова Алексова 24. Пламен Стоилов Фердов 25. Николай Йорданов Белалов 26. Любомир Симеонов Черногорски 27. Райна Николаева Душкова 28. Цецка Димитрова Кочкова 29. Борислав Янков Борисов 30. Ленко Николов Петканин 31. - 32. Елеонора Георгиева Петрова 33. Мариана Неделчова Божкова 34. Александър Спасов Грозданов 35. Йордан Йорданов Христов 36. Миглена Китанова Иванова 37. Анатолий Христов Станкулов 38. Виолиона Николаева Стефанова 39. Ивайло Илиянов Павлов 40. - 41. Юлиян Асенов Генов 42. Атанас Нанов Минев 43. Явор Николов Димитров 44. Поля Тодорова Христова 45. - 46. Пламен Веселинов Пувков 47. Борислав Райчев Борисов 48. Валентина Василева Узунова 49. Мария Стоилова Димитрова 50. - 51. Кристина Любомирова Иванова 52. Тони Владов Попов 53. Димитър Пламенов Петров 54. Даниела Тодорова Гълъбова 55. -56. Елмира Иванова Котева 57. Радина Стойнова Гечева 58. Александър Любомиров Кьосевски 59. Марина Спасова Богданова 60. Станка Йорданова Калева 61. Стоян Рачев Ралев", "date": "2019.09.12", "title": "БСП-София си подреди листата за съветници, само 1 от сегашните не е в топ 10"}
{"url": "https://offnews.bg/politika/dps-pokani-kmeta-na-chorlu-v-evroparlamenta-711042.html", "text": "Кметът на турския град Чорлу Ахмет Саръкурт посети Европейския парламент по покана на ДПС. Евродепутатите от Движението бяха домакини и на водената от Саръкурт делегация, в която участва и отговорникът на ДПС за район „Тракия“, Гюнер Четин, който по настоящем е и заместник кмет на Чорлу, съобщиха от партията. По време на визитата бяха срещи с координатора за Брюксел на Републиканска народна партия - г-жа Кадер Севинч, с представители на Комитета на регионите, на Европейската служба за Външна дейност и на Европейската Комисия с ресор Турция, както и с постоянния представител на Република Турция за ЕС. Осъществени бяха и срещи с евродепутата Енгин Ероглу от немската делегация в група „Обнови Европа“, със заместник кмета на брюкселската община „Скаарбеек“ и с представители на медиите в Брюксел. \"Искаме община Чорлу да се развива като европейски град. Представителите на ДПС в Европейския парламент ще допринесат за културното, социално и икономическо развитие на града ни в тази насока\", подчерта кметът на общината, който е и син на български изселник от Ябланово, област Сливен. ", "date": "2019.09.12", "title": "ДПС покани кмета на Чорлу в Европарламента"}
{"url": "https://offnews.bg/medii/bnr-varna-silvia-v-efir-sled-kato-vsichki-otkazaha-da-vodiat-vmesto-n-711102.html", "text": "След огромния скандал, който сътвори, ръководството на БНР върна съдебния ресор на Силвия Великова и от следващата седмица тя отново ще води сутрешния блок.Новината съобщи самата Великова в личния си Facebook профил.\"Около осем часа тази вечер получих обаждане от генералния директор на БНР, който ме уведоми,че съм върната в съдебния ресор, но ще има втори човек, който да осигурява плурализма в него!!! От следващата седмица ще водя отново сутрешния блок\" - написа Силвия Великова.Тя благодари на всички, които са я подкрепили, но отбеляза, че \"развръзката изглежда успех, но за съжление - дори и в личен план, не е повод за ликуване\".Само за ден ръководството на БНР  - програма \"Хоризонт\" днес осъмна с нов директор и с отнет съдебен ресор на Силвия Великова. На журналистката беше съобщено също така, че Новото ръководство на \"Хоризонт\" е молело всички водещи да заемат мястото на Силвия утре в сутрешния блок, всички обаче са отказали.Междувременно журналисти от всички медии започнаха да се организират за протест и други форми на солидарност към Силвия Великова.Тази вечер пък стана ясно, че за . Официалното обяснение е профилактика на предавателите. Редовно се случва да има профилактика, но винаги има подсигурени резервни мощности, коментираха журналисти от БНР. Те разкриха, че съобщението за профилактика им е пратено в късния следобед, когато се разбра, че недоволството от отстраняването на Силвия Великова от ефир и забраната й да води съдебния ресор е ескалирало. Тогава изрично им е било казано да подготвят новина за \"планираното спиране по технически причини\", но да не я пускат до второ нареждане.", "date": "2019.09.12", "title": "БНР върна Силвия в ефир, след като всички отказаха да водят вместо нея"}
{"url": "https://offnews.bg/kultura/cinelibri-2019-gala-vecheri-na-kulturi-ot-tcial-sviat-711044.html", "text": "Кино-литературният фестивал традиционно организира галасъбития в знак на уважение към културното многообразие и установяването на интернационални партньорства. Вярно на тази кауза, петото издание на CineLibri ще поднесе на публиката специално подбрани филмови адаптации и литературни творби, представляващи културите на Испания, Португалия, Швеция, Израел, Германия, Франция, Унгария, Бразилия, Ирландия, Япония и Италия. Събитията ще се състоят в присъствието на посланици и културни аташета на съответните държави, а част от творбите ще бъдат представени лично от техните режисьори, киносценаристи, писатели и продуценти!Още на 6 октомври у нас пристигат продуцентът Рик Дъгдейл и уважаваният шведски режисьор Даниел Алфредсон, известен с екранизациите си по книги от поредицата „Милениум” на Стиг Ларшон. Те ще открият премиерата на филма , организирана в рамките на Шведската седмица в София. Бен Кингсли изпълнява главна роля в този зашеметяващ трилър за вина и отмъщение, вдъхновен от сборника с разкази и новели Intrigo на Хокан Несер, един от знаковите криминални автори на Швеция. Събитието ще се проведе в кино Люмиер Лидл от 17:30 ч.На 7 октомври от 20:00 ч. в Дома на киното ще се състои испанска галавечер с прожекция на филма  в присъствието на автора на книгата „Слабостта на болшевика” Лоренцо Силва, който е и сценарист на екранизацията. Романът е обсебващ микс от съспенс и трагикомедия, номиниран е за една от най-престижните литературни награди в Испания и има статут на безспорна класика. Филмът пресъздава едно необичайно приятелство, зародило се при още по-необичайни обстоятелства, и прераснало в силно емоционална и драматична връзка. Събитието се осъществява в сътрудничество с Посолството на Испания в София и Институт Сервантес.Специален гост на Португалската галавечер, насрочена за 11 октомври, е Рита Азеведо Гомес. Тя ще представи своя филм  – зрелищна историческа драма, която е част от конкурсната програма и ще се бори за наградата за най-добра екранизация. Вдъхновен от цикъла с психологически новели „Три жени“ на Роберт Музил, филмът опиянява с уникален кинематографичен заряд. Партньор на събитието е Институт Камойнш София.Специален гост на CineLibri 2019 е изтъкнатият писател А. Б. Йехошуа, спряган като „израелския Фокнър”. Той пристига в София за българската премиера на романа , която ще се състои на 17 октомври от 19:00 ч. в Дома на киното и ще бъде съпроводена с прожекция на едноименната екранизация, спечелила възторзите на критиката. Събитието се реализира с Посолството на Израел.Зрителите ще могат да се насладят и на темпераментна бразилска галавечер с прожекция на , основан на едноименната приказна сага на Марта Баталя. Филмът се отличава с виртуозна режисура и операторско майсторство и неслучайно се увенча с Награда в категория „Особен поглед” от филмовия фестивал в Кан 2019.Специално внимание заслужава и италианската галавечер, чийто фокус е филмът „5 е съвършеното число”, създаден въз основа на култовия комикс на Игор Тувери. Тук звездите на италианското кино Тони Сервило и Валерия Голино си партнират блестящо, а авторът на книгата застава зад камерата за първи път. Специален гост на галасъбитието, което се организира съвместно с Италианския културен институт, е италианската звезда в журито Лоредана Каната.Японската галавечер включва прожекция на по романа на Дуриан Сукегава. Копродукция на Япония, Франция и Германия, филмът на Наоми Кавасе е ювелирно красив и вълнуващ, има множество награди и номинация в категория „Особен поглед” от кинофестивала в Кан 2015. Събитието ще се състои на 18 октомври от 19:00 ч. в Сити Марк Арт Център в рамките на 30-ите Дни на японската култура в България.Ирландската галавечер ще припомни филма на Нийл Джордан по едноименния роман на Патрик Маккейб. Книгата става бестселър №1 в Ирландия през 1998 г., оглавява класациите за продажби месеци наред и е номинирана за наградата „Ман Букър”. Унгарската галавечер ще бъде съпроводена с прожекция на по романа „Гласът на Бога” на полския писател фантаст и визионер Станислав Лем. Не по-малко интересна е и галавечерта, посветена на Германия – ще видим екранизация на златния бестселър на Даниел Келман , с която отбелязваме 250 години от рождението на Александър фон Хумболт.На 11 октомври от 19:00 ч. във Френския културен институт е официалната премиера на на режисьора Гийом Никлу, която ще стане повод за дискусия върху творчеството на Мишел Уелбек, една от звездите във филма! Готвим и вечер, посветена на „мистерията” Карл Лагерфелд - една от най-значимите и харизматични фигури в световната мoдна индустрия.Билети за всички прожекции и съпътстващи срещи зрителите ще могат да закупят от съответните кинозали и артпространства, както и онлайн от официалната страница на фестивала: .", "date": "2019.09.12", "title": "Cinelibri 2019: Гала вечери на култури от цял свят"}
{"url": "https://offnews.bg/politika/slavcho-atanasov-grupata-na-obedineni-patrioti-niama-da-se-razpadne-711045.html", "text": "Няма как да се разпадне парламентарната група на „Обединени патриоти”.Това каза депутатът от НФСБ Славчо Атанасов, като уточни, че изразява мнението на юристи, на партията му и на ВМРО, по бТВ. Преди дни „Атака” поиска „Обединени патриоти” да се заличи, защото партията на Волен Сидеров напусна групата.Нека оставим този юридически спор да се реши от органите. Най-сложното нещо в политиката е коалицията, не помня коалиция, която да няма вътрешни търкания. Въпросът е до каква степен тези търкания могат да стигнат до една нетърпимост да се работи”, заяви народният представител.По думите му, изборите са най-голямото изпитание за една коалиция. „Там се видя, че колегите от „Атака” атакуваха собствените си коалиционни партньори, дори се стигна до неприятни атаки, оспорващи мъжествеността на Ангел Джамбазки, което беше изключително некоректно”, коментира още той.Атанасов посочи, че е невъзможно всички народните представители от „Обединени патриоти” да станат независими депутати. Той каза още, че съвсем скоро ще бъде излъчен нов зам.-председател на Народното събрание от тяхната коалиция на мястото на Явор Нотев от „Атака”.На тези евроизбори трябваше да се явим заедно. Това бяха „нарисувани” за нас избори и щяхме да имаме поне още един евродепутат. Грешка беше решението да се явим отделно, но ВМРО спечели от това”, заяви Атанасов.Депутатът беше категоричен няма да има разпад на голямата коалиция между ГЕРБ и „Обединени патриоти”. Той допълни, че не очаква конфронтации с управляващата партия заради местните избори. Славчо Атанасов е кандидат за кмет на Пловдив. ", "date": "2019.09.12", "title": "Славчо Атанасов: Групата на Обединени патриоти няма да се разпадне"}
{"url": "https://offnews.bg/futbol/botev-pd-hvarlia-nedelev-sreshtu-tcska-711037.html", "text": "Звездата на Ботев (Пловдив) Тодор Неделев е напълно готов и ще играе пълноценно в предстоящия сблъсък с ЦСКА в Коматево, зарадва пловдивските фенове “Меридиан Мач”.Той пропусна дербито с Локомотив, както и мачовете на националния отбор с Англия и Ейре поради контузия, но вече е напълно възстановен и готов да покаже най-доброто от себе си. Неделев е тренирал във вторник на пълни обороти и с топка, а след заниманието не е имал оплаквания или болки. Състоянието му даде повод за оптимизъм на треньорския щаб и лично на Желко Петрович.Неделев имаше проблеми с менискуса, а травмата му е напът да се превърне в хронична.Заради сгъстения цикъл националът отказва операция, която би го оставила извън игра между 3 седмици и 3 месеца. Засега Тошко почива по ден или два след мачовете, а понякога се налага да му бият и болкоуспокояващи инжекции, за да е пълноценен на терена.Въпреки това той е много внимателен, за да не се стигне до скъсване на менискуса, което би довело до по-тежка травма и по-продължително възстановяване.Все още под въпрос за мача с ЦСКА са Димитър Пиргов и Антонио Вутов, които минаха фитнес тестове след вечерната тренировка вчера.", "date": "2019.09.12", "title": "Ботев Пд хвърля Неделев срещу ЦСКА"}
{"url": "https://offnews.bg/obshtestvo/emilian-gebrev-razsledvaneto-za-shpionazh-razkri-podrobnosti-okolo-mo-711043.html", "text": "Оръжейният търговец Емилиян Гебрев обяви, че разследването за шпионаж срещи Николай Малинов, в което бе замесено и неговото име, разкрива подробности за опита за покушение срещу него.Според изнесената от прокуратурата информация една от целите на участниците в шпионския скандал е била определени предприятия да не попадат в „български ръце”, а това „съвпада с периода, когато заявих намерението си за законно да придобия „Дунарит”, заяви Гебрев в предаването на  „Тази сутрин”.„Кои са другите фирми, които искат да придобият „Дунарит”? Всичките са чуждестранни фирми\", заяви бизнесменът, който отбеляза, че много от тях вече ги „няма в правния свят” и дори не може да им се платят парите по делата, които са завели за предприятието.Гебрев разкри, че се е обърнал към главния прокурор Цацаров, за да се поднови разследването по опита за покушение срещу него и сина му, но вече година няма отговор.„С Малофеев, Решетников и Малинов от рождението си досега не съм се срещал. С господин Цветан Василев и КТБ нямам никакъв бизнес”, каза Гебрев. Той добави, че се е срещал с банкера „ 3-4 пъти за по няколко минути”, но не са имали общ бизнес.Гебрев заяви, че всичко, случващо се около него, е натиск и репресия, за да се пречи на бизнеса му. Като пример посочи, че съдът е наредил да се впише увеличаване на капитала на „Дунарит”, но Търговският регистър още не го е направил.Като натиск бизнесменът определя и разследването за пране на пари, което се води срещу него.„Става въпрос за пари, които са дадени през 2005 г., как тогава Агенцията по приватизация не е разбрала, че не са чисти?”, отбелязва бизнесменът.", "date": "2019.09.12", "title": "Емилиян Гебрев: Разследването за шпионаж разкри подробности около моето отравяне"}
{"url": "https://offnews.bg/obshtestvo/sofijskiat-universitet-startira-nova-magistarska-programa-po-autsorsin-711076.html", "text": "Софийският университет „Св. Кл. Охридски\" и Българската аутсорсинг асоциация (БАА) стартират съвместна магистърска програма „Аутсорсинг проекти и компании\", която ще започне тази есен, съобщиха от браншовата организация.Новата програма ще е двусеместриална, с редовна форма на обучение. Тя ще е основно с практическа насоченост и има за цел изграждането на умения и компетентности за решаване на реални бизнес задачи в различни области на аутсорсинга и офшоринга.Курсовете ще се водят от специалисти с голям опит в академичната сфера, както и от представители на компаниите, членуващи в Българската аутсорсинг асоциация. Занятията ще се провеждат между 18:00 и 21:00ч. и през уикенда, за да бъдат в удобна за работещи студенти.„Аутсорсинг секторът формира 2,4% от работния пазар в България. В него са заети повече от 67 300 души, като към 2021 г. броят им се очаква да превиши 79 хил. души. Едновременно с това ние сме сред най-желаните работодатели сред младите хора. Затова и Софийският университет е наш естествен партньор в подготвянето на кадри за нашата индустрия\", каза Ивайло Славов, председател на УС на БАА, като добавя, че доброто сътрудничество на бизнеса и академичната общност е правилната стъпка към задържането на младите хора и развитието им в България.Стартиращата през есента програма ще е към Стопанския факултет на СУ, като към кандидатстващите студенти няма да има изискване за завършена икономическа специалност.", "date": "2019.09.12", "title": "Софийският университет стартира нова магистърска програма по аутсорсинг"}
{"url": "https://offnews.bg/obshtestvo/puskat-toplata-voda-v-pernik-do-dovechera-711049.html", "text": "Топлата вода в Перник ще бъде пусната до края на днешния ден.Подаването бе спряно преди седмица, след като РИОСВ постави пломби на генераторите заради сигнали, че ТЕЦ-ът в Перник гори незаконно боклук и трови въздуха. Очаква се генераторите да заработят до 20-22 ч днес.Вчера Регионалната инспекция по околната среда и водите вдигна забраната за работа на парогенератори 4 и 5 на „Топлофикация Перник“, за да могат жителите да имат топла вода.На 11 септември Административният съд в Перник разреши на топлофикацията да работи. Екоинспекцията може да обжалва това решение в 7-дневен срок.", "date": "2019.09.12", "title": "Пускат топлата вода в Перник до довечера"}
{"url": "https://offnews.bg/futbol/selektcionerat-na-anglia-e-pritesnen-ot-novi-rasistki-ataki-pri-gostuv-711064.html", "text": "Селекционерът на английския национален отбор по футбол Гарет Саутгейт изрази опасения от нови расистки прояви срещу футболистите на \"трите лъва\" при гостуването на България през октомври.Припомняме, че едно от остриетата на британците Рахийм Стърлинг бе обиден на расистка основа от български привърженик на \"Уембли\" по време на евроквалификацията между двата отбора миналата събота (4:0).Бързоногият футболист бе дискриминиран и при гостуването на Черна гора, а Саутгейт се опасява, че това ще повтори и при гостуването в София на 14 октомври.\"Да, това е проблем. Но ние сме подготвени. Ще дискутираме с играчите, преди да отидем в София, защото сме наясно, че там е имало подобни прояви преди и ще направим всичко да сме подготвени за това, което може да се случи и как искаме да реагираме. Като се съберем на лагер през октомври, ще обърнем внимание на тези неща\", каза Саутгейт.Последното гостуване на Англия в България през септември 2011 година бе белязано от расистки атаки по адрес на Ашли Йънг, Тио Уолкът и Ашли Коул.", "date": "2019.09.12", "title": "Селекционерът на Англия е притеснен от нови расистки атаки при гостуването в София"}
{"url": "https://offnews.bg/politika/hristo-prodanov-anonsite-na-maia-manolova-v-publichnoto-prostranstvo-711041.html", "text": "Ако Манолова спечели, печелят всички софиянци, на които им е омръзнал порочният модел на управление - преди чрез Борисов, сега чрез Фандъкова като лице. Това заяви зам.-председателят на ПГ на \"БСП за България\" Христо Проданов пред БНТ.Нашата основна цел е да сменим модела. За кандидат за кмет на София се спряхме на надпартийна кандидатура, която да обедини недоволните от този модел на управление, които стават повече и повече”, коментира той. Проданов подчерта, че освен политически партии, доста неправителствени организации и сдружения, които са работили успешно с Манолова като омбудсман, също подкрепят нейната кандидатура.Подкрепата, която ние сме дали, е при условие, че основните параметри в нейната програма съвпадат с нашите. Не можем да направим компромиси с политиките, защото в миналото БСП е правела такива компромиси и е плащала тежка цена, каза той. Христо Проданов подчерта, че левицата е направила своите изводи. „Анонсите, които досега е направила Мая Манолова в публичното пространство, съвпадат с голяма част от тезите в нашата програма”, допълни социалистът. Проданов сподели, че очаква мръсна и компроматна кампания, виждайки какво се случва в публичното пространство. „Много от общините са превърнати във феодални владения и хората живеят в страх. Промяната на този модел е средство, с което да се постигне основната цел – да се промени животът на хората. Очакваме тежка битка и ще я проведем”, заяви той.", "date": "2019.09.12", "title": "Христо Проданов: Анонсите на Мая Манолова в публичното пространство съвпадат с тезите в програмата ни"}
{"url": "https://offnews.bg/obshtestvo/toplata-esen-prodalzhava-do-nedelia-711015.html", "text": "Слънце и малко облаци, топъл септемврийски ден и днес. Максималните температури ще са между 25 и 30 градуса, в София около 25°, според прогнозата на НИМХ. Над планините ще преобладава слънчево време, главно в следобедни часове с временни увеличения на облачността. Почти без валеж. Ще духа умерен североизточен вятър. Максимална температура на височина 1200 метра ще са около 19°, а на 2000 метра – около 12 градуса. Край морето ще духа умерен североизточен вятър и ще вдига вълни от 3 бала. На брега термометрите ще се качат до 26-27 градуса, а във водата до 25°. Времето няма да се промени до събота вечер, а през нощта срещу неделя ще нахлуе студен въздух. От понеделник обаче пак ще има затопляне. ", "date": "2019.09.12", "title": "Топлата есен продължава до неделя"}
{"url": "https://offnews.bg/futbol/seriozen-interes-ot-shvejtcaria-kam-as-na-levski-711038.html", "text": "Една от големите звезди на Левски Паулиньо продължава да е обект на засилен интерес от чужбина. Швейцарският участник в групите на Лига Европа Лугано ще направи офанзива за привличането му през зимния трансферен прозорец, твърди вестник \"Тема Спорт\".Интересното е, че от този клуб искаха бразилеца и през лятото. Тогава обаче до сделка не се стигна, а една от причините е, че малко преди това беше продаден друг от големите асове на отбора - Давиде Мариани. Швейцарецът дойде на \"Герена\" именно от Лугано.Той и Паулиньо имат едни и същи мениджъри, които спомогнаха за идването им на \"Герена\". Въпросната агенция обаче поддържа добри отношения и с Лугано, така че интересът към южноамериканеца от този клуб не е случаен.За да го купят обаче, от Лугано трябва да извадят сериозна сума. Преди време се говореше, че бившият собственик на Левски Спас Русев е отказал оферта от 4 млн. евро от друг швейцарски клуб - Базел, за Паулиньо. Сега той е най-висококотираният играч на \"Герена\".", "date": "2019.09.12", "title": "Сериозен интерес от Швейцария към ас на Левски"}
{"url": "https://offnews.bg/kultura/kino-v-parka-na-voennata-akademia-zapochva-dnes-711046.html", "text": "От днес до 15-и септември във Военната академия в София под открито небе за четвърта поредна година ще се проведе инициативата „Кино в парка“.„В началото на есента, когато вечерите са още топли, а залезите - омайни, под все още зелени корони на дърветата ще има кино на открито“ - така звучи поканата на София филм фест, които са инициатори.Началният час на прожекциите е 20:30 ч. Билети ще се продават онлайн и на място - 90 минути преди началото на прожекциите. Цената им е 10 лева.Тази вечер е прожекцията на филма \"Щастливия Лазаро\".", "date": "2019.09.12", "title": "Кино в парка на Военната академия започва днес"}
{"url": "https://offnews.bg/obshtestvo/12-chasa-bez-voda-v-chast-ot-mladost-4-dnes-710976.html", "text": "„Софийска вода” временно ще прекъсне водоснабдяването в част от жк. „Младост“ 4 днес, съобщиха от дружеството. Причината е подмяна на сградно водопроводно отклонение на бул. „Александър Малинов“, а вода в жк. „Младост“4 няма да има от 10:00 до 22:00 часа в района на ул. „Бизнес парк София“ №3 и №5, ул. „Околовръстен път“ от №253 до ул. „Бизнес парк” София. С понижено налягане на водата ще бъдат високите етажи в района на ул. „Самара“, ул. „проф. Александър Танев“, ул. „Околовръстен път“ бул. „Александър Малинов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Бизнес парк София“ №3- срещу кино „Арена“. ", "date": "2019.09.12", "title": "12 часа без вода в част от Младост 4 днес"}
{"url": "https://offnews.bg/volejbol/volejbolistite-ni-triabva-da-tarsiat-vdahnovenie-i-samochuvstvie-na-ev-711051.html", "text": "След провалената олимпийска квалификация във Варна, волейболистите ни ще се опитат да вдигнат глави и да повярват в себе си преди следващата пресявка за Токио 2020 в Германия в началото на следващата година.Това може да се случи при евентуално добро представяне на европейското първенство, което започва днес и ще продължи до 29 септември. За първи път то ще се проведе в 4 различни страни (Франция, Белгия, Холандия и Словения).Нашите излизат срещу Гърция в 15:15 часа в Монпелие, където са мачовете от Група А. Южната ни съседка не е участвала на шампионат на Стария континент от вече далечната 2009 година.Турнирът пък се може да се окаже последният шанс на селекционера Силвано Пранди да се задържи начело на тима ни.Качествата на наричания Професора треньор са безспорни. Пранди е и човекът, под чието ръководство България спечели последния си медал от голямо първенство - бронз от Евро 2009 в Турция.Тогава обаче специалистът имаше на разположение цял набор от класни волейболисти, докато сега изборът е значително ограничен и до голяма степен всичко лежи на раменете на звездата ни Цветан Соколов.Сипвано показа твърда ръка още преди квалификацията във Варна като се лиши от опитните, но с особен характер близнаци Валентин и Георги Братоеви, както и от Николай Николов, за когото важи същото. За европейското първенство Пранди отново реши да не вика тримата, облягайки се на резултата от квалификацията.Розалин Пенчев също отпада от сметките на специалиста. Контузия лиши бъдещия волейболист на Белогорие (Белгород). Първият преглед преди седмица показа разтежение на коремния мускул, а при повторния в понеделник, показа, че е почти заздравяло всичко, но щабът на отбора реши да не рискува.Срещу Гърция, Румъния и Португалия едва ли ще си проличи дали и този път италианецът е бил прав. Това ще се види в гросмайсторските ни мачове в потока срещу Италия и Франция на 16 и 17 септември.Каквото и да се случи в тях, България със сигурност ще прескочи групата в Монпелие. Въпросът е дали ще успее да влезе в голямата четворка на първенството - нещо, което ни убягна на форума преди две години под ръководството на Пламен Константинов.Защото всичко различно от полуфинал на това европейско първенство, трябва да се тълкува като провал.", "date": "2019.09.12", "title": "Волейболистите ни трябва да търсят вдъхновение и самочувствие на европейското"}
{"url": "https://offnews.bg/temida/asns-reshava-dali-da-pusne-sobstvenika-na-tad-grup-ot-aresta-711035.html", "text": "Апелативният специализиран наказателен съд ще решава днес дали да пусне от ареста собственикът на “ТАД груп” Иван Тодоров. Той е в килията заради обвинения в подбудителство за кибертероризъм. С обвинения са и търговският директор на фирмата - Георги Янков, както и Кристиян Бойков - той бе подведен под отговорност за хакерската атака срещу НАП.Още през юли - Янков и Бойков бяха освободени от ареста срещу парична гаранция от 20 000 лева. Тодоров първоначално също бе с мярка парична гаранция от 100 000 лв., но след обжалване от спецпрокуратурата магистратите го върнаха в ареста. Според адвокатите на Тодоров няма доказателства, че той е поръчал източването на данните на 5 млн. българи от Националната агенция за приходите. ", "date": "2019.09.12", "title": "АСнС решава дали да пусне собственика на ТАД груп от ареста"}
{"url": "https://offnews.bg/politika/protest-na-boetc-liderat-j-obiavi-parvi-stapki-za-grazhdanska-revoliu-711034.html", "text": "Протест рещу единствения кандидат за нов главен прокурор Иван Гешев и за сваляне на правителството ще се проведе днес пред съдебните палати в София и страната, организатор е гражданско сдружение БОЕЦ. е, когато някакви скрити сили се опитват да свалят законното правителство в една държава.БОЕЦ открито, публично и последователно искаме да отстраним мафията от властта, като първите стъпки в тази битка в момента считаме, че са оттегляне на кандидатурата на Гешев - кандидата на мафията за главен прокурор и сваляне под граждански натиск на мафиотското и нелегитимно правителство на Пеевски и Борисов. Това се нарича - Гражданска Революция!, обяви във фейсбук лидерът на сдружението Георги Георгиев. Началният час на недоволството днес е 15 ч., а призивът на организаторите е за блокада на храмовете на темида. Получен е сигнал за готвена ескалация на напрежението, когато е възможно протестите в столицата да прераснат и в по-сериозен конфликт, заяви вчера в парламента министърът на вътрешните работи Младен Маринов. Преди два дни, когато  \"Марш за право и свобода\" срещу Гешев, Георгиев пусна пост в социалната мрежа до \"всички бойци, приятели и съмишленици\", в който предупреждава, че \"предстоят арести и жестоки репресии. Способни са и на убийства\". В текста пище още: Сред исканията на протеста е и приемане на закон за лустрацията.Той е подкрепен във фейсбук и от Десислава Иванчева, която е кандидат за кмет на София, други кандидати, партии и организации не са призовали официално поддръжниците си да се включат в протеста. ", "date": "2019.09.12", "title": "Протест на БОЕЦ, лидерът й обяви първи стъпки за гражданска революция"}
{"url": "https://offnews.bg/futbol/zatvariat-vasil-levski-za-macha-s-anglia-zaradi-nova-proiava-na-711036.html", "text": "България е пред угрозата да приеме Англия на 14 октомври от 21:45 часа пред празни трибуни. Причината за това е проявата на расизъм от страна на български фен на „Уембли“ при загубата с 0:4 от „трите лъва“, алармира \"Тема Спорт\". В последната минута на двубоя той изкрещял от трибуните обидна реплика към Рахийм Стърлинг, която била чута от стюард. Нашенецът бил изведен от стадиона и откаран в полицейски участък, а по-късно освободен.На националния ни отбор в момента са наложени две наказания за расова дискриминация. 3000 места от сектор „Б“ на стадион „Васил Левски“ ще бъдат затворени за домакинството срещу Чехия на 17 ноември, а 5000 места трябва да останат блокирани за срещата с Англия. Това са следствията на расистки по време на мачовете с Чехия и Косово.Заради новата проява на нетърпимост към представители на други раси, УЕФА има пълното право да нареди провеждането на европейската квалификация срещу Англия да се играе на празен стадион.Такова решение ще е сериозен удар не само за БФС и националния отбор, но и за феновете. Мачът с англичаните е чакан с голям интерес, тъй като запалянковците ще могат да видят част на живо от звездите на световния футбол.Цялата ситуация на „Уембли“ е достигнала до длъжностните лица на европейската футболна централа, които са описали инцидента в своите доклади. От английската Футболна асоциация признават, че очакват справедливо решение от компетентните органи на УЕФА.Два други мача на „трите лъва“ вече бяха белязани расизъм. Дани Роуз и Рахим Стърлинг станаха жертва на обиди, а преди срещата с България всички въпроси към Маркъс Рашфорд на официалната пресконференция бяха свързани с расовата дискриминация.През това лято българският футбол вече два пъти пострада заради расистки скандали. Локомотив (Пловдив) и Левски са наказани с частично затваряне на трибуни заради мачовете си съответно със Страсбург и Ружомберок.", "date": "2019.09.12", "title": "Затварят “Васил Левски” за мача с Англия заради нова проява на расизъм?"}
{"url": "https://offnews.bg/zdrave/meditcinskite-sestri-posreshtnaha-deputatite-s-listovki-711050.html", "text": "Медицинските специалисти, които опънаха палатка пред парламента в знак на протест срещу условията на труд и заплащане, посрещаха тази сутрин с листовки пристигащите на работа депутати. Въпросите, на които искаха да им отговорят народните представители, са по горещите теми на здравеопазването. Сред малкото, които обърнаха внимание на протестиращите, беше депутатът от ПГ на ГЕРБ Тома Биков. Той призова за повече диалогичност: „Надявам се да не участвате в предизборната кампания. Нямам експертиза във вашата сфера и трудно ще мога да ви бъда полезен, но имаме достатъчно диалогични колеги“.Анна Славова от ПГ на Коалиция \"БСП за България\", член на Комисията по здравеопазване заяви, че законопроектът за съсловните организации, който предложиха протестиращите заедно с бившия омбудсман Мая Манолова, е подписан и внесен за обсъждане.„Никой не е потърсил диалог с нас, заяви за OFFNews организаторката на протестите Мая Илиева. – На срещите, които проведохме, ние сме казали всичко. Беше ни обещано, че ще бъде пусната проверка на всички частни болници. Всичко е само на думи. (б. р. през юни Върховната административна прокуратурата възложи на НЗОК мащабна проверка на болници и лекари). Единственото, което се случи е придвижването на Законопроекта за съсловните организации. Нито има увеличение на заплатите, нито промяна в нощния труд, нито има разговори за промяна в категоризацията на труда.“Днес следобед предстои среща в Комисията за неправителствените организации. В почивните дни протестиращите ще раздават листовки на гражданите на пл. „Славейков“ и „Света Неделя“.", "date": "2019.09.12", "title": "Медицинските сестри посрещнаха депутатите с листовки"}
{"url": "https://offnews.bg/politika/kade-shte-otidat-rekordnite-70-7-mln-leva-za-mestnite-izbori-prez-201-711010.html", "text": "Защо местните избори на 27 октомври ще са най-скъпите провеждани досега? Как ще се разпределят 70,7-те милиона лева и какво налага увеличението с 20 млн. на разходите спрямо местния вот през 2015 г., когато с него се провеждаше и национален референдум?OFFNews се обърна с тези въпроси към основните институции, които са ангажирани с вота. Според одобрената от Министерския съвет на 28 август план-сметка за разходите по подготовката и произвеждането на първи и втори тур на изборите за общински съветници и за кметове през 2019 г. те са: Министерският съвет (МС); Централната избирателна комисия (ЦИК) и Министерството на вътрешните работи (МВР). Освен тях средства се разпределят и към: министерствата на регионалното развитие и благоустройството (МРРБ), правосъдието (МП) и образованието (МОН); Сметната палата; Националната служба за охрана и БНР, БНТ и БТА, както и Съветът за електронни медии (СЕМ).Министерски съветУвеличение спрямо 2015 г. има по няколко пера, като най-същественото е за възнаграждения на членовете на ОИК и СИК, съобразно приети решения на ЦИК, отразяващи съответната необходимост, с цел гарантиране на изборния процес - отговарят от правителствената пресслужба на запитването ни.Оттам допълват, че увеличение има и по отношение логистичното осигуряване, като близо 95% от заявените разходи от общинските администрации са удовлетворени.Необходимостта от повече пари за по-високи възнаграждения на членовете на избирателните комисии изтъква и финансовият министър Владислав Горанов при представянето на проекта за гласуване от колегите му в правителството на заседанието на МС от края на август.След изложението на Горанов, без коментари от премиера или други министри, Постановление 210 е прието.След визираните от министър Горанов увеличения председателите на СИК ще могат получат общо до 160 лв. за I тур, а за II - до 115, съгласно решение на ЦИК от 23 август.За I тур председател получава 100 лева; зам.-председател/секретар – 90 лева; член – 80 лева. За участие в обучението на СИК от от ОИК се плащат допълнително по 10 лв. на участник. За получаването на бюлетините и другите изборни книжа и материали и за подреждане на помещението за гласуване се дават още по 15 лв. Членовете на комисиите, които представят протоколите и другите изборни книжа и материали в ОИК/в общинската администрация, ще получават допълнително: по 25 лв. – в общини с брой на секциите до 350; по 35 лв. – в общини с брой на секции от 351 до 1000 вкл.; по 50 лв. – в Столична община, където са над 1000.За II тур на изборите за общински съветници и кметове се осигуряват по 65 лв за председател; 60 лв. за зам.-председател/секретар и 55 за член. За получаването на бюлетините и другите изборни книжа и материали, както и за подреждане на помещението за гласуване отново ще се плащат допълнително по 15 лв. на човек. Членовете на СИК/ПСИК, които представят протоколите и другите изборни книжа и материали в ОИК, съответно в общинската администрация, ще получават допълнително: по 25 лв. – в общини с брой на секциите до 350; по 35 лв. – в общини с брой на секции от 351 до 1000 вкл.; по 50 лв. – в Столична община, където са над 1000.На местните избори през 2015 г. сумите за председател, зам.-председател/секретар и член на СИК бяха съответно 64, 58 и 48 лева. За предаване на книжата се даваха допълнително по 20 лева, тогава не се предвиждаше обучение. В секциите с машинно гласуване от СИК получаваха допълнително по 10 лв.Месечните възнаграждения на членовете на общинските избирателни комисии (ОИК) и специалистите към тях за провеждането на местните избори през 2019 г. ще са:в общини с до 350 секции вкл. председател на ОИК - 1060 лева, зам.-председател/секретар – 1010 лева, член - 960 лв.; в общини с 351 до 1000 секции вкл.: председател – 1175 лева; зам.-председател/секретар – 1115 лева; член – 1060 лева. В Столична община, където секциите са над 1000, възнагражденията са: председател – 1400 лева; зам.-председател/секретар – 1330 лева; член – 1270 лева.ЦИКВ отговора си до OFFNews относно увеличението спрямо 2015 г. и причините за него от ЦИК пишат, че разходите им през 2019 г., в размер на 10 млн. лева, са с 3.8 млн. повече, а причината е прехвърлянето на задължението за отпечатването на хартиените бюлетини и свързаните с тях дейности от Министерския съвет към ЦИК. Това се случи с изменение в Изборния кодекс, което е в сила от 22 юли 2016 г.Сметна палатаУвеличението за Палатата през 2019 г. спрямо 2015-а е от 35 000 на 90 000 лв. В отговора си оттам уточняват, че то се дължи на законови промени, които налагат промени на софтуера на поддържания от Сметната палата Единен регистър по Изборния кодекс (ЕРИК) и въвеждането на нови функционалности.От СП напомнят за отменения чл. 167 от Изборния кодекс за безвъзмездно ползване на услуги, което налага в подмодули „Регистрирани участници в ЦИК”, „Регистрирани участници в ОИК” и „Регистрирани участници в РИК”, меню „Данни” подменю „Безвъзмездно” да отпадне. Отпада и необходимостта от предоставяне на кореспондиращата форма (в PDF формат) за ръчно попълване на данни за подаване към ЕРИК и декларации за собственост.В Изборния кодекс вече фигурира нов текст за даренията от юридически лица (чл. 162). \"В тази връзка в ЕРИК се въведе ново подменю „Юридически лица/ЕТ”, даващо възможност да се публикува информация от регистриран потребител за юридическите лица и едноличните търговци – дарили/предоставили средства за финансиране на предизборната кампания, както и декларации за произхода на дарените/предоставени средствата\" - разясняват от Палатата.Заради промените в Кодекса и задължението за осигуряване на възможност участниците в изборите да подават информация за ЕРИК, се въвежда и нов формуляр (в PDF формат) за ръчно попълване на данни относно наименованието на юридическите лица/едноличните търговци, видa на дарението, целта, размерa/стойността на направените дарения за финансиране на предизборната кампания на участника.Изменение е направено и във формулярите за отчети за приходите, разходите и поетите задължения за плащане във връзка с предизборната кампания. Актуализирани спрямо промените са и всички електронни справки, които се генерират от ЕРИК.Друга част от разходите трябва да осигурят добавянето на нови функционалности в ЕРИК. Трета отива за мерки за подобряване на информационната защита на ЕРИК – надграждане на защитната стена чрез добавяне на повече функционалности за защита на информационните масиви. Четвърта част е насочена към подобряване на скоростта на достъпа до ЕРИК и гарантиране надеждността на трафика.С част от средствата са купени и 3 компютъра. \"Целта е с обновената техника да се облекчи работата по издаване на удостоверения по чл. 37 , ал. 1 от ЗПП за внесени финансови отчети от партиите за последните 3 години, необходими за регистрация за изборите; за въвеждане на данни за дарители, кандидати и членове на инициативни комитети, социологически, рекламни агенции, декларации, отчети и др.; за осъществяване на административно-наказателна дейност и т.н.\", пишат от Светната палата.В разходите за избори'2019 е включено и изработването на информационно-разяснителна брошура и 15-секундни видеоклипове за осигуряване на публичност и прозрачност на предизборната кампания, което да осигури на гражданите информиран избор - допълват от Сметната палата.\"Целта е участниците в местните избори да изпълняват задълженията си, предвидени в Изборния кодекс в съответните срокове, например:-изпращане на първоначалната информация за ЕРИК до 2 октомври;- изпращане на всяка следваща информация по време на предизборната кампания в 7-дневен срок;- изпращане на отчети в съответната форма 30 работни дни след изборния ден, съответно след балотажа и много други\", дават пример оттам.Брошурата ще бъде изпратена на ЦИК и на всички 265 ОИК, за да ги предоставят на участниците в изборите.Видеоклиповете ще бъдат излъчени по БНТ в информационния панел за изборите. МОНЗа Министерството на образованието и науката (МОН) са предвидени 48 000 във връзка с разходи за местните избори на 27 октомври. Те са с 32 хил. повече спрямо 2015 г.\"Средствата ще бъдат предоставени на училищата, в които ще се провежда вотът, за покриване на разходите им за електричество, вода, отопление, материали, телефон и охрана, както и за разходите, свързани с организационно-техническата подготовка, за координация и взаимодействие с областните и общинските администрации и избирателните комисии\" - разясняват от МОН.Най-голям относителен дял в разходите (над 70%) имат тези за електричество и отопление.\"При изготвяне на искането за размера на очакваните разходи за изборите, Министерството се позовава и на реалните разходи на училищата при последно проведените избори – 17 485 лв. за вота на 26.03.2017 г. и 35 265 лв. за този на 06.11.2016 г., който се проведе в два тура.В случай, че разходът е по-нисък от одобрения, то средствата ще бъдат възстановени в централния бюджет и няма да бъдат изразходвани за други дейности\", се казва още в отговора на МОН до OFFNews.", "date": "2019.09.12", "title": "Къде ще отидат рекордните 70,7 млн. лева за местните избори през 2019 г."}
{"url": "https://offnews.bg/politika/ivancheva-ne-dojde-na-preskonferentcia-na-koiato-pokani-mediite-bili-711055.html", "text": "Бившият кмет на столичния квартал \"Младост\" и кандидат за кмет на София Десислава Иванчева не дойде на насрочената от нея пресконференция в БТА. Уважаеми медии,Ние - Десислава Иванчева и Биляна Петрова бихме искали да ви поканим на пресконференция: На 12.09.2019г. (четвъртък), от 10:00часа, в БТА. Бихме искали да ви представим приоритетите си в предизборната ни кампания за София и Младост. Да коментираме с факти, аргументи и доказателства всички скалъпени обвинения, конспирации, които се изливат през последните дни и седмици. Ще се радваме да отговорим на вашите въпроси!, написа вчера на страницата си във фейсбук Иванчева. Биляна Петрова, осъдена заедно с Иванчева за подкуп, която сега е кандидат за кмет на \"Младост\", обяви, че няма връзка с нея.Аз не съм намесена този път, но ние познаваме само от телевизията лицата, за които се говори в сигнала на Йордан Бонев. Това е поредният фарс. Повтаря се схемата с ареста. Но вместо да се включи прокуратурата, се включват други лица, каза Петрова. А целта на всичко това е хората да се страхуват и да не ходят на протести, обясни Петрова. ", "date": "2019.09.12", "title": "Иванчева не дойде на пресконференция, на която покани медиите, Биляна Петрова няма връзка с нея"}
{"url": "https://offnews.bg/politika/64-partii-i-8-koalitcii-iskat-da-uchastvat-na-mestnia-vot-tcik-veche-711039.html", "text": "64 партии и 8 коалиции подадоха до края на работния ден вчера в Централната избирателна комисия документи за регистрация за участие в местни избори, насрочени за 27 октомври. Служба ГРАО ще провери подписките до 14 септември. Ако не е изпълнено изискването за 2500 валидни подписа в подкрепа на дадена партия или коалиция, регистрацията ще бъде анулирана.До 24 септември в общинските избирателни комисии ще тече регистрацията на кандидатските листи за общински съветници и на кандидатите за кметове на общини, райони и кметства. От решенията на ЦИК публикувани на сайта й, става ясно, че е досега е отказана регистрация „ОБЩЕСТВО ЗА НОВА БЪЛГАРИЯ“, „БЪЛГАРСКА ЗЕМЕДЕЛСКА ПАРТИЯ“,  ПП „СЪЮЗ ЗА ОТЕЧЕСТВОТО“ „БЛОК НА КОМУНИСТИЧЕСКИТЕ ПАРТИИ“ (БКП), “НАЦИОНАЛНО ДВИЖЕНИЕ ЕДИНСТВО” и партия „Солидарност“.  ", "date": "2019.09.12", "title": "64 партии и 8 коалиции искат да участват на местния вот, ЦИК вече отказа регистрация на 6"}
{"url": "https://offnews.bg/zdrave/izplashtane-na-nadlimitnite-dejnosti-iskat-ot-obshtinskite-bolnitci-711059.html", "text": "В декларация до Надзорния съвет на НЗОК от Сдружението на общинските болници настояват за изплащане на надлимитната дейност за 2015, 2016, 2017 г. Това съобщи за БНР председателят му д-р Неделчо Тотев.„Нашата цел не е да деструктираме и да създаваме проблем на държавата, защото и без това парите са малко. Нашата цел е да спестим точно тези лихви от просрочия, да спестим адвокатски хонорари, които не са никак малки. Ако декларацията не доведе до резултат, може би всички биха тръгнали да завеждат дела или да си депозират оставки – така системата ще се деструктира“, обясни той.Според него тези пари са временно решение на проблема. По повод протестите на здравните специалисти д-р Тотев обясни, че медицинските сестри са получили увеличение на заплатите от допълнителните средства, отпуснати от правителството, но не в очаквания обем.По думите на д-р Тотев заплатите са основното нещо, което е трябвало \"да пипнат\", но съобразявайки се с просрочията, които има болницата. Много от болниците имат изпълнителни листове или подписани споразумения за разсрочване на дълговете.\"Всичко това, освен че трупа лихви, в един момент има и откази на фирми да доставят договореното, а оттам насетне се блокира работата на болницата“, допълни той.", "date": "2019.09.12", "title": "Изплащане на надлимитните дейности искат от общинските болници"}
{"url": "https://offnews.bg/kultura/sofijskata-filharmonia-shte-otkrie-30-te-iubilejni-dni-na-iaponskata-k-711048.html", "text": "На 18 септември от 19 ч. в зала България Софийската филхармония ще открие 30-те юбилейни дни на Японската култура. В концерта, дирижиран от Славил Димитров, ще вземе участие световнопризнатата японска пианистка Фуджико Хеминг, позната на българската публика от съвместните ѝ изяви с Васко Василев.През 1999 г. Фуджико Хеминг става сензация буквално за една нощ със записа си „Ла Кампанела“. С него започва и международната ѝ кариера, която я отвежда до големите концертни зали в Ню Йорк, Лондон, Париж и Берлин и до съвместни концерти с Московската филхармония, Английския камерен оркестър и други ансамбли от световна класа.Хеминг е пример за това, как несломимият дух и изключителният талант се комбинират, за да постигнат най-накрая широкото признание, което тя заслужава. Сред обширния ѝ репертоар личи пристрастието ѝ към класици като Моцарт, Бетовен, Шуман, Шопен, Лист, Григ, Дебюси, Равел и много други. Те могат да бъдат открити и в десетки записи за JVC Victor, Domo Records и EMI.Ингрид Фуджико Хеминг е родена в Берлин, Германия, на 5 декември 1932 г. От петгодишна възраст тя живее в Япония заедно с си майка си - пианистка, която е първата ѝ учителка по пиано. Хеминг учи от десетгодишна възраст при Леонид Кройцер. Още тогава той предрича успехa ѝ на изпълнител, който един ден ще очарова света със своя сензационен талант. По-късно тя учи в Токийския национален университет за изящни изкуства и музика.Въпреки че губи слух в дясното си ухо от болест в тийнейджърските си години, тя започва концертна кариера в Япония. На 28 години продължава образованието си в Берлинския музикален институт, къдетопостъпва с най-висок резултат. След дипломирането си се мести във Виена да учи при Паул Бадура-Скода и поддържа сравнително успешна кариера в Европа през 60-те години. По време на поредица от концерти във Виена през 1971 г. Хеминг губи слуха си в лявото ухо от друга болест. Следва лечение в Швеция и слухът частично се възвръща.Фуджико Хеминг преподава 15 години в Хайделберг, Германия и поддържа сравнително успешна кариера, след което се завръща в Япония. Истинският бум обаче настъпва през 1999 г.,когато нейният запис на „Ла Кампанела“ се продава в над два милиона копия. Този феноменален успех води до дебюта ѝ в Карнеги Хол през 2002 г. и концерти в цяла Европа с големи оркестри. В София тя ще представи творби от Шопен, Лист и Моцарт.Билети за концерта са налични на касата на зала България,  и .", "date": "2019.09.12", "title": "Софийската филхармония ще открие 30-те юбилейни дни на Японската култура"}
{"url": "https://offnews.bg/futbol/legendata-arsen-venger-stava-direktor-vav-fifa-711079.html", "text": "Бившият мениджър на Арсенал Арсен Венгер ще бъде технически директор на ФИФА. Очаква се от организацията да обявят официално информацията в следващите няколко дни, съобщава \"New York Times\".Французинът ще отговаря за подобряването на стандартите в треньорската професия, както и за консултиране в други области на играта.ФИФА възнамерява да попълни редиците си с известни футболни хора, след като бе напуснат Марко ван Бастен и Звонимир Бобан.Иначе малко преди това Венгер сподели мението си за статуквото в Манчестър Юнайтед. Той заяви, че не смята, че настоящата селекция на тима, съставена от доста млади играчи, няма необходимото, за да възпроизведе постиженията на така наречената \"Класа на 92-ра година\".През 1992-ра година легенди като Дейвид Бекъм, Райън Гигс и Пол Скоулс са интегрирани в състава на Манчестър Юнайтед в следващите години печелят всички възможни трофеи на футболната сцена.Настоящият мениджър на \"червените дяволи\" Оле Гунар Солскяер се опитва да повтори това, интегрирайки младоците Мейсън Грийнууд, Скот Мактоминей и Анхел Гомес в състава. Венгер обаче не е убеден, че те ще повторят тези постижения. \"Манчестър Юнайтед има талант в състава си. За момента обаче им липсва колективния подход. Може би младите не са достатъчно зрели и отговорни, за да поведат толкова голям отбор към успехите.Чувства се, че нещо ще излезе, но не се знае дали е готовия продукт. Затова според мен не са кандидати за титлата през този сезон.Дали ще могат да повторят постиженията на Скоулс, Гигс и другите преди години? Не съм убеден\", каза Венгер.Френският специалист напусна Арсенал през 2018 след 22 години в клуба.", "date": "2019.09.12", "title": "Легендата Арсен Венгер става директор във ФИФА"}
{"url": "https://offnews.bg/futbol/mesi-e-kategorichen-ne-iskam-da-napuskam-barselona-711060.html", "text": "Аржентинската суперзвезда на Барселона Лионел Меси успокои феновете на каталунците, след като сподели, че няма никакво намерение да напуска клуба след края на сезона.\"Барселона е моят дом. Не искам да си тръгвам оттук, искам да печеля още трофеи с отбора\", сподели Меси пред испанското издание \"Марка\".По-рано се появиха информации, че знаменитият аржентинец може да потърси ново предизвикателство след края на този сезон, като една от възможностите е новият отбор на Дейвид Бекъм в Американската мейджър лига Интер Маями.Британската легенда дава колосална сума на Бълхата, за да го привлече в новия отбор, но очевидно петкратният носител на Златната топка не иска да напуска клуба на сърцето си, където се наложи за големия футбол.Меси говори и пред каталунския вестник \"Спорт\", където говори за несъстоялото се завръщане на бразилеца Неймар, който остава в Пари Сен Жермен и през този сезон.Той споделя, че не е упражнявал натиск върху ръководството за осъщестяването на сделката, но би се радвал да играе отново редом до Неймар.\"Откровено казано, не знам дали от Барселона направиха всичко възможно за завръщането му, но воденето на преговори с Пари Сен Жермен е в действителност трудно.Неймар е сред най-добрите в света. С него Барселона щеше да направи голяма крачка напред и като репутация, и като интерес към спонсорите.Никога не сме карали или молили клуба да подпише с Неймар, просто сме споделяли мнението си. Мога да докажа, че не съм издигал някакви искания в тази посока\", каза Меси.", "date": "2019.09.12", "title": "Меси е категоричен: Не искам да напускам Барселона"}
{"url": "https://offnews.bg/temida/prokuraturata-pusna-chast-ot-dokazatelstvata-za-shpionazha-na-malinov-711077.html", "text": "Прокуратурата публикува част от доказателствата, събрани в хода на разследването срещу Николай Малинов, който бе обвинен в шпионаж. Данните са само част от иззетите материали и се публикуват с разрешението на наблюдаващия прокурор. Те ще бъдат представени в пълнота пред съда, когато досъдебното производство приключи, съобщиха от прокуратурата. Материалите могат да бъдат виден  В приложенията към докладната записка Малинов пише как да бъдат прехвърлени активи в размер на около 500 млн. евро от Цветан Василев към руския бизнесмен Константин Малофеев. Уточнява се, че активите и парите не бива да попаднат в български ръце, защото държавата с цялата си мощ ще се намеси в собствеността и използването на сумата. Обяснява се и, че трябва да се намери начин да бъде върнато влиянието в една телекомуникационна компания, както и в „Дунарит“ и „Авионамс“. В прес-съобщението на прокуратурата е заличена информацията, увреждаща права и интереси, както и лични данни на трети лица. Защитата на националния интерес е позиция, която Прокуратурата на Република България ще следва във всичките си действия. Разследването е започнало от оперативно дело в Държавна агенция „Национална сигурност“. Извършените действия по разследването (претърсване, изземване, личен обиск) са след предварително разрешение от Специализирания Наказателен съд.На опитите за компрометиране на действията на правоохранителните органи, ПРБ ще отговаря с публичност и прозрачност, при спазване на презумпцията за невиновност и законовите права на гражданите.Процесуално-следствените действия продължават.", "date": "2019.09.12", "title": "Прокуратурата пусна част от доказателствата за шпионажа на Малинов"}
{"url": "https://offnews.bg/politika/deputati-prieha-promeni-v-zakona-za-lova-zaradi-chumata-po-svinete-711047.html", "text": "Парламентът окончателно прие промените в Закона за лова и опазване на дивеча. Част от тях бяха внесени заради епидемията от африканска чума по свинете. Целта на нововъведенията е да може държавата да реагира адекватно на епидемии и болести по животните.Една от промените е, че министърът на земеделието еднолично със своя заповед ще може да променя сроковете за ловуване на някои видове дивеч според конкретната обстановка след съгласуване с министъра на околната среда и водите като част от мерки по профилактика за ограничаване и ликвидиране на болестите по животните.Промените бяха внесени от ПГ на „Обединени патриоти“ и са въз основа на мерки за увеличаване на запасите на дивеча и усложняването на епизоотичната обстановка, свързана с разпространение на африканската чума по свинете, която води след себе си икономически загуби. ", "date": "2019.09.12", "title": "Депутати приеха промени в закона за лова заради чумата по свинете"}
{"url": "https://offnews.bg/zdrave/spetcialisti-obsazhdat-lechenieto-i-diagnostikata-na-redkite-bolesti-v-711052.html", "text": "Водещи български и международни специалисти по редки заболявания ще се срещнат в Пловдив от 13 до 15 септември в рамките на юбилейната Десета национална конференция за редки болести и лекарства сираци. Форумът се провежда ежегодно от Института за редки болести и събира на едно място пациенти, асоциации и експерти от медицинската и фармацевтичната общност от България и чужбина.Участие в Конференцията са заявили повече от 200 специалисти и пациентски организации, които ще обменят опит с експерти от САЩ, Италия, Великобритания и Турция. Акцент в съдържанието тази година е поставен върху новостите и актуалните тенденции в диагностиката, лечението и проследяването на редките болести и развитието на европейските референти мрежи.Ще бъде обсъден достъпът на българските пациенти до иновации в областта на редките болести, а в рамките на научната програма ще бъдат представени над 50 научни лекции и постери.Сред гост-лекторите ще бъде и д-р Стивън Грофт - един от най-известните експерти в областта на редките болести и лекарства сираци в света, инициатор на първия закон за лекарства-сираци, приет в САЩ (Orphan Drug Act, 1983 г.) и дългогодишен директор на Центъра за редки болести в National Institutes of Health. Той ще очертае тенденциите в международното сътрудничество в областта на лечението и диагностиката на редките заболявания.Дейността и напредъкът на Международната мрежа за недиагностицирани болести (Undiagnosed Diseases Network International) ще бъдат представени от д-р Доменика Тарушо от Италия, а д-р Едмънд Джесъп ще обобщи опита и постиженията на Великобритания в диагностиката и лечението на редките заболявания за последните 16 години.С официална церемония на 14 септември вечерта ще бъде отбелязана и 15-годишнината на Информационен център за редки болести и лекарства сираци (ИЦРБЛС). Центърът стартира своята дейност през 2004 г. в Пловдив и е първи по рода си в Източна Европа, посветен на пациенти, организации и медицински специалисти с интерес към редките болести и лекарствата сираци.По време на церемонията ще бъдат отличени 33 представители на медицинската и пациентската общност, разпределени в 6 категории.Юбилейната Десета национална конференция за редки болести и лекарства сираци се провежда под патронажа на Комисията по здравеопазване към Народно събрание и Министерството на здравеопазването.", "date": "2019.09.12", "title": "Специалисти обсъждат лечението и диагностиката на редките болести в Пловдив"}
{"url": "https://offnews.bg/analizi-i-komentari/za-tezhestta-na-edin-komisar-711054.html", "text": "Преди дни бяха официално оповестени новите ресори в бъдещата Европейска комисия, която ще започне работа от 1 ноември.Ресорът, който получи България, е „Иновации и Младеж“. Всъщност, това са два ресора, които в сегашната ЕК са разделени като „Изследвания, Наука и Иновации“ и „Образование, Култура, Младеж и Спорт“. А чисто административно това означава, че България ще получи две Генерални дирекции (т.н. министерства на ЕК) –  и.Две са възможните логични причини за двойния ресор на България. Първата е, че начертаните шест основни приоритети от Урсула фон дер Лайен в нейния ““ директно са използвани като отговорности и наименования в някои от позициите на членовете на нейния кабинет. В това отношение, под параграфа към “Empowering people through education and skills“, е обяснена и връзката между иновации и младеж: „Най-добрата инвестиция в нашето бъдеще е инвестицията в нашите (млади) хора. Уменията и образованието са главните мотори на европейските конкурентоспособност и иновации“ (стр. 14).Освен самата структура на новата ЕК – сформирана около приоритети, държавна тежест, сегашни и минали назначения в ключови ЕС (и други) институции, както и персонални качества на комисарите, втората по-малко вероятна причина е Брекзит, който остави едно свободно място, намалявайки състава на ЕК до 27 позиции. Или просто новата председателка на ЕК отчете, че България е европейската държава с най-задълбочени проблеми, що се отнася до образование, наука, иновации, култура и младеж.Най-елементарният подход за тежестта и значението на даден ресор - количествено-финансовият, е лично за мен грешка, която много медии, публични личности, а и самият премиер на България направиха. От тази гледна точка, българският комисар ще има третия по големина бюджет в ЕК, след фондовете за земеделие и регионално развитие. В портфолиото ще влизат както програмата „Еразъм+“ (с бюджет от 15 млрд. и възможност за значително повишаване до 45 млрд. евро), така и последната година от Хоризонт 2020 – „най-голямата в историята рамкова програма на ЕС за научни изследвания и иновации, като 7-годишният ѝ бюджет (2014-2020) е на стойност почти 80 млрд. евро“, и най-вече програмата Хоризонт Европа 2021-2007, която ще има бюджет от 100 млрд. евро. Като допълним и други по-малки програми, управляваните фондове ще са за над 150 млрд. евро (приблизителна точност).Много често един друг факт е пренебрегнат и той е, че ЕК е основната институция, която изготвя законодателните предложения (регулации, директиви, и др.) в ЕС. Само пет са , в който ЕС има изключителна компетентност и където, „ролята на страните членки се ограничава до прилагането на разпоредбите, освен ако ЕС не им разреши самите те да приемат някои актове“. Това са: митнически съюз, правила за конкуренция на единния пазар, парична политика на страните от еврозоната, търговия и международни споразумения (при определени обстоятелства) и морски растения и животни, регулирани от общата политика в областта на рибарството.Друга група са областите, в които и ЕС, и страните членки могат да приемат законодателни актове („страните членки обаче могат да действат само ако ЕС вече не е предложил актове или ако е решил, че няма да приема законодателство в дадена сфера“), или т.н. „споделена компетентност“.В трета група са включени области, в които „ЕС може само да оказва подкрепа, да координира или да допълва действието на страните членки, т.е., съюзът няма правомощия да приема законодателство и не може да се намесва в компетентността на страните членки по този въпрос“ или т.н. „допълваща компетентност“. Точно затова ресорът „Образование, Култура, Младеж и Спорт“, който попада в тази трета група, никога самостоятелно не е бил приоритетен и престижен (не само заради малкия бюджет).Ако бъде приложен, този втори, по-скоро качествен и законодателно-влиятелен подход, България ще има една област със споделена компетентност – Изследвания и Наука, и една с допълваща компетентност – Младеж, т.е., тежестта и влиянието в законодателно отношение ще са доста ограничени.Много важно е да се отбележи, че основната роля на един комисар е именно в изготвянето и предлагането на законодателни инициативи. И да, в ЕК са представени различните страни членки, но в самата комисия никой член не работи за собствената си държава, а за интересите на гражданите на целия съюз. Същото се отнася и за управлявания от даден комисар бюджет.Скандален и доста некомпетентен е призивът на българския премиер „всички български институции, университети да се стягат да правят проекти, защото това са огромни възможности“. Тук е визиран наистина впечатляващия бюджет (най-вече на Хоризонт 2020 и Хоризонт Европа), който ще управлява българският еврокомисар, но е недопустимо да се счита, че това управление ще бъде само и единствено в интерес на България или, че по някакъв начин ще можем да имаме „предимство“ в новата ЕК, или от оценяващите проектите по отделните програми. Още повече, от 2014 година насам, българските наука, иновационни компании, неправителствени организации, малки и средни предприятия (МСП) имаха и имат възможността да усвояват средства чрез програмата “Хоризонт 2020“ и резултатите (за които  вече преди година) са далеч от впечатляващи - България изпреварва само Литва, Хърватска, Латвия и Малта - държави със значителен брой по-малко население, МСП, научни организации и изследователски центрове. Какво ще се случи в Хоризонт Европа 2021-2027 лично за България, ще зависи от желанието на всички български организации да участват и предават проекти, от собствените им компетентност, конкурентоспособност и качества, и до огромна степен как  ще подпомогне и координира този процес, които все още не дава „видими“ резултати.В заключение, искам да благодаря на българското правителство, че все пак някъде там някой ме чете. И да поздравя себе си, като времево-първият кандидат на изминалите евроизбори, който постави  върху Науката, Изследванията и Иновациите, и именно върху Хоризонт 2020 и Хоризонт Европа 2021-2027.-----------------", "date": "2019.09.12", "title": "За тежестта на един комисар"}
{"url": "https://offnews.bg/kultura/ndk-puska-dopalnitelni-bileti-za-kontcerta-na-kiril-marichkov-i-fonda-711069.html", "text": "Легендата на българския рок – Кирил Маричков ще зарадва многобройните си почитатели с нов албум. Работата по него е почти приключила, а някои от новите песни публиката ще може да чуе за първи път на живо на 30 октомври, когато в зала 1 ще отпразнуваме рождения ден на обичания от всички Кирил Маричков.Поради големия интерес към концерта, НДК пуска допълнителни билети на цени от 25, 20 и 15 лв., които феновете могат за закупят онлайн или на касите на Билетен център – НДК.„Албумът трябваше да излезе през 2012, когато щяхме да чествахме 45 годишнината на „Щурците“. Още тогава бях готов с шест песни за албума, но се случи това с Пеци и аз спрях работа по него и парчетата така и си останаха нереализирани. От едно известно време се върти в главата ми идеята да го довърша. Направих още шест песни и сега, за концерта ни на 30 октомври албумът ще е готов и наличен за феновете“, разкрива Кирил Маричков.Новият албум все още няма заглавие, но музиката и изпълнението на всички песни в него са на Кирил Маричков. На предстоящия концерт ще прозвучи за първи път една от тези песни – „Светлина“, изпълнена от „Фондацията“, а текстът е на Дони.От създаването си през 2013 г. супергрупата Фондацията – The Fondation направи две турнете в Северна Америка и Европа, концертира в Близкия Изток (Израел, Кувейт, Катар и Дубай), в Австралия и Нова Зеландия, в Япония и направи околосветско турне. Супергрупата изпълнява любими песни на няколко поколения българи, като легендарните музиканти редуват големите хитове на бандите, от които са започнала знаменитите им кариери.\"\" са: Кирил Маричков, Иван Лечев, Дони (Добрин Векилов), Славчо Николов, Венко Поромански.Билети за концерта можете да закупите от касите на Билетен център – НДК и онлайн на  и . ", "date": "2019.09.12", "title": "НДК пуска допълнителни билети за концерта на Кирил Маричков и 'Фондацията'"}
