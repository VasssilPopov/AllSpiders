{"url": "https://offnews.bg/drugi/ostaviha-titi-papazov-nachelo-na-levski-lukojl-708573.html", "text": "Ръководството на носителя на Купата и на Суперкупата на България по баскетбол Левски Лукойл ще продължи да разчита на Константин Папазов като старши треньор, информират от клуба.От треньорския щаб на Левски Лукойл вече работят по селекцията на играчите, с които от есента отново ще атакуват призовите места, както у нас, така и на европейската сцена.Целите пред отбора остават високи и непроменени - купата и титлата на България, и достойно представяне в Европейската купа на ФИБА.", "date": "2019.08.03", "title": "Оставиха Тити Папазов начело на Левски Лукойл"}
{"url": "https://offnews.bg/politika/ninova-borisov-se-podigra-s-trevogite-na-horata-ne-se-poddavajte-na-708575.html", "text": "Вчера премиерът Борисов се подигра с тревогите на хората. Постъпи типично по борисовски. Това заяви лидерът на БСП Корнелия Нинова във връзка с реакцията на управляващите на разпространяващата се зараза от африканска чума при свинете.Тя изреди и къде вижда вината на Борисов:1. Прехвърли вината другиму, този път на румънските туристи, които \"ядат и хвърлят\".2. Разделя и противопоставя българи срещу българи - едрите собственици на свинеферми срещу дребните стопани.3. Обещава, че хората ще бъдат обезщетени, а всъщност ще отпусне 300 лв. на двор само за дезинфекция, но не и за умъртвените прасета.4. Шикалкави, че две години спирали чумата, но вече не може. Всъщност безотговорно проспаха две години.5. Големите свинекомплекси ще бъдат обезщетени с европейски и национални средства, но за 20000 работници в тях - нищо.От БСП предлагат и мерки за справяне с африканската чума:1. От излишъка в бюджета (около 3 млрд. според финансовия министър) се заделя сума за изкупуване на прасетата от държавата по пазарни цени.2. Възстановяват се ветеринарните служби и райони на ветеринарните лекари, които ГЕРБ премахнаха.3. Организира се отстрел на дивите прасета, който те спряха преди година.4. Създават се екарисажи, за да се предотврати екологична катастрофа.5. Сигнализира се прокуратурата за разследване срещу длъжностни лица, които с грешни деиствия или бездействия допринесоха за тази катастрофа.Българи, не се поддавайте на манипулации и разделение. Кризата засяга всеки от нас без оглед на партийни симпатии - от собственика на едно прасе, през големите свиневъди до всеки потребител. Социалната цена от бездействието на правителството ще е висока и се измерва в загуби за икономиката, ръст на цените и загуба на работни места, посочва Нинова.Борисов се интересува единствено за собственото си оцеляване. Ние всички трябва да се интересуваме от справедливост за хората, на които им се отнема зимнината, през спасяване на свиневъдството в България до понасяне на отговорност от виновните. В такива кризи трябва да бъдем единни, за да ги преодолеем по-бързо и да не ги допускаме повече, допълва тя.", "date": "2019.08.03", "title": "Нинова: Борисов се подигра с тревогите на хората, не се поддавайте на манипулации"}
{"url": "https://offnews.bg/futbol/nejmar-tvardo-iskal-da-napusne-pari-sen-zhermen-708580.html", "text": "Звездата на Пари Сен Жермен Неймар е твърдо решен да смени отбора си през лятото, съобщава каталунският Sport, цитиран от БГНЕС.От френския клуб са направили последен опит да убедят бразилеца да остане на “Парк де Прес” още един сезон, като са му гарантирали, че ще го пуснат да си отиде през 2020 г.Спортният директор на ПСЖ Леонардо лично е разговарял със сънародника си в Китай, където отборът се подготвя за мача за Суперкупата на Франция с Рен.27-годишният Неймар обаче е отхвърлил предложението на клуба и все още се надява, че до края на трансферния прозорец ще се върне в бившия си клуб Барселона.Нападателят уведоми ръководството на ПСЖ през лятото, че иска да напусне, след което отношенията между него и клуба рязко се влошиха.", "date": "2019.08.03", "title": "Неймар твърдо искал да напусне Пари Сен Жермен"}
{"url": "https://offnews.bg/obshtestvo/na-letishte-burgas-zadarzhaha-dva-poleta-za-moskva-708582.html", "text": "Два полета за московското летище Шереметиево са задържани в Бургас, първоначалната версия е технически проблеми в самолетите на Bulgaria Air.Полетите за Москва са отложени за по-късно днес, на пасажерите от първия е осигурена храна и са настанени в хотел, те ще излетят довечера, казва секретарят в консулството на Русия във Варна Алена Пучина, цитирана от РИА Новости. Тя е разговаряла с представител на авиокомпанията.Според данните на консулската служба, пасажерите са много, сред тях има доста деца. Руски дипломати и почетният руски консул в Бургас, както и представител на Bulgaria Air са в постоянен контакт с хората.На 13 юли т.г. самолет на същата авиокомпания кацна на летище Бургас със закъснение, а после се оказа, че има и техническа неизправност. Тогава около 150 пътници бяха блокирани цяла нощ на терминала.", "date": "2019.08.03", "title": "На летище Бургас задържаха два полета за Москва"}
{"url": "https://offnews.bg/futbol/levski-pred-prodazhba-na-oshte-edin-osnoven-futbolist-708581.html", "text": "Голмайсторът на Левски за миналия сезон Станислав Костов е трансферна цел на италианския Фрозиноне, твърди ciociariaoggi.it.\"Фрозиноне е насочил специално внимание към българския нападател Станислав Костов. Той пристигна в Левски през януари 2018 г. и с екипа на сините е вкарал 27 гола в 51 мача.Костов обаче не е единственото име на чуждестранен нападател, върху който Фрозиноне работи за осъществяване на трансфер\", пишат от медията.Само преди няколко дни Левски продаде друг основен футболист - Давиде Мариани. Халфът отиде в Шабаб Ал Ахли от ОАЕ за малко над 1,4 млн. евро. Самият Костов на няколко пъти досега отказа да напусне Левски, като офертите бяха предимно от Турция. Вероятността да заиграе в Италия обаче може да го накара да размисли.", "date": "2019.08.03", "title": "Левски пред продажба на още един основен футболист"}
{"url": "https://offnews.bg/futbol/v-slavia-se-oplakvat-ot-boj-vav-varna-708577.html", "text": "Скандал разтърси футбола ни след мача между Черно море и Славия (0:0) от програмата на четвъртия кръг на efbet Лига. Двата отбора направиха груб мач, а напрежението е ескалирало в тунела.Президентът на \"белите\" Венцеслав Стефанов обвини председателя на борда на директорите на Черно море - Ерджан Шабан, че е ударил футболиста Емил Виячки, а представители на домакините са нахлули в съблекалнята на Славия след мача.\"Този Ерджан, директор ли е, какъв е, лично е ударил Виячки, дърпал е администратора. Просто безобразие! Просто ужасно поведение!Час и половина отборът не може да напусне стадиона. Грозни, грозни сцени. Не мога да разбера как е допустимо в съблекалните да влизат външни лица и да малтретират футболистите. Къде е полицията? Как може такова нещо? Такива ексцесии никога не са се случвали\", заяви Стефанов пред bTV.От Черно море също коментираха сцените от петък вечерта, като отрекоха думите на Стефанов.Според варненци футболистите на Славия са виновни, като са провокирали феновете и са нападнали възрастния администратор на отбора.\"Бой не е имало\", категорични са варненци, които също имат своите претенции към гостуващия тим и съдийството.\"Със сигурност не се е играло повече от 16 до 18 минути на полувреме. Всичко друго - търкаляне и лягане. Изпълняват фаул по 3-4 минути. Съдията даде 10 картона и пише, само това колко минути е... Имах чувството, че пише \"Под Игото\", трета част\", каза след мача треньорът Илиан Илиев.", "date": "2019.08.03", "title": "В Славия се оплакват от бой във Варна"}
{"url": "https://offnews.bg/sviat/rashagejt-razsledvaneto-na-spetcprokurora-malar-struva-na-sasht-32-m-708584.html", "text": "Разследването, което отне на специалния прокурор Робърт Мълър почти 2 години, струва на министерството на правосъдието в САЩ 32 млн.долара, съобщава тв CNBC, като се позовава на информация от ведомството.Работата на екипа му, съставен от 19 юристи и 40 агенти от ФБР, анализатори и криминалисти, струва 2, 45 млн.долара. Още преди публикуването на данните за разходите президентът Доналд Тръмп твърдеше, че са похарчени над 40 млн.долара. CNBC отбелязва, че министерството е разкрило данните за разходите по разследването няколко седмици по-късно от очакваното. Когато Мълър е представял доклада за свършената работа пред две комисии на Конгреса на САЩ, числата не са били известни и конгресмените не са можели да му задават въпроси по темата.Междувременно председателят на юридическата комисия при Камарата на представителите Джери Надлер припомняше, че в резултат на разследването са били повдигнати обвинения срещу няколко лица, които ще платят глоби според съдебното решение. Така в случая с Пол Манафорт /бившият шеф на предизборния щаб на Тръмп/ са получени 42 млн.долара, „поради което стойността на разследването за данъкоплатците е близка до нулата“.През март 2019 г. екипът на Мълър приключи работата си по доклада за вероятната намеса на Русия в изборите от 2016 г. в САЩ и го предаде на главния прокурор, който пък заяви пред Конгреса, че разследващите не са открили признаци на някакъв сговор между Русия и предизборния щаб на Тръмп.Разследването доведе до над 100 обвинения срещу 34 физически лица и 3 компании. При 7-часовите си показания пред Конгреса Мълър не оправда Тръмп за възпрепятстването на правосъдието, но и не повдигна обвинения срещу него. Спецпрокурорът продължи да настоява, че Русия е опитала да повлияе на изборите в САЩ, но Москва многократно отричаше и изискваше да й представят доказателства.", "date": "2019.08.03", "title": "Рашагейт: Разследването на спецпрокурора Мълър струва на САЩ $32 милиона"}
{"url": "https://offnews.bg/bojni/potvardiha-macha-na-bagata-sreshtu-chernia-zviar-na-2-noemvri-708576.html", "text": "От най-авторитетната ММА верига UFC официално потвърдиха, че българската звезда в смесените бойни изкуства Благой Иванов ще се бие в легендарната зала “Медисън Скуеър Гардън”.На 2 ноември в Ню Йорк Багата ще премери сили в октагона с американеца Дерик Луис, наричан още Черния звяр.Битката ще е част от UFC 244 и ще е първата от нейната програма.Луис е номер 5 в последното издание на ранглистата при най-тежките на UFC. Багата се изкачи до 10-ото място.В ММА кариерата си той има 18 победи и 2 загуби. Статистиката на съперника му е 21/7.Багата е във възход, след като победи в последните си 2 мача, докато Луис записа поражения в тях.На 3 ноември миналата година Черния звяр загуби от легендата Даниел Кормие битката за пояса, а след това го би и Жуниор дос Сантос.След като бе победен от бразилеца на старта на кариерата си в UFC, Багата пък се справи с Бен Ротуел и Тай Туиваса - Бам Бам.", "date": "2019.08.03", "title": "Потвърдиха мача на Багата срещу Черния звяр на 2 ноември"}
{"url": "https://offnews.bg/112/avtobus-s-detca-plamna-kraj-moreto-niama-postradali-708586.html", "text": "Пълен с деца от Молдова автобус се запали на пътя Бургас – Варна. Около 15:40 ч. на телефон 112 е постъпил сигнал за пожар, възникнал по време на пътуването, съобщиха от регионалния пресцентър на МВР във Варна.Инцидентът е станал в района на Бяла. Няма пострадали хора, причините за пожара се изясняват.", "date": "2019.08.03", "title": "Автобус с деца пламна край морето, няма пострадали"}
{"url": "https://offnews.bg/sviat/bezreditci-v-moskva-828-protestirashti-sa-zadarzhani-obnovena-708589.html", "text": "Общият брой на арестуваните по време на поредния протест в Москва достигна 828 души, съобщи ОВД-Инфо. Малко преди 19 ч. московско време броят на задържаните от полицията протестиращи бе 685 души, разправата с демонстрантите продължава. Сайтът публикува списъка с имената на арестуваните.За поредната акция „Разходка по булевардите“ под лозунга „Да си върнем правото на избор“ призова щабът на опозиционера Алексей Навални. Самият Навални е зад решетките за 30 дни в административния арест заради това, че повторно бе нарушил правилата за организиране на митинги. Гневът на опозицията в руската столица бе провокиран от натиска на властите върху независимите кандидати за депутати в градския парламент и последвалия отказ на ЦИК да ги регистрира за участие в изборите.Акцията започна едновременно в 14 ч. московско време на няколко места в центъра на града. Арестите вървяха на Пушкинския и Трубния площади, на Цветния булевард и Стария Арбат. На изхода на предизборния щаб на Рождественския булевард бе задържана юристката на Фонда за борба с корупцията Любов Собол, която е в гладна стачка от 21 дни.Собол не получи регистрация за участие в местните избори, но трябва да плати глоба в размер на 300 000 рубли, защото е дръзнала да проведе среща с избиратели на Трубния площад на 15 юли. Тя бе задържана днес, когато бе тръгнала да се включи в протестната разходка. После в компанията на полицаи тя бе \"разхождана\" 3 часа из Москва, след което я доставиха в районния съд. В хода на заседанието съдията заяви, че няма основания да не вярва на докладите на силоваците, съобщи \"Новая газета\". След съдебното решение Собол бе отведена на разпит в Следствения комитет като свидетел по наказателното дело за масовите безредици по време на неразрешения от властите митинг на 27 юли. Протестът не бе разрешен от московските власти, а вчера прокуратурата предупреди както организаторите, така и участниците в проявата за „установената в законодателството на страната отговорност“. Полицията съобщава, че в протестната разходка участват не повече от 1 500 души и че задържаните са около 600. Полицаите бият с палки, претърсват избирателно млади хора и изискват документи от онези, които се крият от дъжда под навесите.Един от участниците в протеста разказва пред „Новая газета“ как полицаи са преровили раницата му и го пуснали, а след 200 метра отново го спрели и открили у него неразпечатан флакон с лютив спрей, поради което го задържали. Сред арестуваните и пребиваните има политолози, журналисти, граждани.„Алтернатива на изборите е разпадът е на държавата. Онези, от които зависи това, не ни чуват, те са се изолирали от нас. Те правят единственото, което могат – разбиват със силата на превъзходството. Хората, които днес излязоха на улицата, те са алтернатива на ужаса. Това е спасение от липсата на ред, а не е безредици. Масовото насилие по улиците на Москва е организирано от държавата“, заяви пред събралите се Виктор Шендерович, известен журналист, писател, драматург, радио и тв водещ, цитиран от „Новая газета“.След 8 денонощия в ареста кандидатът за депутат в Московския градски парламент и получил отказ за регистрация от ЦИК Константин Янкаускас бе отново задържан на изхода и отведен в неизвестна посока. Три часа след задържането й още преди старта на протеста Любов Собол беше в неизвестност, по-късно се оказа в полицейски бус. Освен кандидат за депутат в градския парламент, Собол е юристка във Фонда за борба с корупцията на Навални.Час преди началото на демонстрацията в центъра на Москва бяха изключени интернет връзките. Базовите станции са били преведени в режим GSM-only, на практика мобилният интернет е спрян.ОВД-Инфо съобщава, че по данни към 19 ч. в 8 от полицейските участъци не се допускат адвокати, а в 6 са пристигнали служители от Следствения комитет. В 3 участъка принудително се снемат пръстови отпечатъци на арестуваните. В един от арестите фотографират задържаните, а при отказ от дактилоскопия заплашват с чупене и откъсване на пръсти. Не е разрешено да се пие вода, или в краен случай допускат хората до кран на чешма. В един от арестите забраняват на задържаните да ползват телефони, в друг са взели ДНК-проби, а за един пребит до невъзможност да върви е извикана Бърза помощ.", "date": "2019.08.03", "title": "Безредици в Москва: 828 протестиращи са задържани /обновена/"}
{"url": "https://offnews.bg/obshtestvo/api-bori-afrikanskata-chuma-po-svinete-s-praskachki-po-patishtata-708587.html", "text": "Агенция \"Пътна инфраструктура\" опръсква с дезинфектанти пътищата в граничните райони, паркингите, отбивките за отдих около бензиностанциите, както и около други обекти, край които минава интензивен трафик с пътници.От АПИ съобщават, че мерките са във връзка с предписанията за предотвратяване на разпространението на Африканската чума по свинете. Стриктно се спазват указанията на Министерството на земеделието, храните и горите, и на Българската агенция за безопасност на храните за ограничаване разпространението на заболяването, уточняват от ведомството.", "date": "2019.08.03", "title": "АПИ бори Африканската чума по свинете с пръскачки по пътищата"}
{"url": "https://offnews.bg/sviat/mvnr-vazmozhno-e-stachka-da-otmeni-poleti-na-letishte-hijtrou-v-l-708585.html", "text": "Очаква се част от полетите на летище „Хийтроу\" в Лондон да бъдат отменени заради планирана ефективна стачка на техническия персонал на летището на 5 и 6 август 2019 г. (понеделник и вторник), както и на 23 и 24 август 2019 г. (петък и събота), предупреждават от българското външно министерство днес.От дипломатическото ведомство в София препоръчват на българските граждани да следят интернет-страницата на летище „Хийтроу\" и на съответните авиокомпании, за да получат актуална информация за статуса на полетите и при необходимост да променят датите на закупените вече билети.Посолството на България в британската столица е в контакт с Представителството на авиопревозвача „България еър\" в Лондон, според което не се очаква да бъдат отменени полетите на компанията от и за британската столица.", "date": "2019.08.03", "title": "МВнР: Възможно е стачка да отмени полети на летище „Хийтроу\" в Лондон на 5 и 6 август"}
{"url": "https://offnews.bg/dw/tova-pishat-chuzhdite-izdania-za-izbora-na-kristalina-georgieva-708583.html", "text": "Накрая тя се наложи в една оспорвана процедура и след остри разногласия сред 28-те: българката Кристалина Георгиева е номинацията на ЕС за шеф на МВФ. Но тя има да преодолява още едно препятствие, пишат чуждите издания.Кристалина Георгиева е кандидатката на ЕС за ръководител на Международния валутен фонд (МВФ). След тежки преговори, продължили повече от 12 часа, и на фона на остри разногласия сред 28-те страни-членки на общността, българката се наложи над другия кандидат - бившия холандски финансов министър Йерун Дейселблум, пише по темата агенция Ройтерс.В тайно гласуване Георгиева спечели подкрепата на 56% от гласовете на страните-членки на общността, което представлява най-малко 57 процента от общото население на ЕС. Остатъка получи Дейселблум, срещу когото се обявиха Испания, Италия и Гърция - заради коментарите му от 2017 г., че засегнатите от финансовата криза държави били пропилели финансовата помощ за „алкохол и жени“, посочва британският \"Гардиън\".Разногласия между Берлин и ПарижВестник \"Франкфуртер Алгемайне Цайтунг\" (ФАЦ) съобщава, че Франция е подкрепила Георгиева, докато Берлин е застанал зад Дейселблум. Същото подчертава и \"Файненшъл таймс\" (ФТ). Различията между Берлин и Париж затрудниха постигането на консенсус между европейските правителства. От първоначалните петима кандидати в петък останаха само двама - Георгиева и Дейселблум - след като от надпреварата най-напред се оттегли португалецът Мариу Сентену, а след това и испанското правителство съобщи, че оттегля кандидатурата на своята министърка на икономиката и бизнеса Надя Калвиньо. По-късно стана известно, че от надпреварата отпада и финландският кандидат - шефът на Централната банка на страната Оли Рен.Има още препятствияФТ коментира избора на Кристалина Георгиева така: \"Бившата българска еврокомисарка е уважаван и признат икономист, който получи признание за работата си в Световната банка. Ако бъде назначена през октомври, тя ще бъде първият източноевропеец начело на МВФ.\"Още едно препятствие има за преодоляване преди окончателния избор на Георгиева, припомнят \"Файненшъл таймс\" и германският \"Ди Велт\": правилата на МВФ не позволяват на човек над 65 години да оглави Фонда, а през август българката ще навърши 66. Затова правилата ще трябва да бъдат променени. В тази връзка \"Ханделсблат\" посочва, че Франция ще настоява за увеличаване на възрастовата граница, а ФТ припомня, че в Борда на директорите на МВФ все още няма постигнат консенсус по този въпрос. А \"Ню Йорк Таймс\" отбелязва, че не е много ясно дали САЩ ще подкрепят искането за вдигане на възрастовата граница.Американски кандидат?Негласно правило е МВФ да се ръководи от европеец, а Световната банка – от американец. Въпреки това, според някои спекулации, президентът Тръмп може да издигне свой кандидат за поста.Междувременно Кристалина Георгиева беше поздравена в Туитър от опонента си от Холандия Йерун Дейселблум, както и от прекия си началник в Световната банка Дейвид Малпас. Ако Кристалина Георгиева се пребори за поста, новата директорка на МВФ ще се сблъска с редица глобални икономически предизвикателства, коментира \"Ню Йорк Таймс\".", "date": "2019.08.03", "title": "Това пишат чуждите издания за избора на Кристалина Георгиева"}
{"url": "https://offnews.bg/litca/kak-iuristka-ot-fonda-na-navalni-stana-simvol-na-protestite-v-rusia-708578.html", "text": "Юристка от Фонда за борба с корупцията на опозиционера Алексей Навални се превърна в лице на протестите в Русия. Любов Собол обяви гладна стачка преди три близо седмици, след като не беше допусната до изборите за градски съвет на Москва. През това време тя е приемала само обезболяващи таблетки и минерална вода. \"Няма да ви позволя да лъжете! Тези документи не съответстват на закона и на здравия смисъл\", извика тя от трибуната в Московската градска избирателна комисия и обвини председателката на комисията в десетки нарушения при броенето на подписите на избирателите. На комисията Собол се сторила много агресивна - прекъсвала ги и игнорирала призивите да замълчи. Час след изказването ѝ работната група препоръчва на избирателната комисия да откаже да я регистрира за изборите. Още тогава Собол обяви гладна стачка и заяви, че няма да си тръгне, докато не се срещне с шефа на Централната избирателна комисия Ела Памфилова.Работната група се мести в друга зала, а Собол остава да седи на първия ред. През следващите няколко часа при юристката идват различни служители от комисията, за да я убеждават да си ходи и да подаде жалба. Тя им отговаря, че от офиса на Памфилова до залата са 20 минути пеша и ще почака. Шефката на Централната избирателна комисия обаче така и не дошла. След няколко часа в залата изгасили светлината, а Собол започнала да оглежда завесите, като мислела да се завие с тях, ако ѝ стане студено през нощта. Служителите от охраната също минавали през залата да погледнат, но не знаели какво да направят. Източник на Би Би Си, близък до кметството, разказва, че вечерта решили да изведат Собол от сградата \"максимално внимателно\". Около полунощ пристигнала патрулка и полицаите вдигнали юристката заедно с дивана, на който седяла, и я свалили така от втория етаж, докато Собол предавала на живо случващото се от телефона си. 31-годишната Любов Собол е завършила право в Московския държавен университет. Баща ѝ е одитор, майка ѝ - инженер в летище \"Шереметиево\".В свободното си време с колеги ходили до градчетата край Москва, за да наблюдават как се провеждат изборите. Там за първи път видяла как изхвърлят бюлетини от урните и как полицията не дава на наблюдателите да преброяват гласовете.Работила и като доброволка в приют за бездомни животни, където също видяла какви ли не нарушения - на животните давали най-евтината храна вместо записаната в документите от обществената поръчка, не ги разхождали, а в приюта работели двама души вместо пет, които получавали 3000 рубли заплата вместо 13 000, като разликата била открадната от изпълнителя.  Малко преди да завърши видяла обява, че начинаещият тогава политик Алексей Навални търси юристи за проект за борба с корупцията. На интервюто Навални я попитал не се ли страхува да кандидатства и какво мисли семейството ѝ.Любов Собол започнала приела работата срещу заплата от 60 000 рубли, макар че имала и редица други предложения, включително от Руската централна банка, където карала стаж.\"За заплатата разбрах когато вече се бях съгласила за работата. Мислех, че ще е 30 000. Но бях готова да работя и като доброволец. Харесваше ми политическата позиция на Навални за правова държава. Аз като цяло съм чувствителна по отношение на несправедливостта. Тя ме разгневява. Човек трябва да бъде щастлив. Аз съм щастлива не когато си купувам нова чанта, а когато в приюта разхождат кучетата\", казва Собол пред руската служба на Би Би Си. Сега Собол живее с мъжа си - антрополога Сергей Мохови, в Донския район на Москва и печели по около 120 000 рубли на месец. Юристката разказва, че в работата си по проекта на Навални са отменили стотици обществени поръчки заради корупционни нарушения. Нейни близки казват, че винаги е имала политически амбиции. През 2014 година тя пробвала да се кандидатира на изборите за градския съвет в Москва, но не успяла да събере достатъчно подписи. \"Хората се занимаваха със случилот се в Крим, а Навални беше под домашен арест\", казва Собол. По думите ѝ през 2019 г. - след финансовата криза и пенсионната реформа, хората са ядосани и изморени от властта и искат промени. Мнението ѝ се потвърждава от юлското проучване на фонд \"Петербургска политика\", според което 59% от хората смятат да гласуват на изборите за московски градски съвет при 22% през 2014 г.Собол е правила няколко разследвания срещу близкия до Владимир Путин бизнесмен Евгений Пригожин. Според нейните данни фирми, свързани с Пригожин, са получили обществени поръчки за 200 млрд. рубли, в някои случаи през фирми, записани на негови роднини.През 2016 г. мъжът на Собол е нападнат в подлез и в бедрото му е инжектирана отрова. Лекарите тогава казали, че ако е бил по-слаб и ако медицинската помощ се е била забавила, е щял да умре. Полицията започва разследване на нападението, но без успех. Разследване на \"Новая газета\" обаче свързва нападението с хора на Пригожин. Любов смята, че нападението е било отговорът на Пригожин: \"Ти се занимаваш с моето семейство, аз ще се заема с твоето\". \"По-късно, когато през тази година всеки ден публикувах новини за отравяния в детски градини, където храната се доставя от компанията на Пригожин, в неговите медии излизаха всеки ден новини за мен: брат ми организирал Майдана, мъжът ми бил некрофил, а баща ми бил корумпиран\", казва Собол. Черна кампания срещу нея се води и сега в медиите, свързани с Пригожин. Например след случилото се в избирателната комисия тези медии написали, че тъй като била ядосана, че не са я допуснали до изборите, е пребила дъщеря си, макар че след полицейския участък Собол отишла да преспи в центъра за събиране на подписи и изобщо не се прибрала вкъщи тази нощ.Колеги на Собол казват, че семейството ѝ сериозно се опасява от нови нападения, затова стои встрани от светлината на прожекторите. За гладната стачка Собол казва, че не се е консултирала с никого и сама е взела решението. \"Не виждам смисъл от такива обсъждания. Надали мъжът ми или родителите ми ще кажат: \"Гладувай\". Но някой трябва да поеме върху себе си отговорността и направи жертва\", обяснява тя.За политическите възгледи в Русия тя казва: \"Обсъждане за ляв политик или десен политик е хубаво в развитите демократически страни. При нас засега няма даже нормална държавност и нормално гражданско общество. Ние стоим на едно стъпало по-ниско. Затова засега у нас хората се делят на такива, които са за Путин, и такива, които са против него. Как да обсъждаш регресивно или прогресивно данъчно облагане? Смешно е. Къде ще го обсъждате? Нали не ни пускат в градския съвет\".\"Тези избори са точка, след която няма да съществуват институции за изборите в Русия. Това е криза в ръководството. Не искат да регистрират никакви опозиционни политици. Всички са свикнали, че московският градски съвет е филиал на кметството и в него влизат само одобрените от кметството депутати, за да вземат нужните на правителството решения. Отпускането на пари за ремонт, масовите отравяния с храна в детски градини, платеното паркиране - нито по един от тези въпроси не е имало дискусии в градския съвет. И нямат намерение да инициират такива\", допълва юристката.От 5000 събрани подписа са открити 11 на починали хора, при това датите им на раждане в списъците не съвпадали в базата данни, затова Собол смята, че става въпрос за хора с фалшиви паспорти, които нарича \"токсични избиратели\", изпращани от кметството. \"Успяхме да отсеем много провокатори, но не всички\", казва тя.От кметството пък казват, че \"опозицията се опитва да направи от Собол руската Жана д'Арк\". ", "date": "2019.08.03", "title": "Как юристка от фонда на Навални стана символ на протестите в Русия"}
{"url": "https://offnews.bg/futbol/v-ukrajna-tcska-e-grand-v-balgaria-sredniak-v-evropa-708588.html", "text": "Отборът на ЦСКА прикова вниманието на украинските медии. \"Армейците\" ще се изправят срещу местния Зоря (Луганск) в третия предварителен кръг на Лига Европа. Първият мач между двата тима е на 8 август в София, а реваншът е на 15-и в Запорожие.\"По световните стандарти ЦСКА е средняк, но в национален мащаб е най-известния и успешен български клуб. В актива на ЦСКА има 59 различни национални трофея\", пише \"Комсомолская правда\" в изданието си на руски език за Украйна.Изданието подчертава, че ЦСКА е 31-кратен шампион на България, 20 пъти е печелил Купата на страната, 13 пъти Купата на съветската армия и има 4 Суперкупи. Стойността на футболистите е посочена като 24,6 милиона евро, а най-скъпият играч е Тиаго Родригес - 3 милиона евро.\"Средната възраст е 25,1 години, а броят на легионерите е 16, което представлява 57,1 процента от състава. През лятото ЦСКА запази ядрото на състава. Ключовите футболисти са нападателят Али Соу, Тиаго Родригес и вратарят Витаутас Черниаускас.Софийският клуб редовно играе контроли с украинци. През лятото българите загубиха с 0:1 от Шахтьор Донецк. ЦСКА е най-успешният български клуб в Европа, макар и доста назад в миналото. \"Червените\" два пъти са стигали полуфинал на КЕШ и веднъж полуфинал на Купата на УЕФА\", пише изданието.Междувременно стана ясно, че Зоря се е подсилил с нов нападател. Тимът е взел един от най-големите таланти на Украйна - Назарий Русин. 20-годишният нападател идва под наем за една година от гранда Динамо (Киев). ", "date": "2019.08.03", "title": "В Украйна: ЦСКА е гранд в България, \"средняк\" в Европа"}
{"url": "https://offnews.bg/sviat/severna-koreia-izvarshi-novo-izpitanie-na-raketa-708559.html", "text": "Северна Корея е извършила ново изпитание на ракета.Изпитанието е било на нова реактивна система за залпов огън с управляеми ракети.То е извършено в нощта срещу 2 август, съобщи севернокорейската информационна агенция КЦТА.Изпитанието е било инспектирано от севернокорейския лидер Ким Чен-ун.Информацията се появи на фона на три изстрелвания на ракети от Пхенян в рамките на седмица. ", "date": "2019.08.03", "title": "Северна Корея извърши ново изпитание на ракета"}
{"url": "https://offnews.bg/politika/vapreki-borisov-blokadata-na-patia-sliven-iambol-prodalzhava-i-taz-708592.html", "text": "Въпреки обещаните от премиера Борисов компенсации, малките свиневъди и през тази нощ продължават блокадата на главния път Сливен – Ямбол. Това обявиха протестиращите срещу мерките на правителството за ограничаване на африканската чума по свинете, предаде БНР.Около 30 души блокираха пътя, по-късно към тях се очаква да се присъединят още хора. Напрежение между протестиращите и полицията няма. Все повече и все по-различни стават исканията на протестиращите - от политически до увеличаване на срока за унищожаване на домашните прасета. Хората настояват срокът да се удължи до ноември и да се изясни дали наистина има такава болест по животните, и са категорични, че „мерките са закъснели, тъй че, каквото и да направят сега, няма да успеят да се справят, ако наистина има чума“.„Такива гонения на хората, едва ли не да накарат всеки да се чувства нарушител или престъпник. Обидно е да принудиш хората да си изколят животните. Просто в Нова Загора могат, и в селата вече... само да чуете кучетата как вият на смърт, за жалост“, казва един от стопаните.Това, което обединява протестиращите е, че ще отстояват исканията си докрай, без да дават срок за края на протестите си. Снощи на среща с протестиращи кметове на села от община Пазарджик премиерът Борисов обеща правителството да отпусне по 300 лева помощ на стопаните, които сами умъртвят животните си, а свинекомплексите - да ги снабдят с прасета при новото зареждане.На протест срещу умъртвяването на домашните животни в 20-километровите зони около промишлените свинекомплекси излязоха и стопани от ямболското село Тенево. Собствениците са против унищожаването на поминъка на дребните стопани и настояват за отмяна на разпоредените мерки срещу чумата по свинете.С развети знамена и плакати „Няма да дадем нашите прасета“ и „Частната собственост е неприкосновена\" жители на Тенево застанаха на входа на селото. „20 кила прасе, аз току-що съм го купил, как да го заколя, какво има в 20 кила животно“, „Ние сме стигнали до това убеждение, че сами трябва да отглеждаме собствен добитък, тъй като, като продам аз прасенцата си, ще облека моите деца и ще ги пратя облечени и читави на училище“, казаха някои от протестиращите. Те не са съгласни с поставения срок за унищожаването на животните и искат удължаване на срока до ноември. Обещаната държавна помощ от 300 лева определиха като „обещаването не е като даването“, „той обеща и увеличение на пенсиите, ама няма нищо“.Протестиращите се отказаха от първоначалното си намерение да блокират пътят към граничен пункт „Лесово“ и решиха да се присъединят към протестиращите в сливенското село Крушаре.", "date": "2019.08.03", "title": "Въпреки Борисов - блокадата на пътя Сливен - Ямбол продължава и тази нощ"}
{"url": "https://offnews.bg/obshtestvo/pochitame-igumena-na-dalmatskia-manastir-i-negovia-sin-708560.html", "text": "Църквата почита днес преподобний Исаакий, Далмат и синът му Фавст.Те се подвизавали в манастира, основан от император Теодосий Велики (379-395) близо до Цариград. След смъртта на преподобни Исакий игумен на манастира станал монах Далмат. Той отначало бил войник на царска служба, а след това приел монашество и със сина си Фавст се поселил в манастира. Далмат така се прославил със своите подвизи на въздържание и благочестие, че самият манастир се нарича “Далматски”.В първата половина на V в. Църквата била силно развълнувана от ереста на Несторий, който учил, че Пресвета Дева не следва да се именува Богородица, понеже тя родила не Бога, а обикновен човек, с когото по-късно се съединило Божеството. Бил свикан Третият вселенски събор в Ефес. Несторий имал много приятели и привърженици, които съставили заедно с него отделен събор. Чрез лъжливо изложение на цялото дело те измамили император Теодосий Млади, който, след като подписал свалянето на Несторий, подписал и свалянето на неговите противници.Това полутържество на ереста предизвикало в Цариград силно негодувание. Уважаваният от всички игумен на Далматската обител, който цели 44 години не излизал от манастира, се отправил с монасите си при императора да го моли да преразгледа своето решение. Голямо множество народ окръжило двореца. Далмат всенародно прочел истинското изложение на Ефеския събор и истината възтържествувала.Фавст, синът на Далмат, също така се прославил с благочестие, но за неговия живот подробности не са запазени.", "date": "2019.08.03", "title": "Почитаме игумена на Далматския манастир и неговия син"}
{"url": "https://offnews.bg/nashite-avtori/alek-popov-absurdizmat-i-kritichno-etichniat-um-708561.html", "text": "Защо избра да погледнеш назад чрез остър хумор? И какъв е рискът, че сатирата би могла да вземе превес над прецизните анализи, които всъщност правиш, докато правиш проучвания за роман?Не съм избирал. Просто следвам природата на ума си, без да правя тънки сметки за ползите и вредите от този подход. Следвам и изследвам. Иронията и сатирата се раждат именно в процеса на анализа, който по дефиниция е критичен спрямо действителността. Мисля, че съществуват две основни нагласи на ума: критична и апологетична. Първата е предпоставка за демокрация. Втората – за авторитаризъм.За кого пишеш? Питам, защото и ти си коментирал фрагментацията днес (особено заради социалните медии), както и факта, че мнозина не разбират, други живеят в своя си балон и общуват в напълно затворени кръгове.Май и друг път съм го казвал, че пиша за малко на брой, много конкретни хора, чиeто мнение, вкус и критерий ценя. Бих могъл дори поименно да ги изброя.Благодаря (смях).Моля. Но това не значи, че книгите ми не достигат до един много по-широк кръг от читатели, които споделят сходна гледна точка към света. Съдейки по обратната връзка, която получавам, това са хора критични, образовани и независими по дух. Сам се досещаш навярно, че това не е най-масовият човешки тип. И тук не говоря само за България – навсякъде е така, но у нас, поради чисто демографски ограничения, тази прослойка е по-тънка. Тази публика е доста взискателна и трудно ще я прилъжеш само с лакърдии.Какво се губи при преводите на твоите творби, според теб?Онова, което обичайно се губи при превод. Тънкостите на езика. Нюансите на речта. Иронията, която носят определени думи, историята, която е закодирана в тях. Всъщност това не ме тревожи особено, тъй като в оригинал тези неща винаги ще останат достъпни, а и по принцип те правят впечатление само на ограничен кръг читатели.Дойде ли време един от нас, малцината, да направи компромис и да започне да говори на езика на масите? Това ли е начинът да постигнем истинска промяна на културните кодове?Не знам за кои точно маси говориш. В момента, в който започнеш да възприемаш хората като маса, излизаш на терена на демагогията, където важат съвсем други закони.Да се изразяваш разбрано и ясно, без клишета, с чувство за хумор, без интелектуална надменност, но и без фамилиарно заиграване с „народната душа“, какво по-хубаво? Но ако имаш предвид онзи евтин популизъм, който въздейства на най-първичните инстинкти на тълпата и гъделичка колективните ѝ комплекси... Дълбоко не вярвам, че по този начин може да се постигне каквато и да е промяна. Който е поел по този път, обикновено деградира до нивото на този език, а не обратното – да издигне т. н. „маси“ до своето ниво. Езикът все пак е отражение на мисълта.Кой е най-големият урок на миналото, който така и не научихме?И малкото, което сме научили, все е от полза. Например: не се занимавайте с Македония! Това винаги води до национална катастрофа. Но уроците от миналото рядко хващат „дикиш“. Може би само тези, които са ги изпитали на собствен гръб, са склонни да не повтарят същите грешки, но тях вече ги няма. Работата с паметта е тънко изкуство. По-лесно ни е да се гордеем с неща, които нямат пряка връзка с нашето „сега“. И това е предвестник за разочарования.На какво (или кому) се уповаваш днес? Какво те кара да продължаваш да пишеш, и то на български, тук и сега?Нямам особен избор, освен да пиша тук и сега, съгласи се. Как го беше казал Казандзакис: „Не се надявам на нищо, не се страхувам от нищо, свободен съм...“В „Христос отново разпнат“.Да, това е и епитафията над гроба му. Изглежда по-лесно да го кажеш от отвъдното. Но аз все пак се страхувам понякога. Че няма да смогна да разкажа всички истории, които са ми на сърцето, например. А може би това не е чак толкова страшно и не всички истории си струва да бъдат разказани? Дори не се замислям вече на какъв език пиша. Работя с това, което имам. Марина Цветаева беше казала: без значение е на какъв език не те разбира никой.Тя казва и нещо по-важно: „Умирая, не скажу: была/И не жаль, и не ещу виновных/Есть на свете поважней дела/страстных бурь и подвигов лобювных“.Да... (Пауза) Благодаря ти, че ми напомни.Как разграничаваш тънката линия между писател, творец и интелектуалец, и къде в „спектъра“ искаш да присъстваш? И нека да премахнем тежкия (и безумен) контекст, в който вирее думата „интелектуалец“ в България, като че ли е най-пошлото и долно състояние на света.Аз съм преди всичко писател. Това е занаят. Другото е по съвместителство, тъй като се предполага, че писателят е и интелектуалец. Но има твърде много интелектуалци без занаят, което навярно е причината това човешко състояние да не се приема чак толкова сериозно.Сблъсъкът „Изток/Запад“ неимоверно занимава всеки от нас, който се опитва да обясни последните 30 години (след Фукуяма). Но не е ли време да кажем, че тази дихотомия е толкова впита в общественото съзнание, че се превърна в мисловен модел?Твоят въпрос ме връща към разсъжденията ми по повод един мой разказ, писан в началото на 90-те: „Метаболитните хора“. Някой се беше сетил за него и ме попита как виждам днес отношенията между Източна и Западна Европа през призмата на тази метафора. Част е от сборника „Митология на прехода“, който обаче трудно се намира по книжарниците. Ето накратко за какво става дума. Ученият Густав Шмайхел изобретява метод, т. нар. „метаболитна терапия”, чрез който хората могат да се хранят с човешки екскременти. Политиците на Запад съзират в това шанс да се преборят с кризата в Източна Европа, без да нарушават комфорта на собствените си граждани. Хората на Изток се подлагат масово на т.нар. „метаболитна терапия”, а от Запад потичат тонове лайна под формата на хуманитарна помощ. Сделката е нещо от сорта: храна срещу спокойствие. Но резултатите са противоречиви. Освободени от досадната грижа за насъщния, източноевропейците се отдават на духовно развитие - процъфтяват изкуствата, културата и науката. Докато Западът се оказва „впримчен в капана на собствената си щедрост”: налага му се да произвежда все повече „суровина”, за да изпълнява „хуманитарните доставки”. Въвеждат се задължителни норми за всеки гражданин и т. н. по спиралата на абсурда… Докато великата някога цивилизация се превърне в машина за лайна. Разказът е сатирична дистопия в добрите традиции на Суифт, Оруел и Хъксли, и, разбира се, е силно метафоричен. В него са намерили израз някои от интуициите ми от началото на т. нар. „преход“. Като че ли развитите богати общества стават заложници на собствения си успех. Всъщност това важи и за индивида. Настъпва някакъв предел, отвъд който всичко се обърква. Така и се нарича: криза на предела. Не съм сигурен точно как работи, но може би има нещо общо със ситуацията днес. Животът явно не се свежда само до имането и нямането – нещо, което сякаш пропуснахме да забележим в началото на 90-те. За хора, израснали в условия на дефицит, това е напълно обяснимо. Но изобилието сякаш води до същото. Човек забравя, че просперитетът е само функция на нещо по-голямо и се вкопчва в конкретните материални придобивки. Не случайно е казано: ако някой прекалено много се страхува да не загуби нещо, ще го загуби.Да намеся и Хюм: той говори за седем вида философски отношения. Най-важното от които е причинността. Т.е. ние не можем да се разсърдим на „прехода“.Според Хюм, да. Но ние все пак си псуваме... (смее се). На това му се вика да изтеглиш късата клечка на историята. В съзнанието ми на човек, преживял Студената война, сблъсъкът Изток-Запад ще си остане завинаги свързан с изкуственото разделение на Европа след Втората световна война. Западната част продължи нормалното си развитие, докато източната преживя жесток социален експеримент, който хвърли жителите ѝ в бедност и унижение. Този опит като цяло не бе разчетен съвсем правилно на Запад. След промените всички, включително Фукуяма, много прибързано и лекомислено решиха, че нещата някак си от само себе си ще се наместят. Дошъл е краят на Историята и какъв живот ни чака само... (смях). Те, източните хора, всъщност изобщо не бяха подготвени за тези промени и донякъде не ги и желаеха особено, тъй като се досещаха, че добре подрената им къщичка ще се разбърка. Не бяха оценени истинските размери на бедствието, което беше държало в лапите си половин Европа половин век, а в случая с Русия – още по-дълго. Нахвърлиха се на икономиката, съвсем не безкористно при това, без да се държи сметка за психологията на този сложен преход. Хората и без това бяха травмирани, бяха хвърлени без всякаква подготовка на пазарните стихии и оставени да се оправят кой както може. Отсъстваше онзи дух на солидарност и взаимопомощ, който въздигна Западна Европа от руините на Втората световна война. Ето един урок от историята, например, който не беше научен. Западна Европа забрави, че е била на същия хал и дори се опита да представи разликите в стандарта на живот едва ли не като непреодолима културна бразда. Тежък еснафлък, от който винаги са си патили. Еснафлъкът има свойството да се изражда в сълзлив сантиментализъм, подхранващ социалните утопии. А ваксината срещу този вирус може би се намира именно тук, в Източна Европа.Но да не се възгордяваме от страданията си! Изолацията по време на комунизма позволи тук да оцелеят други вируси, не по-малко опасни. Лечението за тях пък се намира на Запад. В този смисъл, ако не искат да бъдат разкъсани от собствените ни демони, бившият Изток и бившият Запад са обречени на взаимодействие.Всеки малко по-хитър апроприира ключови думи като „либерал, консерватор, демократ, социалист“ в своите безумни „проектчета“, които се превръщат в стандарт. Как можем да обясним на следващи поколения, че всъщност нещата са другояче? Ти, например, се бориш срещу „романтиката“ на тоталитаризма. Но чува ли те някой?Когато пиша, избягвам да се боря с друго, освен със себе си. Камо ли с романтиката на тоталитаризма! Няма такава. Има набор от пропагандни клишета, които съм деконструирал по съвсем естествен път, докато работех върху романите за сестри Палавееви – предполагам, че имаш предвид точно тези произведения, макар че темата присъства и в някои разкази. Един от тях лично си пускал в „Егоист“ – „Спомени за косачката“.Разбира се. С незабравимата Кони Лапалайнен, предполагаемата финландска любовница на Ленин. (смях)Аха... Но романтиката на революцията е нещо по-различно – винаги е съществувала и ще съществува, за да вдъхновява хората за борба срещу несправедливите потиснически режими. Общо взето, революциите са като земетресенията – може донякъде да ги предвидиш, но не и да ги избегнеш. Те са обречени на крайности, поради скалата на разместванията и трусовете в обществото. И винаги са играли огромна роля в изкуството, което работи именно с крайните човешки състояния. За мен беше особено важно да вплета тази енергия в наратива. Волята за промяна, която е двигател на всяко истинско приключение! Не съм сигурен доколко нашето общество беше подготвено за тези книги, макар че не мога да се оплача нито от критичните отзиви, нито от продажбите. И все пак, струва ми се, че сериозният им прочит тепърва предстои.А за повече контекст: какви са твоите политически убеждения по скалата „либерал/консерватор“, „ляв/десен“ и т.н.?Хашек казваше навремето, че е привърженик на „Партията на умерения прогрес в рамките на закона“. По принцип, не смятам, че убежденията са нещо, издялано в камък. Както си се убедил, така може и да се разубедиш, ако видиш, че една идея има вредни последствия и сее предимно мизерия и смърт. Това не е опортюнизъм, както и сляпата лоялност към идеи и личности не е добродетел. За някои проблеми има ляво решение, за други – дясно, има и чисто човешки решения, които не са нито леви, нито десни. Не съдя за човека по етикета, а по етиката! По това как постъпва в критичен момент, изискващ смелост, човещина и почтеност. Има неща, които никога няма да приема: свеждането на хората до средства за постигането на чужда цел, робството, корпоративното зомбиране, фанатизма, морализаторството и цензурата. Харесвам поп-арта, музиката от 60-те и 70-те, нудизма, отворения код... Прецени сам в кой ъгъл на таблицата се намирам. За мен либерализмът е по-скоро начин на мислене и житейска практика, а не кабинетно занимание. И мисля, че либералните ценности изгубиха много от това, че започнаха да бъдат налагани като догма от разни дълбоко нелиберални в същността си индивиди.Каква е най-голямата грешка на всички нас, които не успяхме да „завършим“ прехода?Страхът. И това не е грешка, а грях! Страхът да се изправим пред близкото минало такова, каквото е. Да се прочете, да се изгребе, да се погребе. Но май избързахме с погребението... Оттам тръгват всички беди. Някак си твърде лесно приехме тезата, че такова било времето и няма конкретни виновници за всички безобразия, вършени през този период. Заметохме и жертвите под килима – нещо, което една уважаваща себе си нация просто няма право да извърши. Да погребеш не значи да забравиш, а да изпълниш сложен ритуал на помирение с мъртвите, който се предшества от разкаяние. Призванието на десните беше да потърсят отговорност, а на левите – да я поемат. Това не беше свързано с чак такива опасности, но и двете страни се скатаха от историческите си задължения. Едните да не си развалят бизнеса, другите - да не си загубят електората. И съвсем заслужено изпаднаха от властта. После нямало историческа справедливост. Има, и още как! Но няма да седнем да плачем за тях на фона на общата безпаметност. Боя се, че не осъзнаваме до каква степен това засяга всички: и десни, и леви, и либерали, и консерватори, дори тия, които никога не гласуват. Миналото е страшно именно със своята недоизказаност.Оттам идват призраците и кошмарите. От тъмните ъгли на подсъзнанието, където сме изтласкали тези неща.Много точно! Имал съм среща с тях. Предполагам, че и други са имали. Това е на границата на паранормалното. Ако намеря сили, някой ден ще ви разкажа. Боя се, че сключихме дяволска сделка с паметта. Приехме да живеем с нещо, което бавно и невидимо ни отравя, като ерозира фундаменталните ни понятия за добро и зло. Ако бях суеверен, бих казал, че сме се натоварили с много тежка карма.Чувстваш ли остро масовата липса на ирония и самоирония днес? Общуваме по нов модел, който вече изцяло не позволява да има „етажи“ в общуването, да има втори, че дори и трети смисъл?Нека не се заблуждаваме. Самоиронията никога и никъде не е била преобладаващо състояние на духа. Хората са склонни по-често да се обиждат, отколкото да се смеят над себе си. Не търси у тях чак толкова много планове. Човекът има само два интереса, както е казал Хармс: земен – храната, пиенето, топлото, жената, отдиха, и небесен – безсмъртието. Иронията е продукт на културни натрупвания. Парадоксът е, че живеем в постмодерна ситуация, докато голяма част от обществото още пребивава в някакво предмодерно състояние. За това грях носи и закостенялата ни образователна система. Цели сегменти от литературата и изкуството – и то именно тези, които формират критично мислене и модерно светоусещане – са изключени от българското образование. Откъде тогава да дойде иронията?  Ще цитирам една твоя скорошна реч и ще те помоля да коментираш: „Шегата е тест за интелигентност, на който следва да се подлагаме всеки ден.“ Бих добавил и останалото от този пасаж: защото без интелигентност няма и толерантност. А без толерантност сме загубени. Целият текст може да се прочете в мрежата. Има го на български в сайта на в. , на македонски в  и на английски в списание . Заглавието е „Босът на старата чаршия“.Често те оприличават като писател „абсурдист“ – което, по моему, е глупост. Но има ли по-голям абсурд от този, в който сме живели, и в който, някак постулирано, живеем и днес?Не знам защо всеки път се налага да откриваме колелото или топлата вода. Човешкото съществуване е абсурдно. Свикнете най-сетне с тази мисъл! От зората на сътворението, та до ден днешен. Един абсурд сменя друг. Имаме ли основание да мислим, че 19-ти век е по-малко абсурден от 20-ти? Цялата разлика е, че днес си даваме по-ясно сметка за тази ситуация, благодарение на екзистенциалистите – вечна им памет! А що се отнася до етикета, вече знаеш какво мисля за тези неща... Впрочем какво му е лошото да си „абсурдист“, като изключим терминологичната несъстоятелност на това определение? Не се сещам за голямо произведение, което да не разглежда абсурда на съществуването под един или друг ъгъл.Oще: на ", "date": "2019.08.03", "title": "Алек Попов: Абсурдизмът и критично-етичният ум"}
{"url": "https://offnews.bg/nashite-avtori/ne-slozhih-razkaz-s-prodalzhenie-ot-zdravka-evtimova-708507.html", "text": "1Преди да падне сланата намериха едно циганче - Васко, внука на Васо акордеониста - пребито. Голо, захвърлено на стара пейка до шипките и глога зад културния дом. Беше посиняло по гърба, по корема, старият лекар Върбанов от Радомир каза: „Да го видят в Перник“; в Перник казаха: „Да го видят в София“, а докато го откарат в Перник и в София, майката на Васко, Мария, го носеше на ръце – то, високо колкото коприва момче - и жената търчеше, гушнала го голо, тънки крака, единият увиснал, някак страшно увиснал беше кракът на това дете.Мария имаше две щерки - Васко ѝ беше най-малкият - беше го прегърнала, стиснала го беше и тичаше по жилетка - от оная дебела груба вълна, която дере повече от въже на бесило. Жената бързаше по средата на асфалтовата улица и виеше. Виеше глухо, тихо, черно виеше тая жена, притиснала момчето си в ръце. Беше толкова ясно небето, че човек не можеше да го гледа. Човек не можеше да гледа тая жена. Единият ѝ крак бе бос. На другия бе нахлузила галош. Жената не виждаше, че по улицата минават коли, не виждаше, че не вали дъжд.- Елено! Елено! Елено – виеше тази жена в кафява жилетка и бъхтеше напред, спъваше се и пак тичаше – Елено, Елено!От едноетажната къща, опасана с тухлен зид – особен зид – тухлите бяха наредени така, щото да има дупки и да се вижда дворът. Мъжът на Елена, дето му викаха Красивия, ги беше наредил така, за да се виждат цветята като цъфнат. Той, да му се не надяваш, садеше рози и лалета, маргарити и нарциси, зюмбюли и разни други китки – към тая къща, дето сега нямаше никакви нарциси, нито зюмбюли, тичаше майката на Васко. Вече не можеше да вика – само хриптеше, дори не хриптеше. Фъфлеше. - Елено. Елено!От къщата с особения зид, който нищо не скрива, изхвърча висока, тънка като червей жена - кафяво лице и кафяви ръце. Да не повярва човек колко бързо тичаше тая мършава върлина.- Марийо – викна дългата и тъмна като тукашната земя жена. – Марийче. Идвам!След малко двете се срещнаха – на средата на асфалта, сух и топъл под това криво слънце на март.- Остави го на земята.- Раните ще се напълнят с кал – каза майката с дългата като страха коса.Елена бързо свлече якето си, хвърли го на земята и после двете жени бавно, внимателно сложиха момчето върху дрехата.То изстена.- Диша добре - каза Елена. Каза го кротко, ясно, като че бе ударила юмрук на най-гадното нещо на земята. – Васе - прошепна тя. – Васенце, плюни, чедо. Плюни ми на ръката.Момчето се напъна да плюе, първия път не можа, втория път не можа, на третия плю. Много леко, като че докосваше най-скъпия бисер на земята, Елена гледаше хлапето. Какъв ти бисер, тя докосваше Васко, синът на Мария, и така леко го подбутваше, после натисна мъничко, още мъничко и още мъничко.- Много ли те боли, Васе?- Не, не - прошепна момчето.- Само единият крак е счупен, Марийо. Другият си е здрав - високата внимателно обхождаше мършавото тяло и слушаше, слушаше как момчето простенва, тихо или остро, задавено или просто въздишаше.- Три пръста на дясната ръка, ми се струва, са строшени.- Хората, дето го намериха, казаха да го караме в Перник. Казаха да го караме в София.- Добре, Марийке. Ще го караме. Първо да го носим в нас, може да е счупено някое ребро. Дали е пикал кръв, знаеш ли? Повръщал ли е? Знаеш ли?- Не знам.- Марийо, кажи на мъж ми да заколи някоя овца. Да я купи от Дочка и Дана. Аз ще я платя. Бързо да я заколи. Трябва ми кожата, да увием Васьо през гърдите. Прати някоя от щерките ти да му каже. Ще го измия със змийско мляко. Идете за доктор Върбанов – После високата като дирек жена се наведе, прегърна голото момче, вдигна го и то изпищя.- Нищо, Васко. Нищо, сине. Ще се оправиш – каза Елена твърдо и равно. Без да се обръща към майката, още по-твърдо и още по-равно нареди: – Някоя от сестрите му дойде у нас. Милена. Не бойте се. Щом не повръща кръв, щом не пикае кръв... – високата жена крачеше полека по асфалта, в самия край на улицата. Стъпваше внимателно, но бързо.Малко по-надолу, на средата на улицата, лежеше якето ѝ – избеляло и кротко.2Мисля си за тебе, Сияна, и ми е леко. Може да си ме забравила вече, но не вярвам. Дори да си, аз не съм забравил. Ти ме научи какво означава човек да се радва, че е жив. Аз се радвам, че още живея. Дори да вали, дори да е студено, ти да ми разказваш за оня откачена твоя госпожа по математика, Герова. Как пишела задачите по дъската, как четири облака прах летели около главата ѝ, как класът се размазвал от кеф, ако се плъзне по подиума, но тя не забелязва, защото се въодушевявала. Всички мразели математиката, но оная, Геровата, никой не мразел. „Глави зелени, твърде зелени“ - казвала Герова и пишела ли, пишела. Ако можела, цяла кутия тебешир щяла да изяде, за да накара главите ви да узреят. Сияна, ти ми казваше, че обичаш двама човека – госпожа Герова и мен. А аз те питах – „А малката Дамянка обичаш ли?\"- Дамянка е моя кръв, тя е като моя ръка, мой бял дроб. Дъщеря. Тя е аз – не разбираш ли.- А аз, аз какво съм? – питах и ти ми каза:– Ти си глупав. Зелена глава. Как може да си мой бял дроб – организмът ми ще те изхвърли.\"…Госпожа Герова ми показа, че струвам, Христо. Тя каза на всички навирени носове в гимназията, една сериозна математическа гимназия - „Вижте я!“. А аз? Селянче. Разбираш ли, Христо. Майка ми счетоводителка, баща ми – не мога ти кажа какъв е, вторият мъж на майка ми се задържа две години, третият - три. „Ти имаш ум като лазерен лъч, Сияна“, казваше ми Герова. Никой преди нея не бе забелязвал ума ми. Чудя се тя как го видя.Даваше ни задача – народът, тия от Перник, от Радомир центъра, от София имаше едно момче - седят и четат задачата, чертаят, а аз, още не са я дочели до края, си викам – „Тия хора не виждат ли, че задачата е съшита с бели конци. Какви бели конци? Бели въжета! Герова още не си е наместила очилата, аз вдигам ръката – като знаме я вдигам и казвам отговора.Един ден Герова каза – пред всички перничани, пред щерката на зъболекарката доктор Захариева, която работи с американски материали в кабинета си, пред сина на прокурора на Пернишкия съд, пред дъщерята на директорката на Пернишкия театър, пред дъщерята на Пелев, дето даваше заеми на цял град и на селата – пред тия умници, които ги караха с Мерцедес на училище и им водеха частни учители от София, пред тия гарвани, дънките на които струваха колкото четири заплати на мама… Пред тях Герова се изтъпани и каза:- Шапка ти свалям, Сияна. Ти имаш блестящ ум – после Герова млъкна и както ръката ѝ беше мръсна с прах от тебешир до лакътя, добави: – Не е само до блестящ ум. Ти имаш дарба, момиче. Това не се купува с нищо. Човек като няма дарба, може да се скъса от частни уроци. Председателя на БАН да му докарат, някой нобелов лауреат по математика да му докарат да го обучава – ако не се самоубие и ако не се депресира до чаша отрова, тоя човек ще стигне дотам, което ти, Сияна, постигаш, като се събудиш, пускаш си телевизора, за да видиш кого са окрали, кой началник каква глупост е плеснал, и за удоволствие си отваряш сборника да решиш някоя задача\".- А мене защо обичаш? – попитах те аз, но ти точно тогава не ме виждаше. Ти виждаше госпожа Герова. Наведе се към мене, мислех, че ще ме целунеш, а ти ме ухапа. Толкова много ме ухапа, че потече кръв. На това място още имам белег и много го обичам. Честно.- Като говоря за Герова, няма да ме прекъсваш! – каза ми.\"Жената си имаше син и внуче, малко като патица. Синът ѝ, горкият, буташе някакво инженерство в Техническия университет, но по математика беше от ония, дето и нобелов лауреат да му доведат, пак едва щеше да върже тройката, а може и хич да не я вържеше.Мъжът на Герова бе умрял преди години и тя каза:– Слушай какво, Сиянче, ще продам… нали знаещ, имам един стар \"Форд\". Ще го продам, за да отидеш на оная олимпиада в Париж, за която извоюва място.Майка ми разправяше:– Какво като отидеш в Париж? Нали после пак тука ще се върнеш - при нас, простаците.- Ще спечеля стипендия.- Ще спечелиш дръжки от карамфили. Стипендиите вече са раздадени на тоя, на когото трябва. Аз не мога да връщам заема на кукувицата Герова.Кукувицата Герова умря преди да продаде стария си Форд, но дори да го беше продала, дори да го беше продала... Ходя на гробищата – не знам кога е Задушница, Христо – казваше ми ти. - За мене все е Задушница, като имам пет лева. Купувах не цветя - не искам цветя, ученици. Дръвче ми донесете вместо букет - и двете струват по шест лева. Заедно ще го насадим в училищния двор - така казваше Герова. Забелязал ли си, Христо, колко ябълки има до математическата гимназия край Струма? Хилави са, четири са. Ние ги подарявахме на кукувицата Герова. Аз, още по-голяма кукувица, ходех да ги поливам. Тя умря. Де да знам дали е била болна от нещо. Никога не се оплака. И сега ходя до Перник само заради тия четири ябълки. Забих им колчета, завързах ги. От чешмата в тоалетната им влачех вода. И какво стана – и четирите ги счупиха. Но ти какво си мислиш, че вдигнах ръце и се предадох? Просто не ме познаваш, Дамяне. Насадих пет дръвчета на същото място. Букчета – хайдуците не ядат желъди. Това е за мене гробът на Герова – две от тия дъбчета още са живи... А като имах повече пари, отивах на гроба ѝ, в Перник. Само един път го изчистих от бурените. Голяма кукувица беше тая жена... Обичам я\".- А мене, а мене? – питах те тихо, много тихо, за да не се ядосаш, а ти – ти като че се връщаше от едно много далечно място, оттатък водата сякаш се връщаше при мене. Само веднъж ме целуна.- Ти си добър човек – каза. – Друг такъв не съм срещала.После се върна за по-дълго, ощипа ме здраво и каза едно много глупаво нещо, но аз го запомних:– Много си хубав.3Намериха Димитър Димитриев, известен повече като Риж Димитър, проснат по гръб съвсем близо до „Соларис”. Лицето му изглеждаше жълто като онези пликове за писма от корава хартия в пощата; клепачите му бяха подути, зеленикави, сякаш вместо клепачи някой бе сложил две дъбови листа над очите му. Човекът хъхреше и около него веднага се струпаха много приятели.Той беше собственикът на \"Соларис\", името му означаваше много повече от всичко в този край. Като чуеш Риж Димитър, си плюеш в пазвата, дори и да не го познаваш. Ако го познаваш, просто се отдръпваш да мине той пръв и наблюдаваш върховете на обувките си. Питаш се дали са достатъчно чисти. Разправяха, че се дразнел от погледи; ако не го погледнеш, пак се дразнел, затова било препоръчителното да хвърлиш око, плахо, като мряна риба, и веднага да го отдръпнеш, и ако може, устата ти да се извие в усмивка. Така няма да имаш никакви неприятности. Ако много си вириш главата - твоя работа. Главата е твоя все пак.Този човек сега лежеше на седем метра от собственото си заведение – преди две години бяха претрепали бившия собственик на \"Соларис\" – така и не се разбра кой бе свършил тази работа, естествено, остана деяние с неизвестен извършител, както повечето извършители тъдява. Някои дълги езици подхвърляха, че този неизвестен извършител е известен и е много риж в главата, но един след друг тези малоумници ги намираха с по две три счупени ребра и скоро нещата се укротиха. Колко се укротиха – явно под пласта кротост бе заровен някакъв друг пласт, тъмен, корав. И дори да си много риж в главата, се оказваш проснат на тротоара, заобиколен от приятели, всеки от които съвсем неотдавна е бил неизвестен извършител.Към „Соларис“ се приближи млада жена, стройна, с обикновена кестенява коса както на повечето жени тъдява; все пак в нея имаше нещо нетъдявашно – обувки, които веднага дърпаха окото. Палтото ѝ въобще нямаше представа какво е \"Втори шанс\" и бе скъпо повече от годишната ти заплата – забележителна дреха в Старо село, разположено толкова далече от модата, колкото нужника от двореца.Защо това палто и тези обувки тичаха така, сякаш не струваха годишната ти заплата - и накъде тичаха? Жената с обикновената коса, а може би не толкова обикновена, защото беше лъскава, нещо което пак струва пари, та тези пари хукнаха към къщата на един етаж и зида, зад който сега все още не цъфтяха никакви цветя.- Елено! – кресна жената. – Ранен човек лежи пред „Соларис“.Високата мършава като цигара жена ни се видя, ни се чу; чу се само тънък глас - като крадец изпълзя изпод затворената врата.- Елена я няма.Дамата с бляскавото палто отвори рязко вратата, откъдето се бе промъкнал гласът. До зида стърчеше момиче в сиви панталони.- Дамяна! – жената хвана малката за ръка и нареди: - Вдигни глава, на земята няма нищо интересно. Гледай ме в очите.- Мамо, искам да ходя до Васко... той е у нас. Ще му занеса вода.- Дамяна. Аз бях в „Соларис“ и те видях. Гледай ме в очите ти казах.Детето се дръпна, но хубавото палто беше по-чевръсто и действаше решително.- Видях те като се въртеше около Рижия, Дамяна. Не беше дошла да купиш дъвка в „Соларис“. Може да си страхлива, но не си глупава. Дъвките в „Соларис“ са един лев по-скъпи отколкото в хлебарницата на Дочка и Дида.- Не съм страхлива – каза момичето.- Сипа ли нещо в кафето на Риж Димитър?Хлапето се огъна, раменете му хлътваха, като че някой го беше ударил с тояга по врата.- Какво сипа в кафето на Риж Димитър?Малката мълчеше. Слънцето светеше върху лицето ѝ като нож, който разкъсва дебела дреха, преди да попадне в плътта.- Ще те вържа и ще те заведа в полицията. Там ще те нарежат на парчета – жената във великолепното палто говореше остро, оставяше пространство между думите и те тежаха.По бузите на дребната плъзнаха сълзи.- Не реви. Какво сложи в кафето на Риж Димитър?Погледът на момичето се огъна, но хлапето не хлипаше, не се задави.- Рижия преби Васко. Васко има две счупени ребра.- Кой те научи да сипваш в кафето на Рижия нещо? Баба ти Елена ли?- Аз приготвих отвара. Баба Елена не ме е карала.- Марш при Димитър. Веднага. Спаси го.- Той преби Васко. Васко има две счупени...- Веднага!Детето легна на земята. Заби нос в някакъв объл камък шарка. Жена и палто се наведоха – грабнаха детето от пода.- Ще те предам на полицията. Там ще те нарежат...- Той преби Васко. Васко не може да ходи.- Отивай при Димитър. Спасявала си други закъсали. И на тях ли им сипваше нещо? Ако не помогнеш на Рижия, ще те хвърля в сухия кладенец ... Оня кладенец в запустялото лозе, където беше паднало кучето и виеше. Помниш ли?Момичето гледаше облия камък.- Ще те пусна в сухия кладенец, Дамяна.- Дамянке, ходи и помогни на Риж Димитър – гласът беше мършав и жилав, този сух глас на Елена билкарката.- Бабо! Той преби Васко! – извика детето. – Ти каза, че Васко щял да умре, бабо.- Няма да умре.- Обещаваш ли?- Обещавам – каза жилавият глас.Детето се надигна от пода - като къртичина, като ранено куче, на което му остават две минути живот.- Дамяна, не искам повече да те виждам с тази отрепка… Васко – заговори великолепното палто. – Чу ли ме? Чу ли ме, Дамяна.- Ще ме виждаш с Васко - обади се къртичината. – Всеки ден.- Защо? – обади се слисана жената в най-прелестните обувки.- Той е най-доброто дете – изтърси раненото куче, на което му оставаха две минути живот.- Така ли? – попита майка ѝ. – Само това ли ще ми кажеш?- Не. Васко е най-хубавото момче.Жената в хубавото палто за миг замръзна на мястото си. Бързо се съвзе. Хора в такива палта винаги се съвземат бързо. Понечи да каже нещо, но реши да го пропусне. Заговори друго. Гласът ѝ сякаш не бе на човек, а на дълбока тенджера, в която къкри нещо, отварящо гнойни рани.- Отиди и спаси Димитър.- Но той...- Тръгвай!Детето мълча. Дълго мълча.- Страх ме беше, мамо – измърмори то. – Не сложих…- Отивай! - викна жената.- Листа от зеленика… не сложих – избъбри детето.- Ще му мине. Утре ще му мине.- Ти си лошо дете, Дамяна – каза равно жената. – Противно дете.- Но … Рижия… преби… – прошепна детето.4Някъде съвсем в края на гробищата в Перник, в подножието на Голо бърдо, все още личеше обрасъл с треви и тръни гроб. Каменоделецът беше издълбал в гранита:Ваня Герова 1940 - 2017.", "date": "2019.08.03", "title": "Не сложих: разказ с продължение от Здравка Евтимова"}
{"url": "https://offnews.bg/drugi/dizela-prekrati-opita-si-za-rekord-po-e4-708564.html", "text": "Екстремният бегач Кирил Николов - Дизела прекрати опита си за рекорд на българския участък на международния маршрут Е4, който преминава през 5 планини: Витоша, Верила, Рила, Пирин и Славянка.32-годишният русенец, който стартира в четвъртък точно в 12 часа от площада в Драгалевци, трябваше днес да финишира на българо-гръцката граница. Лошото време и очакванията за бури са принудили организаторите да сложат край на опита няколко часа преди очаквания финал. Той се движеше по график, като в петък вечерта достигна връх Вихрен и продължи напред,  но трябваше да спре, за да не поема излишни рискове.\"Приятели, поради утежнената ситуация след преминалия фронт от бури и лоша прогноза за нов, също настъпващ по-рано от очакваното силен фронт преди обяд на 03.08 в района на Южен Пирин и Славянка - бягането на Кирил по #Е4 се прекратява.Решението е по преценка на организатора с цел осигуряване безопасност на всички екипи. Всички са добре. Надяваме се проявата да ви е била интересна. Това разбира се не е всичко\", написаха в страницата на бегача във Фейсбук.По време на бягането на Дизела се тества и най-новото мобилно приложение за сигурност в планината – E-SOS.Апликацията е съвместна разработка на VIVACOM, ДЗИ и Сирма Груп Холдинг.Прогресът му се проследи и от доброволците от OFFRoad България форум, които отразяваха от различни пунктове по маршрута напредъка.", "date": "2019.08.03", "title": "Дизела прекрати опита си за рекорд по Е4"}
{"url": "https://offnews.bg/futbol/paro-nikodimov-evropa-e-lovnoto-pole-na-tcska-708574.html", "text": "\"Европейските мачове са запазената територия на ЦСКА и отборът отново го доказа. На международната сцена червените плуват в свои води. Да, Осиек бе отстранен и с известна доза спортен шанс, но важното е, че ЦСКА се представи достойно и изпълни целта\", \", коментира представянето на ЦСКА в двубоите срещу Осиек в Лига Европа най-успешният български клубен треньор в историята Аспарух Никодимов пред \"Тема Спорт\".\"В такъв тип двубои не се гледа толкова кой как играе, важното е кой продължава напред. Люпко Петрович толкова е врял и кипял в такива срещи, че реваншът в Хърватска бе точно по неговия вкус. Едва ли някой е очаквал нещо по-различно от това, което се случи на терена. Общо взето, всичко се разви по план.Мачът не тръгна добре за ЦСКА, като Осиек игра по-добре през първото полувреме. Голът беше плод на колективна грешка. Твърде лесно беше допуснато да се центрира, после Томаш закъсня, а и Черниаускас също не реагира по най-добрия възможен начин, защото не успя да си покрие добре ъгъла.Второто полувреме беше по-равностойно, най-вече защото хърватите намалиха оборотите в атака и предпочетоха да не поемат големи рискове. ЦСКА имаше златен шанс да реши всичко в продълженията, но Соу пропусна. Той пое топката по отличен начин, но не успя да я чукне над вратаря.Разбира се, не бива да си затваряме очите. Отново се видя, че няма класа в отбора. Освен това постоянно се въртят различни футболисти в титулярния състав, липсва сработеност и постоянство, а от представянето в предни позиции има страшно много какво де се желае. Още не може да се говори за оформен облик на отбора и това вероятно ще отнеме месеци.Да, ЦСКА продължи напред, но не бива да игнорираме недостатъците в играта. Напълно вярно е да се каже, че с подхода си и в двата мача ЦСКА разчиташе да излъже Осиек и го направи. В реванша най-много ми хареса Бикел, който беше най-жив и пъргав. Направи много силен мач.Испанецът Албентоса също направи някои хубави неща, беше стабилен в защита, даде много добър пас за Соу в продълженията, представи се със самочувствие и имаше ярко присъствие на терена. И все пак е рано да му даваме генерални оценки само от една среща. Той обаче даде силна заявка.ЦСКА оживя срещу този съперник, а предстоящите двубои със Заря ще са подобни на тези с Осиек. Трябва да се знае обаче, че ако разчиташ основно на късмет, рано или късно ще те изостави. Хубавото е, че ЦСКА ще е по-обигран и напаснат към новата схема в мачовете срещу украинците.\"Има го и психологическия фактор. Част от футболистите вероятно си мислят, че с изявите си на международната сцена ще впечатлят някой по-голям отбор и това до голяма степен е така. Но ти трябва да играеш на високо ниво във всички срещи, трябва да си постоянен, а не в един мач да играеш и после в два да почиваш. Необходимо е да се внимава и със съдиите, защото виждаме, че в Европа се свири по коренно различен начин от България.Красноречивият пример е с Райнов в реванша на Левски с АЕК Ларнака - той направи класическа дузпа. Такава трябваше да се свири за нарушение на същия играч и в мача с Ботев Пловдив още в първите минути, но беше подмината. В Европа обаче се видя, че критерият е съвсем различен и такива действия не се прощават.По отношение на физическата подготовка на ЦСКА на този етап не може да има големи забележки. Отборът стоя по-добре от Осиек в продълженията, дори на моменти се правеше преса. Едно време играехме без никакви проблеми в цикъл сряда-събота.Разликата е, че тогава отборите бяха много по-сработени, футболистите не се сменяха с години, докато сега един състезател за 5 години сменя 6 отбора. И така най-важното е, че ЦСКА защити международния си авторитет с краен успех срещу представител на страна финалист на последното световно първенство. Но нивото на играта задължително трябва да се вдигне\", казва още Паро.", "date": "2019.08.03", "title": "Паро Никодимов: Европа е ловното поле на ЦСКА"}
{"url": "https://offnews.bg/112/buriata-vze-zhertva-do-dolni-bogrov-708562.html", "text": "Бурята взе жертва близо до Долни Богров. Загинал е 55-годишен мъж.Той е ударен от паднал клон. Жената, която е била с него, е в болница в тежко състояние.Инцидентът е станал около 22.40 ч. край водоем в близост до село Долни Богров, съобщи Нова телевизия.Жената е откарана в болница \"Света Анна\".Бури с поройни дъждове, гръмотевици и ураганен вятър преминаха над страната. Жители на София, Перник и Кюстендил съобщават за паднали клони и дървета.В Пернишко има наводнени улици, а някои райони са останали без електричество. Заради паднало дърво временно е било прекъснато движението на влаковете от София към „Кулата” и Солун. За часове е останал затворен през нощта пътят между Драгичево и Кладница заради паднали клони. ", "date": "2019.08.03", "title": "Бурята взе жертва до Долни Богров"}
{"url": "https://offnews.bg/horoskop/horoskop-za-3-9-avgust-ot-antonia-mechkova-707881.html", "text": "Този уикенд подсказва да търсите решение на спъващи ви проблеми по околни трасета, в ширина. Доста Овни се стремят към високи постове и повече власт, а е важно да се ангажират с дела, които развиват способностите, отговарят на мечтите им. От понеделник до петък се очертават пътища, намиране на актуална информация, някои са в отпуск. Ако сте между тях, ваша е грижата за доброто прекарване и на близки, оглеждайте всеки детайл. Ако сте на работното място, не поемайте куп тежки задачи, но каквото пипнете, да е направено перфектно.Лято уж, а седмицата ще е напрегната за вас, от понеделник до четвъртък току изникват непредвидени проблеми. През уикенда за някои Телци по-тревожни са финансовите неща, ще намерят разумно решение. Само че сега се гответе за многократно връщане към темите, помагате на близки, повтарящи се спънки ще ви накарат да преосмислите отношенията си с част от своя кръг. От вторник-сряда бъдете още по-сдържани и гъвкави, нужни са ред компромиси. А където такава стъпка е неуместна, дистанцирайте се с такт, все пак обичате тези хора.До сряда е редно да се мобилизирате за работа, отваря ви се много. Близнаците ще я вършат старателно, отделят време за анализи и планиране, за критична оценка. Във вторник уреждайте най-стриктно финансови и административни неща, иначе си залагате пречки в изяви, отношения с околните. В четвъртък и петък грижите намаляват, посветете внимание на дом, близки. И там всичко не върви ОК, но ви обичат, обичате и ще оправите проблемите. Ако пък ядът си е само ваш, разбирането и подкрепата на половинката ви радват въпреки всичко.Сигурно има служебни и лични проблеми, които искате да изясните още този уикенд. Раците ще го направят, да бъдат деликатни и отстъпчиви, каква полза да си докарат сръдни преди ваканция?... Ако темите са професионални, в сряда ще си дадете сметка, че сте предизвикали ядове поради недоглеждане и твърде високо самочувствие. От вторник до четвъртък ще поправите това, имате си и идеи за изява, и воля да ги реализирате. В петък обаче не се товарете с още дела, нужно е да общувате с най-обичани и няма да се лишите от удоволствие.Динамично 7-дневие, възникват поводи за спорове. Лъвовете, които запазят самообладание, ще избегнат сериозните конфликти, а и до четвъртък не са съвсем вътре в някои теми. През периода ловите и нови шансове за изява, знаете, че проблемите са възможност да покажете какво още можете. Ако усещате опити да ви оплетат в служебна или лична интрига, сдържаността и търпението ви са сигурен щит в понеделник и вторник. Сряда е за тежки дела, после ще обърнете повече внимание на близки и дом, но отлагате свой план.  Периодът изисква търпение и сериозен анализ, иначе делови и лични изненади може да ви доведат до погрешна стъпка. През уикенда Девите нека не поемат много обещания към клиенти, познати или близки, имат нужда и от отдих. От понеделник съчетавайте стриктно изпълнение на задълженията с гъвкавост и такт. Възникват проблеми, но крайни решения не са уместни. Стари пропуски ще наваксате в четвъртък, а в петък ще прокарате добрите идеи с дипломация. В любовта – интересни срещи, вие си изберете как да се развиват отношенията.Вглеждате се в куп детайли и това е обяснимо – до четвъртък-петък трябва да оправите важни делови, финансови, административни въпроси. Понеделник окуражава Везните, че могат да се справят с всички грижи. Така е, но трябва да привлечете и съмишленици, да балансирате взаимодействието. Едни от знака подценяват пречките, създавани от опоненти и конкуренти, втори превъзнасят уменията си, трети не са подобаващо бдителни. От сряда се задават нежелани изненади, мобилизирайте се. В любовта не налагайте мнение, а убеждавайте...През уикенда се тревожите за финанси и партньорства. Уверено се справяте с проблема, важно е да не нарушавате принципи, правила, околните хич не се съобразяват с тях. Скорпионите няма да се заплитат в такива неща, понеделник е за по-ефективни съюзи, може да поемат в нова посока, да търсят информация за друга дейност. В сряда не разкривате свои планове за изява и не говорите за доверието, с което ви обгръща шеф. Мнозина изпипват детайлите в работата, сега е важен и задълбочен анализ на тенденциите, предпазва ви от още спънки.Кроите амбициозни планове за изява и печалби, обаче е време за търпеливите, постоянството обещава добри резултати в делата и разведряване в личните отношения. Стрелците се сближават с нови хора, отнасят се с разбиране към чуждите потребности. В понеделник се отдръпвате от околните, понеже бързат с начинания, не анализират как да разширяват общи сполуки. Във вторник-сряда вие сте двигател на екипа, организирате дейността, финансовите неща, помагате на други. Този подход говори по-убедително от всичко и в любовта.Това 7-дневие е напрегнато, проблемите по-често ще идват от близки хора. От понеделник Козирозите да намалят темпото в работата, нужно им е време да обмислят нещата, да си начертаят план. Вторник носи допълнителни задачи и ви кара да се мобилизирате. Имате по-ясно виждане за ситуацията, в сряда ще следвате идеите си неотклонно и завидно търпеливо. От което околните няма да са най-доволни, приписват ви куп недостатъци, обаче четвъртък и петък ще покажат колко съвестно се отнасяте към поетите обещания. Пестете емоциите.Хубаво 7-дневие, за някои е белязано с важни равносметки. Доста Водолеи са доволни от постигнатото, сега подготвят делови начинания и ще упорстват главно по тях. В понеделник едни залагат на самостоятелни инициативи, втори искат да ускорят свой стар проект. Преображение ще ви подскаже да давате всичко от себе си дори да няма веднага признание, приходи. В сряда оформяте плодоносен съюз. За мнозина най-значим е любовният, чувстват се наистина щастливи. В четвъртък и петък влагате сили в дългосрочни планове, струва си.Даже да не сте в отпуск, ще ви привличат компании, развлечения. Рибите да внимават, до четвъртък общуването е увлекателно, но другото да бъде с мярка, иначе след уикенда ще е трудно да влязат в обичайната добра делова форма. Понеделник ще ви се види тежък, промените във вторник ви окуражават, но искат старание. Така е и през следващите дни, в работата не е моментът ту да напредвате, ту да изоставате. Шефове разчитат на по-голяма изпълнителност, близките ви очакват грижи, подкрепа, предвидете последиците на всеки жест.", "date": "2019.08.03", "title": "Хороскоп за 3 – 9 август от Антония Мечкова"}
{"url": "https://offnews.bg/obshtestvo/protestirashti-sreshtu-ubivaneto-na-praseta-zaradi-chumata-blokiraha-z-708563.html", "text": "Протестиращи срещу унищожаването на прасета заради африканската чума блокираха за цяла нощ пътя Сливен - Ямбол между селата Крушаре и Чокоба, съобщи БНР.Изтече срокът, в който трябваше да бъдат убити домашните прасета в 20-километровите зони около 60 големи свинекомплекса.В Пазарджишко получиха отсрочка за унищожаването на прасета до 11 август. Премиерът Бойко Борисов обеща държавна помощ от 300 лева за всички стопани на домашни животни в санитарните зони в страната. Средствата ще се изразходват за дезинфекция на помещенията, в които се отглеждат животни.Обещанията на Борисов обаче не бяха приети от протестиращите в Сливенско, които останаха през цялата нощ на пътя за Ямбол край село Крушаре.Пътят беше блокиран след 17.30 часа вчера, а протестиращите са решени демонстрациите да продължат докато не бъдат изпълнени исканията им. Около 30 души са останали на пътя цяла нощ.Протестът в село Крушаре продължава и пътят към автомагистрала „Тракия“ остава блокиран.", "date": "2019.08.03", "title": "Протестиращи срещу убиването на прасета заради чумата блокираха за цяла нощ пътя Сливен - Ямбол"}
{"url": "https://offnews.bg/obshtestvo/zhalt-kod-v-19-oblasti-zaradi-silen-viatar-i-gramotevitci-708544.html", "text": "Жълт код е обявен днес в 19 области на страната.В 8 области е обявен жълт код за силен вятър - Благоевград, София-област, Пазарджик, Пловдив, Ловеч, Плевен, Габрово и Велико Търново. В област Бургас е обявен жълт код за гръмотевична активност, а във Видин, Монтана, Враца, Русе, Силистра, Търговище, Разград, Шумен, Варна и Добрич - за силен вятър и гръмотевична активност.Днес през страната ще премине добре изразен студен атмосферен фронт. Над западната половина от страната ще има предимно купесто-дъждовна облачност. Ще има краткотрайни валежи от дъжд, на места и интензивни, придружени с гръмотевици и временно усилване на вятъра, съобщават от Националния институт по метеорология и хидрология.През деня валежите ще обхванат и източните райони, на отделни места ще има значителни количества и градушки. След обяд от северозапад валежите ще спират и облачността ще се разкъсва.Атмосферното налягане ще се понижи и ще бъде по-ниско от средното за месеца, след обяд ще започне да се повишава.Вятърът ще се ориентира от запад-северозапад и ще е до умерен, в Дунавската равнина и Горнотракийската низина ще се усили до временно силен. С него ще нахлува хладен въздух и максималните температури ще са между 27° и 32°, в крайните югоизточни райони до 35°.Над планините ще се развива купеста и купесто-дъждовна облачност и ще има краткотрайни, на места интензивни валежи дъжд с гръмотевични бури. Ще има условия за градушки. Вятърът ще се ориентира от запад-северозапад и ще е силен. Максимална температура на 1200 метра около 23°, на 2000 метра - около 15°.Над Черноморието ще се развива купеста и купесто-дъждовна облачност. Ще има краткотрайни валежи, главно в следобедните часове интензивни и значителни по количество, придружени с гръмотевици и временно усилване на вятъра. Ще има условия за градушки. Ще духа слаб до умерен югоизточен вятър, който до края на деня ще се ориентира от запад-северозапад и ще се усили. Максимални температури на въздуха: 28°-30°. Температурата на морската вода ще е 27-28°. Вълнението на морето ще бъде около 2 бала.", "date": "2019.08.03", "title": "Жълт код в 19 области заради силен вятър и гръмотевици"}
{"url": "https://offnews.bg/drugi/balgaria-zae-shesto-miasto-na-evropejskoto-na-kolichki-708590.html", "text": "Националният отбор по баскетбол на колички завърши на шесто място на европейското първенство в София, Дивизия С. В сблъсък за петата позиция България отстъпи пред Ирландия с 38:61 точки. Това бе дебютно участие на българския състав на подобен форум, пише bgbasket.com. Националите отново получиха страхотна подкрепа от феновете в зала \"Триадица\", а ирландците също се радваха на гласовита агитка. Ирландският тим започна по-добре и натрупа солидна разлика в първите минути, но българите направиха силна серия и намалиха до 11:22 в първата част. Въпреки съпротивата на националите, гостите задържаха комфортен аванс до почивката - 19:35. Третата част бе най-равностойна, но Ирландия поддържаше водачеството си и пресди последната четвърт резултатът бе 30:47. До края гостите нямаха затруднения да стигнат до успеха и да заемат петото място на европейското. С по 13 точки за представителния ни отбор завършиха Георги Иванов и Мартин Иванов. Георги овладя и 12 борби в срещата. За Ирландия с 18 точки и 11 борби най-полезен бе Джеремая Хегърти. Българите постигнаха една победа и допуснаха две поражения в груповата фаза. Воденият от Владимир Искров тим надви Унгария и отстъпи пред Чехия и Португалия.", "date": "2019.08.03", "title": "България зае шесто място на европейското на колички"}
{"url": "https://offnews.bg/volejbol/lavitcite-startiraha-s-pobeda-olimpijskata-kvalifikatcia-708568.html", "text": "Женският национален отбор по волейбол на България, който е воден от Иван Петков, започна с победа на олимпийската квалификация в Шрийвпорт (САЩ).Националките ни надиграха Аржентина с 3:1 (24:26, 25:9, 25:18, 25:20) в първия си мач от и отбелязаха отличен старт в турнира.Селекционерът Иван Петков заложи на следния стартов състав: Елица Василева, Мирослава Паскова, Гергана Димитрова, Мира Тодорова, Нася Димитрова, Лора Китипова, Жана Тодорова - либеро.Родните представителки влязоха малко сковано в мача, а първият гейм на двубоя бе най-оспорван. В началото аржентинките бързо поведоха с 5:1, но нашитеизравниха при 6:6. Двата тима продължиха равностойно, като на няколко пъти си разменяха водачеството в резултата. Така българските момичета стигнаха до геймбол при 24:23. Аржентина, обаче, демонстрира по-здрави нерви и в решителните моменти успя да се наложи с 26:24.Във втората част тимът на България излезе по съвсем друг начин, показа страхотния си потенциал и буквално разгроми съперничките, като ги остави едва на 9 точки.До края на среща момичетата на селекционера Иван Петков продължиха със своята доминация. Националките ни взимаха аванс, контролираха игра и спечелиха с разлика следващите две части на мача, а с това записаха и крайната победа, само с един загубен гейм.Реализатор за успеха за България бе Елица Василева с 18 точки (4 блока, 1 ас и 33% ефективност в атака). Мирослава Паскова домави 16 точки за успеха (3 блока, 2 аса и 37% ефективност в атака), а Гергана Димитрова приключи с 15 точки (3 аса и 36% ефективност в атака).За аржентинките с най-голям актив бе Паула Низетич, която реализира 16 точки (1 ас и 33% ефективност в атака).В другата среща от първия ден на турнира волейбололистките на САЩ победиха Казахстан с 3:0 (25:17, 25:10, 25:10).На 4 август българските \"лъвици\" ще излязат за втория си двубой в групата срещу домакините от САЩ, а във втората среща от деня тимът на Аржентина ще играе с Казахстан. Мачовете са съответно от 01:00 и 04:00 часа българско време през нощта.", "date": "2019.08.03", "title": "\"Лъвиците\" стартираха с победа олимпийската квалификация"}
{"url": "https://offnews.bg/leka-atletika/prezidentat-na-bfla-nagradi-priziorite-v-a1-atletika-za-mladezhi-708566.html", "text": "Президентът на БФЛА и АБАФ, и първи вицепрезидент на Европейската атлетика Добромир Карамаринов награди участниците в седмия кръг на веригата за млади атлетически таланти \"А1 атлетика за младежи\", който се проведе в Долна баня на 2 август.Популярната верига се организира от БФЛА и водещия български телеком А1. В награждаването се включиха шампионът на чук от Европейският младежки олимпийски фестивал Валентин Андреев и вицепрезидентът на БФЛА – Руен Панчев.В състезанието участваха над 50 деца от София, Варна, Харманли, Разград, Правец, Койнаре, Видин, Мизия, Пирдоп, Перник, Габрово, Русе и Костинброд. Павло Василев (Академик – София) бе победител при момчета, като събра 204 точки.Възпитаникът на Моника Гачевска бе най-бърз на 60 м със 7.7 сек и постигна най-добър резултат на скок дължина с 5.07 м. Втори бе Станислав Колев (Хеброс – Харманли) със 197 точки (8.2-5.05-2:29.8), като постижението му на 800 м бе най-силно от всички участници. Трети е Даниел Ангелов (Дунав-Русе) със 188 точки (8.3-5.04-2:35.6).Симона Георгиева (Хеброс – Харманли) победи при момичетата с 201 точки (60 м – 8.0, скок дължина – 5.05 и 600 м – 2:02.1). Втора е Ния Гергова (Спортико) със 194 точки (8.3-4.47-1:51.3), а трета Натали Колева (Лудогорец – Разград) със 181 точки (8.3-4.40-1:58.2).Всички деца получиха грамоти и подаръци от А1, община Долна баня и списание “Атлетика“.", "date": "2019.08.03", "title": "Президентът на БФЛА награди призьорите в \"А1 атлетика за младежи\""}
{"url": "https://offnews.bg/sviat/tramp-nalozhi-oshte-sanktcii-na-rusia-zaradi-otravianeto-na-skripal-708571.html", "text": "Американският президент Доналд Тръмп наложи още санкции на Русия заради отравянето на бившия руски шпионин Сергей Скрипал и дъщеря му Юлия.Санкциите влизат в сила на 19 август и ще действат поне една година.Указът на Тръмп предвижда американското правителство да работи в посока преустановяване на финансирането от международни финансови институции като Световната банка за правителства, срещу които има въведени американски санкции заради употреба на химически или биологични оръжия.Руското външно министерство коментира, че решението за налагане на санкции заради отравянето на Скрипал буди съжаление и вреди на отношенията между САЩ и Русия.\"Налагането на нови санкции срещу Русия от Вашингтон не само прави възможността за нормализиране на руско-американските отношения все по-хипотетична, но то е и най-скорошната атака срещу международните отношения като цяло и срещу стратегическата стабилност в света\", заяви руският сенатор Франц Клинцевич, цитиран от Асошиейтед прес и БТА.Руският заместник-министър на външните работи Сергей Рябков пък заяви, че според Москва новите санкции са свързани с предстоящите догодина в САЩ президентски избори.", "date": "2019.08.03", "title": "Тръмп наложи още санкции на Русия заради отравянето на Скрипал"}
{"url": "https://offnews.bg/futbol/otborite-ni-veche-specheliha-5-miliona-leva-ot-uefa-708567.html", "text": "Българските участници в евротурнирите вече заработиха над 5 милиона лева от участието си в надпреварите на УЕФА, изчисли \"Меридиан Мач\".Най-солиден чек до момента си е осигурил българският шампион Лудогорец, който с участието си в Шампионската лига и с елиминирането на исландския Валур в Лига Европа, си е заработил точно 740 000 евро.ЦСКА и Локомотив (Пловдив) следват “Оолите” плътно по петите, като с класирането си за третия предварителен кръг на Лига Европа са спечелили по 720 000 евро. “Червените” имат два отстранени съперника, а Локо - само един, тъй като се включи по-късно в турнира като носител на Купата на България.Отпадналият Левски е с най-скромни приходи. С елиминирането на Ружомберок и класирането за втория предварителен кръг на Лига Европа “сините” ще вземат 460 хил. евро.Така общата сума заработена от родните отбори е 2 640 000 евро, което прави над 5 милиона лева. Очаква се тя да набъбне още след третия кръг, който стартира през новата седмица. Лудогорец играе с Дъ Ню Сейнтс, ЦСКА излиза срещу Зоря Луганск, а Локомотив има за съперник Страсбург.", "date": "2019.08.03", "title": "Отборите ни вече спечелиха 5 милиона лева от УЕФА"}
{"url": "https://offnews.bg/politika/kristalina-georgieva-chest-e-da-sam-kandidatat-na-es-za-shef-na-mvf-708565.html", "text": "Бившият български еврокомисар Кристалина Георгиева обяви, че за нея е чест да бъде избрана за кандидата на ЕС за директор на Международния валутен фонд. Изявлението ѝ беше разпространено в Туитър.\"Поисках временно да напусна поста си и да се откажа от отговорностите си на изпълнителен директор на Световната банка, докато трае процесът на номинация\", допълни Георгиева. Кристалина Георгиева беше избрана за кандидат снощи. Тя спечели надпреварата срещу бившия председател на еврогрупата - холандеца Йерун Дейселблум, сред като другите трима кандидати се оттеглиха преди това.56% от държавите в съюза са я подкрепили. Гласуването е продължило 14 часа, като Швеция и Холандия са оспорвали нейната победа, тъй като за Георгиева не са гласували страни, съдържащи поне 65% от населението на съюза. Тя е имала подкрепата на 57% от населението.След двучасови дебати обаче двете страни се съгласили да отстъпят.Издигането на европейски кандидат за овакантения директорски пост в Международния валутен фонд отново демонстрира, колко разединен е ЕС, коментираха редица западноевропейски издания. Германски медии обявиха номинацията като поредно доказателство за раздора между Берлин и Париж, тъй като Франция издигна кандидатурата на българката, а Германия застана зад бившия холандски финансов министър Йерун Дейселблум.", "date": "2019.08.03", "title": "Кристалина Георгиева: Чест е да съм кандидатът на ЕС за шеф на МВФ"}
{"url": "https://offnews.bg/sviat/skala-se-sruti-varhu-plazh-v-kalifornia-trima-dushi-zaginaha-708572.html", "text": "Трима души загинаха, а други двама бяха ранени, след като скала се срути на един от най-посещаваните плажове в южната част на Калифорния, съобщиха световните агенции.Плажът е популярен сред сърфистите. В момента на произшествието на плажа е имало много хора. Върху пясъка са се стоварили тонове скална маса. Спасители и посетители на плажа се опитали да помогнат на затрупаните. Според очевидец хората на плажа се опитали да спасят жена с изкуствено дишане, но опитът бил неуспешен и тялото на жената било покрито.Спасители търсят под отломките с помощта на кучета още пострадали.След инцидента мястото е отцепено от съображения за сигурност.", "date": "2019.08.03", "title": "Скала се срути върху плаж в Калифорния, трима души загинаха"}
{"url": "https://offnews.bg/tenis/grigor-dimitrov-sreshtu-stan-vavrinka-v-parvi-krag-v-monreal-708570.html", "text": "Най-добрият ни тенисист Григор Димитров ще започне участието си на Мастърса в Монреал срещу Стан Вавринка. Това определи жребият за Rogers Cup, който бе теглен днес.Много от тенисистите, които бяха заявили участие в надпреварата, се отказаха и българинът, който е 57-ми в световната ранглиста, намери място в основната схема на надпреварата, в която първоначално беше трета резерва.Българинът изостава в мачовете срещу Вавринка. Балансът е 4:5 победи в полза на швейцареца. В последните 3 мача срещу Вавринка Григор записа загуби.За последно те се изправиха един срещу друг на \"Ролан Гарос\". Тогава срещата се проточи и беше изиграна в два дни. В крайна сметка българинът загуби с 6:7 (5), 6:7(4), 6:7(8).Последният успех на Григор над Вавринка е на Мастърса в Синсинати преди три години, като тогава той постигна четвърти пореден успех над Стан. На хард балансът е 2-1 в полза на швейцареца.Димитров има да защитава 180 точки от турнира в Монреал, след като през миналата година игра на четвъртфинал.При победа над Вавринка, българинът ще срещне Карен Хачанов, който влиза в схемата директно във втори кръг.За последно българският тенисист игра в Лос Кабос. Той победи в първия кръг Стив Джонсън, но след това загуби от Гуидо Пея.", "date": "2019.08.03", "title": "Григор Димитров срещу Стан Вавринка в първи кръг в Монреал"}
{"url": "https://offnews.bg/futbol/nakazaha-mesi-za-3-mesetca-zaradi-kritikite-kam-konmebol-708569.html", "text": "Мегазвездата на Барселона и Аржентина Лионел Меси получи забрана за участие в международни срещи с фланелката на \"гаучосите\" за три месеца.Наказанието на Меси идва след острите му думи по адрес на КОНМЕБОЛ, дошли след отпадането на аржентинците от Копа Америка.В прав текст Меси обвини шефовете на южноамериканския футбол в корупция и заяви, че съдиите на турнира имат за цел да направят домакина Бразилия носител на трофея, което се и случи в крайна сметка.Впоследствие Меси се извини за острата реакция и уточни, че е имал предвид съдиите, а не всички шефове и в крайна сметка получи по-лека от очакваното санкция.Така петкратният носител на \"Златната топка\" на \"Франс Футбол\" няма да може да играе за родината си в предстоящите три приятелски двубоя - срещу Чили, Мексико и Германия.Освен временната дисквалификация, Лео ще трябва да плати и 50 000 долара на южноамериканската федерация.", "date": "2019.08.03", "title": "Наказаха Меси за 3 месеца заради критиките към КОНМЕБОЛ"}
{"url": "https://offnews.bg/sviat/strelba-v-targovski-tcentar-v-teksas-ima-mnogo-zhertvi-708594.html", "text": "Стрелба беше открита в търговски център в американския град Ел Пасо, щата Тексас, има много жертви и ранени, но броят им не се уточнява от местната полиция, съобщи CNN.По данни на близките болници 22-ма ранени са приети за лечение, някои са с опасност за живота. Властите обявиха, че има задържани трима заподозрени за нападението. Районът около търговския център все още е отцепен.Voice of America обаче предаде, че при стрелбата са загинали 18 души. Полицията е съобщила за инцидента в Туитър и е предупредила местните жители за опасността. VoA се позовава на местния канал KTSM, който цитира източник от полицията с твърдението за 18 убити. Радиото припомня, че миналата неделя при масова стрелба на фестивал в северната част на Калифорния бяха убити трима души, в това число две деца, а нападателят се самоуби.Според разкази на свидетели, в магазин от веригата „Уолмарт” са нахлули двама мъже с пушки, които произвели не по-малко от 10 изстрела. В социалните мрежи се появиха и снимки на един от предполагаемите стрелци.Президентът Доналд Тръмп е информиран за инцидента и екипът му продължава да следи развоя на ситуацията, той разговаря с главния прокурор на САЩ Уилиъм Бар и с губернатора на Тексас Грег Абът, съобщават от пресцентъра на Белия дом.„Ужасна стрелба в Ел Пасо. Съобщенията са много лоши, има много убити. Обсъдих с губернатора на щата Грег Абът случилото се и му гарантирах пълната подкрепа на федералното правителство за реакция на инцидента“, написа Тръмп в Туитър. ", "date": "2019.08.03", "title": "Стрелба в търговски център в Тексас, има много жертви"}
{"url": "https://offnews.bg/ikonomika/rabotodateli-sezirat-ek-i-kzk-za-narushenia-v-energetikata-708593.html", "text": "Сигнал от 4 работодателски организации е изпратен в деловодството на Главна дирекция \"Конкурентоспособност\" на ЕК и Агенцията за сътрудничество между регулаторите на енергия (ACER), предаде Нова тв.Писмото до Европейската комисия и Комисията за защита на конкуренцията за нарушения в сектор \"Енергетика\" е от Асоциацията на индустриалния капитал в България (АИКБ), Българската стопанска камара (БСК), Българска търговско-промишлена палата (БТПП) и Конфедерацията на работодателите и индустриалците в България (КРИБ). То е е подписано от Васил Велев, Радосвет Радев, Цветан Симеонов и Кирил Домусчиев.Организациите сезират КЗК, за да се разследват \"действия на група участници на свободния пазар на електрическа енергия, които считаме, че с поведението си по недопустим начин нарушават принципите на свободно договаряне и конкуренция, залегнали в българското законодателство\". Визирани са нарушения по чл. 15, 21 и 22 от Закона за защита на конкуренцията.Авторите подчертават, че фактическите им твърдения се основават на анализ на публично достъпна информация. Ето и детайлите по конкретните факти и обстоятелства, изложени от лидерите на 4-те работодателски организации в сигнала:\"Съществена част от електрическата енергия, произвеждана от мощности - частна собственост на територията на страната, е под прекия или косвен контрол на субекти, които са свързани лица по смисъла на §1 от допълнителните разпоредби на Търговския закон. Визираме следните дружества:ЕИК Електрическа мощност, MWТОПЛОФИКАЦИЯ - БУРГАС ЕАД 102011085 18ТОПЛОФИКАЦИЯ-ПЕРНИК АД 113012360 60ТОПЛОФИКАЦИЯ - ПЛЕВЕН ЕАД 114005624 68ТОПЛОФИКАЦИЯ РУСЕ ЕАД 117005106 120ТОПЛОФИКАЦИЯ - ВТ ЕАД 104003977 3ТОПЛОФИКАЦИЯ-ВРАЦА ЕАД 106006256 6ТОПЛОФИКАЦИЯ-СЛИВЕН ЕАД 119004654 12ТОПЛОФИКАЦИЯ ГАБРОВО ЕАД 107009273 12БРИКЕЛ ЕАД 123526494 130ТЕЦ - БОБОВ ДОЛ ЕАД 109513731 600ТЕЦ МАРИЦА 3 АД 126526421 120Обща инсталирана мощност 1149 MWЕлектрическата енергия, произведена от гореизброените дружества, се продава на свободния пазар на електроенергия от дружеството търговец „Гранд Енерджи дистрибюшън“, свързано със субектите - производители. Следва да изтъкнем и факта, че търговецът „Гранд Енерджи дистрибюшън“ по силата на договор представлява „Топлофикация София“ ЕАД при продажба на електрическата енергия, произведена от когенерацията на дружеството с обем 186 МW.Наличието на свързаност между собствениците на производствени мощности и субекта - търговец на свободния пазар представлява концентрация, която обективно създава условия за манипулиране на пазара. Енергийният министър освободи шефовете на БЕХ.Налице са и условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества – производители количество електроенергия на борсата.Отделно от това, под контрола на собствениците на производствените мощности е и застрахователно дружество. То издава застрахователни полици като форма на гаранционно обезпечение при закупуване на електрическа енергия преимуществено на групата търговци, свързани с производителя, което пряко създава конкурентно предимство. Това обстоятелство подсказва, че е възможно и закупената енергия да не бъде платена и подсилва непазарното предимство.От изложените обстоятелства може да се направи обосновано предположение за наличие на недопустима концентрация по смисъла на Закона за защита на конкуренцията.От друга страна - пазарното поведение на гореизброените участници на пазара на електрическа енергия създава съмнения за наличие на картелно споразумение в следната насока:„Гранд Енерджи дистрибюшън“, Юропиън трейд оф енерджи“, „Сага комодитис“, „ТМ Технолоджи“, „Енерджи инвест юръп“ - всичките, свързани със субектите - собственици на производствените мощности, са участвали в проведени тръжни сесии на Българска независима енергийна борса през периода от ноември 2018 г. до януари 2019 г., при които са търгувани предлагани от АЕЦ “Козлодуй“ количества електроенергия в размер на около 500 МW.Всеки от изброените търговци е закупил на база на двустранен договор електрическа енергия от предложената от АЕЦ “Козлодуй“, като формално по всеки от договорите е спазено ограничението в тръжната документация за закупуване на количества до 10 МВтч, съответно 20 МВтч от един купувач.На практика цялото количество електрическа енергия, предложено по време на споменатите борсови сесии, е закупено от цитираните дружества.Проявява се ясна тенденция съществена част от електроенергията, предлагана на свободния пазар, да се закупува от изброените дружества при елиминиране на останалите търговци.Данните ни сочат, че впоследствие закупеното количество електроенергия е търгувано между горецитираните търговци на база двустранни договори. Преразпределените между тези търговци количества електроенергия се продават на клиентите им – частни субекти и публични възложители при условия и цени, които заобикалят пазарния борсов механизъм .На 19.06.2019 г. НЕК организира търг за продажба на 98МВт за периода 01.07-30.09.2019 г., при който предизвестено фаворизираше само един възможен купувач с потенциално разполагаемо почасово количество между 0МВт и 490МВт. След намесата на работодателските организации този скандален търг бе прекратен, междувременно НЕК организира още два търга за същия ден, отново с условия, съмнително фаворизиращи един потенциален участник, но и тези търгове бяха отменени. В крайна сметка НЕК проведе желания търг на 01.07.2019 г. и реализира електроенергия с потенциално разполагаемо почасово количество между 0МВт и 250МВт, което количество на 80% се изкупи от две от свързаните дружества, упоменати по-горе. Следователно тенденцията към концентрация се задълбочи с активното съдействие на НЕК. Настояваме да проверите и този търг.Регистрационната система на БНЕБ позволява да се направи проверка и на връзката между оферираните позиции (количество и цена) на сегмент „Ден напред“ на гореспоменатите свързани дружества и тези на НЕК за периода 01.12.2018 г.-14.07.2019 г. – имаме основания да предполагаме координираност и произлизащи от това високи равновесни почасови цени.Заслужава внимание и изследването на координирано поведение между споменатите търговци и крупни износители на електроенергия като ГЕН-И, Данске комодитис, Алпик отново за същия период 01.12.2018 г.-14.07.2019 г., установимо както през двустранни договори между тях, така и чрез оферираните позиции (количество и цена) на сегмент „Ден напред“. В тази връзка следва да се обърне внимание и на данните за трансграничен обмен от системата на ЕСО, затворените вътрешни сделки между споменатите лица (без физически трансграничен трансфер) и почасовите цени, постигнати за периода на сегмент „Ден напред“.Изложените факти дават ясни индикации за манипулиране на свободния пазар на електроенергия и прилагане от определени субекти на непазарни търговски практики.Пряка последица от действията на икономически свързаните субекти е ограничаването на възможностите на останалите търговци на свободния пазар на електроенергия да закупуват електрическа енергия при ясни и конкурентни условия.Описаният модел на поведение на гореизброените дружества нарушава функционирането на либерализирания пазар на електроенергия. По този начин се създават условия за постоянен дефицит на електрическа енергия и непазарно формиране на цената й. Този процес пряко и негативно рефлектира върху функционирането на цялата българска икономика.Сериозността и мащабите на проблема ни мотивираха да предприемем всички законови действия, за да предотвратим задълбочаване на тази тенденция и противозаконните практики да бъдат прекратени\".В края на писмото си подписалите се искат да се образува производство по реда на Закона за защита на конкуренцията и да бъде разпоредена проверка на изброените факти и обстоятелства, „с оглед установяване налице ли е законова хипотеза на недопустима концентрация и/или картелно споразумение между изброените в жалбата субекти - участници на свободния пазар на електрическа енергия“.", "date": "2019.08.03", "title": "Работодатели сезират ЕК и КЗК за нарушения в енергетиката"}
