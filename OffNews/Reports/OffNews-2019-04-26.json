{"url": "https://offnews.bg/obshtestvo/praznichnoto-patuvane-prodalzhava-tapi-po-am-trakia-am-hemus-i-grani-702107.html", "text": "Масовото пътуване за празниците продължава да създава нови километрични задръствания по магистралите \"Хемус\" и \"Тракия\", както и тапи по граничните пунктове.Освен на , където има затруднения заради срива в системата на турските митнически служби по-рано днес, техническа повреда предизвика километрични опашки и на ГКПП Лесово–Хамзабейли, предаде bTV. Сривът в системата е продължил около час, което е довело до задръстване и в двете ленти в посока Турция. Повредата е отстранена, но вече има образувани километрични опашки.Засилен трафик има и на път Е-79 към ГКПП \"Кулата\". Дълги опашки от автомобили са се образували на граничния пункт Кулата - Промахон.Километрични тапи има и на АМ \"Струма\" по пътя за Гърция. На магистрала \"Тракия\" има също има задръствания и дълга близо 2 км. опашка при 85-ия километър.На магистрала \"Хемус\" при тунел \"Витиня\" също има образувана колона от автомобили с дължина 6 км. На място са разположени екипи на Пътна полиция, които регулират трафика. Движението е блокирано допълнително заради катастрофа на магистралата.Пътуващите за празника автомобили са над 100 000. В задръстванията редица шофьори решили да използват аварийните ленти, съобщиха читатели.", "date": "2019.04.26", "title": "Празничното пътуване продължава: тапи по АМ Тракия, АМ Хемус и граничните пунктове"}
{"url": "https://offnews.bg/sviat/vazobnoviavat-pregovorite-za-vazstanoviavane-na-pravitelstvoto-na-seve-702113.html", "text": "Британският премиер Тереза Мей и министър-председателят на Ирландия Лео Варадкар съобщиха, че ще започнат нови преговори за възстановяване на делегираното правителство на Северна Ирландия. Очаква се преговорите да започнат на 7 май. По-рано тази седмица двамата министър-председатели посетиха погребението на журналистката Лайра Маккий, която бе убита на 18 април при размирици в северноирландския град Лондондери. Преди няколко дни от организацията \"Нова ИРА\" поеха отговорност за смъртта ѝ и поднесоха извинения. По техни думи атаката е била срещу полицаи, до които в този момент стояла Маккий.На погребението католическият свещеник Мартин Магил попита защо е трябвало да се стигне до убийството ѝ, за да се обединят политиците в Северна Ирландия. След това последваха призиви за общи преговори, които да възстановят правителството в Стормонт, тъй като държавата е без делегирано правителство от януари 2017 г. насам. \"Съгласихме се да започнем нови политически преговори, в които да участват главните политически партии в Северна Ирландия, заедно с правителствата на Обединеното кралство и Ирландия\", заявяват в обръщението си Мей и Варадкар.По техни думи целта на преговорите е бързо да бъдат възстановени до пълна работоспособност демократичните институции на Северна Ирландия, които са били договорени на Споразумението от Разпети петък. ", "date": "2019.04.26", "title": "Възобновяват преговорите за възстановяване на правителството на Северна Ирландия"}
{"url": "https://offnews.bg/sviat/vuchich-i-putin-obsadiha-stroitelstvoto-na-turski-potok-na-sreshta-v-p-702108.html", "text": "Държавният глава на Руската федерация Владимир Путин и сръбският президент Александър Вучич се срещнаха в рамките на форума \"Един пояс - един път\" в Пекин, предоха сръбски медии, цитирани от БНР.Според тях двамата държавници са обсъдили енергийното сътрудничество и строителството на газопровода \"Турски поток\". Сръбският президент пък показал снимки от началните етапи на проекта в Сърбия. Путин заявил, че се радва на възможността, за да могат двамата да си поговорят за \"двустранните отношения и за ситуацията в региона\", като според него  е допринесла за развитието на връзката между двете държави.Сръбският президент отговорил, че сърбите също смятат, че посещението на Путин е имало исторически характер и значително е допринесло за развитието на взаимоотношенията между държавите. Путин още коментира, че през изминалата година търговският обмен между Сърбия и Руската федерация се е увеличил с 2%, а значително развитие има в \"чувствителни области като военно-техническото сътрудничество\". Според източнка двамата са обсъдили и ратата на руските железници РЖД по жп-линията Стара Пазова - Нови Сад.", "date": "2019.04.26", "title": "Вучич и Путин обсъдиха строителството на Турски поток на среща в Пекин"}
{"url": "https://offnews.bg/futbol/dva-shediovara-na-georgi-iliev-ne-pozvoliha-na-ludogoretc-da-se-otdale-702114.html", "text": "Черно море нанесе второ за този сезон поражение на Лудогорец в Първа лига. Футболистите на Илиан Илиев надделяха над лидера в класирането с 2:1 на \"Тича\", а големият герой бе Георги Илиев.37-годишният капитан на \"моряците\" вкара двете попадения за своя отбор, с които донесе успеха на своите. В 20-ата минута Илиев вкара от пряк свободен удар от около 25 метра , а през в 52-ата неостаряващият капитан на Черно море се разписа с впечатляваща странична ножица, след пас отдясно на Ндонгала.Между двете попадения на домакините Лудогорец отбеляза в 34-ата минута, след като защитникът Драгош Григоре засече с глава центриране от корнер на Вандерсон. В крайна сметка това не бе достатъчно за шампионите да си тръгнат с точки от Варна.Така Лудогорец остава първи със 70 точки, с 5 повече от втория ЦСКА и 5 кръга преди края на шампионата. ЦСКА обаче е с мач по-малко, който е срещу Ботев Пловдив и ще се играе в понеделник 29.04 на 5 точки зад лидера. Черно море пък се изкачи до четвъртата позиция с актив от 48 точки.Това е трета загуба за Лудогорец през този сезон. Първата бе от Локомотив Пд (0:1) у дома, а втората - отново на Тича\" срещу Черно море в края на месец февруари тази година (1:0).", "date": "2019.04.26", "title": "Два шедьовъра на Георги Илиев не позволиха на Лудогорец да се отдалечи от преследвачите си"}
{"url": "https://offnews.bg/futbol/beroe-obarna-levski-i-si-varna-chetvartoto-miasto-702116.html", "text": "Отборът на Берое нанесе нов шамар по самочувствието на Левски, побеждавайки ги с 2:1 на \"Герена\" след като изоставаше в резултата в мач от 31-ия кръг на Първа лига. Станислав Костов даде аванс на \"сините\" в 49-ата минута, но само 5 по-късно Карлос Охене изравни за старозагорци. Победното попадение вкара португалецът Педро Еуженио в 77-ата минута, с което върна своя отбор на четвъртото място в класирането, като Берое вече има 50 точки в актива си.Поражението е трето за 26-кратните шампиони като домакин след подновяването на пролетния дял на шампионата, а треньорът Георги Дерменджиев все още няма успех на \"Георги Аспарухов\". Единственият домакински успех за специалиста дойде при 1:0 над ЦСКА през февруари, но тогава мачът се игра на Националния стадион „Васил Левски”. Така вече в четвърти пореден двубой на \"Герена\" отборът на Дерменджиев остана без успех.През първото полувреме домакините имаха инициативата, но на няколко пъти се разминаха с попадението. Паулиньо и Станислав Костов бяха големите длъжници за Левски, като именно пред тях се откриха най-добрите положения за първата част, но първия уцели гредата, а последния стреля слабо от удобна позиция.След почивката Станислав Костов веднага се реваншира и се възползва от грешка в защитата на Берое, пращайки топката в мрежата зад Душан Перниш. \"Сините\" обаче не успяха да задържат импулса в играта си и скоро след това съжаляваха.В 54-ата минута Иван Горанов не успя да се справи с пробив на Александър Цветков, а притеклия се на помощ Нуно Рейш в опита си да изчисти топката, я изрита право в халфа на старозагорци. Тя отскочи към дъгата на наказателното поле, а оттам Карлос Охене стреля от воле, като не остави никакви шансове на Николай Михайлов.Полученият гол стресна футболистите в синьо и отново заваляха положение пред вратата на Берое. Костов, Райнов и Мариани обаче продължаваха да не успяват да отбележат. В 72-ата минута пред Берое се открие шанс да поведе, но Михайлов прояви страхотен рефлекс след изстрел на Матеус Леони. Седем минути по-късно обаче синият страж трябваше да извади отново топката от мрежата. Охене овладя топката и подаде към Мартин Камбуров, а той намери Педро Еуженио. Последният нахлу между Райнов и Миланов и стреля изключително точно в долния десен ъгъл на Михайлов.До края играчите на Левски се опитаха да стигнат до равенството, но старозагорци се защитаваха добре и не позволиха проблеми пред Перниш", "date": "2019.04.26", "title": "Берое обърна Левски и си върна четвъртото място"}
{"url": "https://offnews.bg/zvezdi/transseksualnata-dana-interneshanal-shte-otkrie-tazgodishnoto-izdanie-702096.html", "text": "Транссексуалната Дана Интернешънъл ще открие тазгодишното издание на конкурса \"Евровизия\", което ще се проведе в Тел Авив, съобщиха организаторите. Дана Интернешънъл донесе победата на Израел на конкурса през 1998 г. с песента \"Дива\".С участието си в конкурса изпълнителката ядоса религиозните в Израел, които призоваха за бойкот на \"Евровизия\". След победата Дана Интернешънъл стана европейска звезда. Днес тя е една от най-известните певици в Израел. В началото на месеца стана ясно, че специален гост на \"Евровизия\" тази година ще е Мадона. Тя ще изпълни две песни, включително нова песен от предстоящия ѝ албум.Тази година България няма да заеме участие в песенния конкурс, като решението е част от мерките за оптимизиране на публичните разходи на БНТ.", "date": "2019.04.26", "title": "Транссексуалната Дана Интернешънъл ще открие тазгодишното издание на Евровизия"}
{"url": "https://offnews.bg/sviat/na-turskite-kurorti-im-pisna-turistite-razhishtavat-tonove-hrana-702110.html", "text": "Хотелите в Турция, които работят по системата „ол инклузив“, се включват в проекта „Оранжев флаг“, целта на който е да се намали количеството на хранителните отпадъци, съобщават от Асоциацията на туроператорите в Русия.„Инициатор на проекта е Али Акгюн, който по време на почивка в Анталия се е ужасил от многото неизядена от туристите храна, оставена в чиниите. Проблемът с хранителните отпадъци в Турция е много остър – всяка година в страната се изхвърлят 18 млн. тона плодове и зеленчуци, 4,9 млн. хлябове. Общата им стойност се оценява на 214 млрд.турски лири“, посочват от асоциацията.Турското издание Turizmgazetesi съобщава, че към проекта се присъединяват 250 хотели. Те обмислят и мерките за съкращаване на количествата отпадъци – малки комплименти за гостите, които ще вземат толкова храна, колкото могат да изядат, а също и агитационни плакати, убеждаващи туристите да не трупат в чиниите си планини от продукти. Освен това е възможно хотелиерите да намалят размера на чиниите.Участниците в „Оранжев флаг“ се ангажират да обучат кухненския персонал правилно да планира разхода на продуктите. Самото участие в проекта е доброволно за хотелиерите. „Руските туроператори считат, че за туристите тази инициатива няма да бъде проблем. Нашите съотечественици все повече отделям внимание на правилното хранене така, че днес и в хотелите на Турция е невъзможно да бъде видян руски турист, който да носи две чинии с планини от ядене“, уточняват от руската асоциация. Според представители на една от най-големите туроператорски компании, работеща по турско направление, не малък процент от туристите спазват културата на потреблението и дори лично са готови да правят забележки на гостите на хотела, които не се придържат към подобни правила.Туроператорите отбелязват също, че „Оранжев флаг“ ще се реализира в съответствие с популярния сега в цял свят тренд на разумното и екологично потребление. В хотелите той се проявява не само в съкращаването на хранителните отпадъци, но и в сортирането на боклука, и в отказа от ежедневната смяна и пране на спалното бельо и кърпите.", "date": "2019.04.26", "title": "На турските курорти им писна – туристите разхищават тонове храна"}
{"url": "https://offnews.bg/sviat/zemetresenie-sas-sila-4-4-po-rihter-do-ostrov-krit-702101.html", "text": "Земетресение с магнитуд 4,4 по скалата на Рихтер беше регистрирано в Средиземно море, близо до остров Крит. Трусът е регистриран в 12,16 часа. Епицентърът е на 183 км от курорта Мармарис. Трусът е бил на дълбочина 8,9 км. За момента няма данни за разрушения или за пострадали хора. ", "date": "2019.04.26", "title": "Земетресение със сила 4,4 по Рихтер до остров Крит"}
{"url": "https://offnews.bg/gimnastika/katrin-taseva-stigna-do-final-na-obrach-v-baku-702109.html", "text": "Катрин Тасева се класира за финала на обръч на Световната купа по художествена гимнастика в Баку, Азербайджан. Българката изигра отлично съчетанието си и получи оценка 20.150, което е трети резултат до момента. На топка тя беше оценена с 18.700 и така събра сбор до момента от 38.850 точки.След изпълненията на обръч и топка след втория поток от първия ден на надпреварата Катрин Тасева е седма във временното класиране за многобоя, а Боряна Калейн е на 17-а позиция.Калейн допусна грешки и има оценки от 19.150 точки на обръч и 17.200 на топка. Тя е със сбор от 36.350 точки.И двете българки не бяха достатъчно концентрирани в играта с топка и не намериха място на финала на уреда, а Калейн дори остана и извън финала на обръч. Във временното класиране за многобоя лидер е рускинята Дина Аверина с 43.300 точки (22.600 на обръч и 20.700 на топка).Втора е Линой Ашрам от Израел  с 41.800 (21.200 и 20.600), а трета е сестрата на Дина Аверина - Арина с 40.000 (17.900 и 22.100). По-късно тази вечер предстои изиграването на съчетанията в третия поток при жените, а от 19.00 часа започват ансамблите с пет топки. Българският ансамбъл също участва в турнира.", "date": "2019.04.26", "title": "Катрин Тасева стигна до финал на обръч в Баку"}
{"url": "https://offnews.bg/izvan-terena/nova-tragedia-zastigna-semejstvo-sala-tozi-pat-bashtata-na-futbolist-702100.html", "text": "Три месеца след самолетната катастрофа, при която загина футболистът Емилиано Сала, почина баща му Орасио Сала. 58-годишният мъж е починал снощи след сърдечен удар в Прогресо, Аржентина. Бившият шофьор на камион направи емоционални призиви да се продължи търсенето на самолета, чийто останки в крайна сметка бяха намерени.“В 5 часа тази сутрин ми се обади съпругата му, тя беше много разстроена. Докторите са били там, но когато пристигнах, вече беше починал. Той не успя да преживее загубата на сина си”, сподели кметът на Прогресо Хулио Муйер.", "date": "2019.04.26", "title": "Нова трагедия застигна семейство Сала - този път бащата на футболиста си отиде от този свят"}
{"url": "https://offnews.bg/dw/emil-koshlukov-i-bnt-tozi-stcenarij-e-zamislen-otdavna-702115.html", "text": "Емил Кошлуков стана и.д. генерален директор на БНТ. А пътят от тук до пълния мандат е кратък. Мнозина имат усещането, че този сценарий е замислен отдавна. Има само един шанс той да се провали, пише Георги Лозанов за Дойче веле.СЕМ избра Емил Кошлуков за и.д. генерален директор на БНТ с извинителния довод, че той единствен се е съгласил. Този пост сам по себе си е сред най-престижните в медийната сфера, а временното му поемане е силна заявка за участие в бъдещия конкурс за пълен мандат. Дали върху другите желаещи е оказан натиск, за да се отстранят от пътя на Кошлуков? Или пък се боят от натиск, ако седнат на директорския стол? Подобни тълкувания вече бяха направени от немалко коментатори, а най-активното сдружение на журналисти в България (АЕЖ) излезе с протестна декларация. Причината е, че още с влизането си в БНТ като програмен директор Емил Кошлуков създаде подозрението, че е посредник на непублични фактори, които се опитват да влияят върху публичността. В случая - върху обществената телевизия.Сякаш знаехме, че ще стане така...Първо, подозрението е заради усещането за отдавна замислен сценарий. Според този сценарий, през 2017 не Константин Каменаров, а Емил Кошлуков трябваше да спечели конкурса за генерален директор на БНТ. Само че му попречи липсата на убедителни доказателства за управленчески стаж. Той обаче бе назначен за програмен директор, за да си набави нужния стаж. А щом това стана, Каменаров трябваше да бъде освободен. Тази задача не бе никак трудна, все пак още при избора му бе заложена \"бомба със закъснител\" - течащо съдебно дело, по което да бъде осъден и да освободи поста генерален директор. Ето, че сега на неговото място застана \"единственият желаещ\". Този сценарий може да се окаже израз на прекалена мнителност, но само при едно условие: ако след три месеца Кошлуков не спечели триумфално и конкурса за генерален директор - без и.д. отпред.Вторият източник на подозрения, че Кошлуков е проводник на зависимости идва от гастрола му между 2010 и 2015 година в телевизия TV7, включително и по високите етажи на мениджмънта ѝ. Тази телевизия, финансирана от фалиралата по-късно КТБ, се превърна в нарицателно за влагането на медиен ресурс в изпълнението на политически цели и задачи. Венец на това беше политико-журналистическият проект \"България без цензура\" - предаване, което прерасна в партия.Има ли нужда да се обяснява, че топлото взаимодействие между журналистика и политика е конфликт на интереси, защото професионалната етика на журналиста изисква той да се отнася критично към политиците и да работи в полза на гражданите, а не обратното? Конфликт на интереси в актуалния случай даже звучи меко, тъй като той създава криза, която далеч надхвърля медиите и политиката и обхваща цялото общество. Както е известно, добра власт няма, но критиката ѝ от страна на журналистиката ограничава лошите ѝ практики и повишава демократичното ѝ качество. А оттам и качеството на живота на всички. С други думи: всеки е потърпевш от журналистика, която се сговаря с политиците - пряко или в техните корпоративни свързаности. Тъкмо този сговор, чието друго име е \"медиен комфорт\", е сред факторите, които изтласкаха България на 111 място в международната класацията за медийна свобода на \"Репортери без граници\".Скандалът около \"Денят започва с култура\"Най-сериозните подозрения към Кошлуков обаче се появиха покрай първите му действия като програмен директор на БНТ. Той веднага реши да санкционира \"Денят започва с култура\", следвайки раздразнението, което предаването бе предизвикало у тогавашния министър на културата. Предаването не било достатъчно гледано и често се канели едни и същи гости. Тези упреци най-малкото подсказваха недостатъчно разбиране и уважение към спецификите в управлението на една обществена медия. Тя трябва да създава програми за всички групи в обществото и гледаемостта се измерва спрямо таргета, към който са насочени. \"Денят започва с култура\" (вече \"Култура.БГ\") безспорно бе предпочитаното предаване в ефира за хората, занимаващи се с култура. Това пролича дори само от подписките и изказванията в негова защита, предизвикани от претенциите на Кошлуков. Валиден за обществените медии е и принципът на редакционна независимост, което значи, че не директорът или който и да било друг началник, а единствено редакционният екип може да определя темите и гостите на предаването - според собствените си предпочитания, а не според тези на министъра, на властта. Впрочем, редакционната независимост е задължителна по закон и за частните медии, отделен въпрос е къде и доколко се спазва.Опитите за намеса на програмния директор в едно предаване е малката беда. Голямата е, че тъкмо с гостите си и техните виждания \"Денят започва с култура\" се бе превърнало в емблема на две редки и стойностни тенденции в БНТ, които Кошлуков явно искаше да прекъсне. Първата е подкрепата на гражданската вълна, надигнала се с протестите през 2013 в София, а оттам и сближаването на медийното с гражданското поведение. Втората е предоставянето на трибуна и възможности за авторство на творци, повечето от посткомунистическото поколение, с проевропейско и либерално мислене, които познават западната култура. А някои от тях дори сами са познати в нея. Те създават и принадлежат на високата култура, така че тенденцията на присъствието им в БНТ бе алтернатива на чалгизацията на медийното пространство и на залитането по лайфстайл формати.БНТ - структура от времето на соцаСкандалът, предизвикан от Емил Кошлуков с \"Денят започва с култура\", бе потушен от Константин Каменаров и предаването оцеля, макар и с намалено време. Сега обаче в ролята си на и.д. генерален директор на БНТ Кошлуков би могъл да реализира докрай намеренията, които проличаха в началото. Още повече, че БНТ и БНР са запазили структурата си от времето на соца. Генералните директори са пълновластни господари, нещо като председатели на ТКЗС. Всичко - от шофьорите до предизборните кампании - зависи от тях, от зависимостите им и от характерите им.Остава плахата надежда, че сценарият в крайна сметка ще се провали. Защото евроизборите могат да променят съотношението на силите. А и защото в биографията на Емил Кошлуков има моменти, които биха могли да го накарат да реши, че името е по-важно от поста. Засега обаче положението е а дано, ама надали.", "date": "2019.04.26", "title": "Емил Кошлуков и БНТ: този сценарий е замислен отдавна?"}
{"url": "https://offnews.bg/obshtestvo/vodata-v-general-toshevo-e-zamarsena-s-pestitcidi-i-herbitcidi-702097.html", "text": "Водата в кв. „Пастир“ в Генерал Тошево е замърсена с пестициди и хербициди. Това показват първите проби, стана ясно по време на заседанието на Областния щаб за изпълнение на плана за защита при бедствия, което се проведе в Добрич, съобщи БНР. Всички домакинства в квартала са обиколени и са предупредени за опасността при използване на водата, обявиха по време на заседанието на щаба за реагиране при бедствия от Областната дирекция на МВР и Пожарната безопасност.Водата не е годна за употреба, както за битови, така и за стопански нужди. Случаят се наблюдава и от министерството на здравеопазването. На над 300 домакинства е забранено използването на водата.Инж. Павел Павлов от ВиК дружеството е информирал, че в момента се извършва промиване на водопреносната мрежа и домовите отклонения, като водата, изразходвана за това, ще бъде приспадната от партидите на абонатите в квартала.От дружеството подчертават, че водата, доставяна с водоноска, не е годна за пиене и жителите трябва да консумират бутилирана вода. Водоподаването ще се възстанови едва след като лабораторните анализи гарантират безопасността ѝ.Замърсяването на водопреносната мрежа в „Пастир“ на Генерал Тошево е станало, след като в системата е влязла вода от цистерна, която била пълна с пестициди. Според Окръжната прокуратура в Добрич, която разследва инцидента, натравянето се дължи на ниско налягане заради отстраняване на авария, като опасната течност е била засмукана в мрежата.Още вчера е започнало разследване и вече е установен източникът на заразяване. Иззети са веществени доказателства. Разследването продължава. Все още не е ясно дали ще има повдигнати обвинения. По-рано стана ясно, че двама души, които са пили от отровената с пестициди вода в Генерал Тошево, са приети в Спешното отделение на болницата в Добрич. Те са получили кожни обриви, по-късно са изписани за домашно лечение.Кметът на община Генерал Тошево Валентин Димитров заяви, че паника сред населението няма, засега няма да се обявява и бедствено положение.", "date": "2019.04.26", "title": "Водата в Генерал Тошево е замърсена с пестициди и хербициди"}
{"url": "https://offnews.bg/futbol/hristo-bonev-edinstvenata-mi-bolka-e-che-finalat-niama-da-e-v-plovdi-702105.html", "text": "Почетният президент на Локомотив Пловдив Христо Бонев очаква с нетърпение предстоящия на 15 май финал за Купата на България срещу Ботев.Легендата на \"смърфовете\" съжали, че битката няма да е под тепетата, а ще е в София.\"За нашия град е голяма чест, че двата пловдивски отбора ще играят финал за Купата на България. Предполагам, че всички хора, които обичат спорта, се радват. В Пловдив вече се полагат грижи не само за футбола, но и за целия спорт.Надявам се, че това ще запали малките дечица да оставят компютрите и телефоните и да се насочат към спорта. Ще се радвам, ако след този успех повече малки деца започнат да играят футбол\", сподели Зума пред \"Тема спорт\".\"Мачът на \"Армията\" показа колко добър отбор всъщност е Ботев. На финали ни очаква много здрава битка. Феновете и на двата отбора ще създадат атмосфера в София, която ще накара столичани да завиждат за публиките, които имат Локомотив и Ботев. Единствената ми болка е, че финалът няма да е в Пловдив.Толкова години в града не се построи един стадион, на който да играят и четирите отбора - Ботев, Локомотив, Спартак и Марица, за да може този празник, който се задава сега, да е в Пловдив. Виждам обаче, че ръководителите съзнават какъв феномен е футболът и ще направят стадион в града, с който да кандидатстваме за Евро 2028. Съоръжение, което да задоволява нуждите на футбола в града ни\", добави Бонев.", "date": "2019.04.26", "title": "Христо Бонев: Единствената ми болка е, че финалът няма да е в Пловдив"}
{"url": "https://offnews.bg/politika/nezavisimostta-na-sadebnata-sistema-v-balgaria-e-pod-zaplaha-obiavi-e-702104.html", "text": "Независимостта на съдебната система е под заплаха в страни членки на ЕС от Източна Европа като България, Унгария, Полша и Румъния, заяви днес европейският комисар по правосъдието Вера Йоурова, цитирана от Асошиейтед прес и БТА.Тя предупреди, че тази тенденция може да навреди на доверието между държавите от съюза.\"Предизвикателствата пред върховенството на закона се увеличават в някои страни, във време, когато необходимите реформи на съдебната система са омърсявани с изключително политизирани дебати\", подчерта Йоурова.Тя отбеляза, че гражданите и компаниите в тези държави, най-вече в Източна Европа, са обезпокоени, че политическият натиск и вмешателство се засилват.Това не само възпрепятства провеждането на справедливи съдебни процеси, но и има риск да навреди на бизнеса, допълни еврокомисарят.Йоурова предупреди, че \"ако съдебната система е разбита в една страна, последиците ще бъдат усетени в целия ЕС, защото ние разчитаме на взаимното доверие\".", "date": "2019.04.26", "title": "Независимостта на съдебната система в България е под заплаха, обяви еврокомисарят по правосъдието"}
{"url": "https://offnews.bg/obshtestvo/1000-leva-e-globata-za-karane-v-avarijnata-lenta-na-magistrala-702099.html", "text": "1000 лева е глобата за каране в аварийната лента на магистрала, обявиха от Главна дирекция \"Национална полиция\".Санкцията се налага за първо установено нарушение. За каране в аварийната лента се отнема и шофьорската книжка на водача за 3 месеца. Засилен трафик на АМ \"Тракия“ в района на Пазарджик. Остава натоварено движението по АМ „Хемус“ и по главните пътища от републиканската мрежа, уточняват от МВР.Разположени са допълнителни полицейски екипи по най-натоварените трасета и изходите на големите градове, които следят за безопасността на движението и при необходимост регулират трафика.Интензивен е трафикът и на граничните пунктове. На българо-сръбската, българо-гръцката и българо – турската граница трафикът е интензивен за леки и товарни автомобили. На българо-румънската трафикът е интензивен на вход за леки и товарни автомобили, а на българо – македонската – нормален.", "date": "2019.04.26", "title": "1000 лева е глобата за каране в аварийната лента на магистрала"}
{"url": "https://offnews.bg/zimni/hokeistite-ni-otnesoha-i-turkmenistan-702091.html", "text": "Националите ни по хокей на лед записаха трета поредна победа на Световното първенство в дивизия 3 в София.\"Трикоьорите\", които са водени от словашкия специалист Роберт Калабер, разгромиха Туркменистан с 6:2 (2:0, 2:2, 2:0) и оглавяват временното класиране с пълен актив от 9 точки.Константин Диков се разписа два пъти, а Станислав Мухачев и капитанът Мартин Бояджиев добавиха по гол и две асистенции. Иван Ходулов и Мартин Николов също се разписаха, а Мирослав Василев се отличи с три асистенции. България среща Тайван в следващия си мач тази вечер, като азиатците са трети в подреждането с 5 точки, а в неделя е последната среща с втория във временното класиране Люксембург. Победителят в групата печели промоция за група \"Б\" на Дивизия 2.", "date": "2019.04.26", "title": "Хокеистите ни отнесоха и Туркменистан"}
{"url": "https://offnews.bg/obshtestvo/obzhalvat-reshenieto-na-tcik-za-dostavkata-na-mashinite-za-glasuvane-n-702090.html", "text": "Във Върховния административен съд е постъпила жалба срещу решението на Централната избирателна комисия за избор на изпълнител на обществената поръчка за наемане на машини за гласуване на евроизборите.Жалбата е внесена в края на работния ден вчера. За изпълнител беше избрана фирмата \"Сиела Норма\" АД. Според обществената поръчка фирмата ще трябва да осигури 3000 специализирани устройства с инсталиран софтуер за електронно машинно гласуване с решение номер 193-ЕП.Жалбата срещу решението е подадена от „Българските машини за гласуване” ЕООД. Фирмата е била отстранена от състезателната процедура.Делото е насрочено за 30 април 2019 г. от 10,00 часа. ", "date": "2019.04.26", "title": "Обжалват решението на ЦИК за доставката на машините за гласуване на евровота"}
{"url": "https://offnews.bg/sviat/smetnata-palata-na-sasht-otkri-problemi-v-proekta-za-iztrebitelite-f-3-702088.html", "text": "Заради липсата на резервни части, забавянето на ремонтите и несъответствията на детайлите, изпитанията на изтребителите 5-о поколение F-35 не отговарят на установените времеви нормативи. Това се посочва в независимия отчет на Сметната палата на САЩ, внесен за обсъждане в конгреса.Авторите на доклада от 81 страници, публикуван в сайта на Сметната палата, призовават Пентагона да реши проблема във веригата доставки на 4 300 детайли за най-скъпата в историята на САЩ отбранителна система на стойност над 1 трлн. долара. В документа се подчертава, че само в Турция се произвеждат до 800 детайла за F-35.Заради забавянето на доставките на детайли за самолетите, в периода май-ноември 2018 г. са извършени едва 30% от планираните изпитателни полети. Несъответствията на редица детайли, проточването на ремонта и закъсненията на доставките на резервни части оказват негативно влияние на показателите на F-35, се посочва в доклада. Авторите на документа отбелязват, че в хода на изпитателните полети изтребителите са успели да изпълнят едва 27% от задачите, независимо от това, че производителите са очаквали показатели на равнище 60% и повече.F-35 не отговарят на параметрите за военните самолети, тези машини не са многофункционални и не осъществяват полети на зададените разстояния, пише още в доклада. Отбелязано е, че над 40% от наземното оборудване, необходимо за обслужването на полетите, не съответства на изискванията на проектантите.", "date": "2019.04.26", "title": "Сметната палата на САЩ откри проблеми в проекта за изтребителите F-35"}
{"url": "https://offnews.bg/offtopic/kon-prepuska-po-magistrala-hemus-video-702112.html", "text": "Кон реши да се включи в празничното движение по пътищата, показва видео, разпространено в социалните мрежи.Животното бе забелязано по магистрала \"Хемус\", като от кадрите се вижда, че препуска в насрещното движение в района на Девня, по посока Шумен. Според очевидци на място е имало и патрул на пътна полиция.Днес над 100 000 автомобила се включиха в  за Великденските празници. Магистралите \"Хемус\" и \"Тракия\" бяха задръстени с километрични опашки. На някои от граничните пунктове също се образуваха тапи заради срив в системите им.", "date": "2019.04.26", "title": "Кон препуска по магистрала Хемус (видео)"}
{"url": "https://offnews.bg/futbol/lechkov-kostadinov-i-ventci-stefanov-sa-sred-prichinite-za-ostavkata-702071.html", "text": "Сред мотивите за оставката на селекционера Петър Хубчев е поведението на част от ръководителите на БФС - конкретно Йордан Лечков, Емил Костадинов и Венцеслав Стефанов, пише днес \"24 часа\".Още след равенството с Косово, Хубчев изрази публично недоволство от факта, че вицепрезидентът на БФС и отговорник за националните отбори непрекъснато критикува играчите.В обосновката на напускането си е добавил и членовете на Изпълнителния комитет на БФС Костадинов и Стефанов. Сред мотивите на Хубчев е написано също, че по време на лагери на националния отбор на базата имало повече сватби, отколкото тренировки.Хубчев бе утвърден за селекционер на България в края на септември 2016 г. Той води националите в точно 20 мача - 8 победи, 5 равенства и 7 загуби.9 от тях бяха световни квалификации, 6 от Лигата на нациите, 2 евроквалификации и 3 приятелски срещи. С Хубчев си тръгват и помощниците му Георги Донков, Левон Апкарян и Армен Амбарцумян.", "date": "2019.04.26", "title": "Лечков, Костадинов и Венци Стефанов са сред причините за оставката на Хубчев"}
{"url": "https://offnews.bg/politika/ot-dnes-ofitcialno-startira-predizbornata-kampania-za-evrovota-702074.html", "text": "От днес официално се открива предизборната кампания за изборите за членове на Европейския парламент на 26 май.За участие в изборите у нас са регистрирани 13 партии, 8 коалиции и 6 независими кандидати. Кампанията се закрива в 24.00 ч. на 25 май.В 5-дневен срок, считано от днес партиите, коалициите и инициативните комитети трябва да подадат данни в Сметната палата за предизборната си кампания.Те трябва да включват наименованието на съответната политическа сила, приходите и разходите ѝ, както и хората, които носят отговорност за счетоводната отчетност. Глобата за неизпълнение на това изискване е между 3000 и 10 000 лева.Той припомни, че на 30 април изтича срокът за подаване на тези заявления.", "date": "2019.04.26", "title": "От днес официално стартира предизборната кампания за евровота"}
{"url": "https://offnews.bg/futbol/sadijskata-komisia-niama-da-nakazva-refera-ot-polufinala-mezhdu-tcska-702102.html", "text": "Реферът Петър Костадинов, който взе редица грешни решения по време на 1/2-финалната среща реванш от турнира за Купата на България между ЦСКА и Ботев Пловдив, се е представил на ниво и няма да получи наказание от съдийската комисия.От СК са категорични, че Костадинов не заслужава да бъде наказан и затова няма да му отнемат наряда за мача между Славия и Локомотив Пловдив от 31-я кръг на Първа лига, който ще се играе в понеделник (29 април) от 17.30 часа.Костадинов е оценен със 7,9 за отсъжданията си по време на ЦСКА - Ботев Пловдив. Оценката не е висока, но не е достатъчна ниска, за да последва наказание.Според съдийската комисия, Петър Костадинов е допуснал грешка при първия жълт картон на Филипов. Той му бил показан за натрупване, макар до този момент да е извършил едва две безобидни нарушения. Вторият жълт картон на защитника в 53-ата минута обаче бил вън от съмнение, категорични са от СК.Ситуацията с дузпата в 85-ата минута за ЦСКА също е коментирана. В доклада се описва, че лявата ръка на Ничев не се е виждала, но преди това \"армейците\" имали три претенции за 11-метров наказателен удар. Тази ситуация щяла да стане четвърта неудовлетворена претенция в ущърб на ЦСКА-София и било “добро моментно решение”. Въпреки това от СК са склонни да признаят, че по-скоро няма дузпа за червените.", "date": "2019.04.26", "title": "Съдийската комисия няма да наказва рефера от полуфинала между ЦСКА и Ботев"}
{"url": "https://offnews.bg/tenis/ferer-na-sboguvane-s-publikata-v-barselona-prikliuchvam-obichajki-te-702073.html", "text": "Испанският тенисист Давид Ферер благодари на всичките си фенове след последния си двубой в турнира от сериите ATP 500 в Барселона. Той ще приключи професионалната си кариера след надпреварата в Мадрид.Бившият номер 3 в световната ранглиста загуби на 1/8-финалите от Рафаел Надал. Матадора се наложи с 6:3, 6:3 по пътя си към рекордна 12-а титла в каталунската столица.\"Дадох всичко от себе си. Много съм щастлив, тъй като сбъднах мечтата си да изиграя на този корт един от последните си мачове и то срещу един от най-добрите възможни играчи. Краят на двубоя, когато публиката скандираше името ми, е нещо което ме прави горд и никога няма да го забравя.Ще играя оттук нататък при ветераните, за да бъда във форма. Сега се отправям към вкъщи, където ще се подготвят, ще закусвам със семейството ми и моя син, ще разхождам кучето си. Имам много какво да правя и да се уча. Мога да започна с моя английски (смее се). Когато си край семейството си, времето никога не е достатъчно.Най-тежкият мач в кариерата ми може да се счита финалът в Маями през 2013 година. Тогава загубих от Анди Мъри. Не успях да реализирам мачбол. Приключвам, обичайки тениса. В края, съм най-горд, че съм здрав и нямам травми. Най-специалното е, че имам хора, които ме обичат.Съжалявам ли, че не спечелих титла от Големия шлем? Не, защото дадох всичко от себе си, нямам съжаления. Да не спечеля Barcelona Open, губейки четири финала, е болезнено. Не успях и в Големия шлем, но загубих от легенди\", каза Ферер.Надал пък подчерта, че нивото на 37-годишния му опонент е много високо и единствено травми му пречат да продължи да се занимава с тенис.\"Давид не се отказва заради нивото си на игра, а защото имаше тежка година, година и половина свързана с травми. Този сезон представянето му е впечатляващо и той се бори здраво - удоволствие е да го гледаш. Всички сме му благодарни,\" каза Надал.", "date": "2019.04.26", "title": "Ферер на сбогуване с публиката в Барселона: Приключвам, обичайки тениса"}
{"url": "https://offnews.bg/futbol/turski-klub-ima-meratci-kam-zvezda-na-ludogoretc-702075.html", "text": "Отбор от Турция ще прати емисари за крилото на Лудогорец Джоди Лукоки. Става дума за Коняспор, който се намира в златната среда на класирането, пише \"Меридиан мач\".Най-вероятно това ще е и причината Лукоки да излезе титуляр срещу \"моряците\", въпреки че в последните мачове бе предпочитан Попа. Лукоки вече бе почти пред трансфер в турското първенство преди няколко месеца.Тогава Бурса предлагаше 1,5 милиона евро, но от Лудогорец отказаха сделката. На вратата отново ще застане Пламен Илиев, който се върна при победата над Ботев с 3:0. В 7 мача той има пет сухи мрежи.", "date": "2019.04.26", "title": "Турски клуб има мераци към звезда на Лудогорец"}
{"url": "https://offnews.bg/sviat/i-shefat-na-politciata-v-shri-lanka-dade-ostavka-702081.html", "text": "Шефът на полицията на Шри Ланка подаде оставка след извършените навръх католическия Великден атентати, отнели живота на 253 души, съобщи днес президентът Маитрипала Сирисена, цитиран от Франс прес.Пуджитх Джаясундара е вторият високопоставен държавен служител, който напуска поста си заради неспособността на властите да предотвратят масовото убийство. Вчера вечерта бе отстранен най-високопоставеният чиновник в министерството на отбраната.Държавният глава обеща до дни да има пълна реорганизация на структурата на службите за сигурност.Шриланкийският екстремист Захран Хашим е извършил самоубийственото нападение в луксозния хотел „Шангри-ла“ в Коломбо с още едно камикадзе, съобщи още президентът.Хашим се появява във видео, публикувано от джихадистката групировка „Ислямска държава“, поела отговорност за кървавата атака. Във видеото той води церемония по полагането на клетва за вярност от седем мъже на лидера на \"Ислямска държава\" Абу Бакр ал Багдади.Мюсюлманите в страната бяха призовани да се молят днес у дома и да не се посещават джамии или църкви, тъй като държавната служба за сигурност предупреди за опасност от атентати с коли бомби, предаде агенция Ройтерс, цитирана от БНР.", "date": "2019.04.26", "title": "И шефът на полицията в Шри Ланка даде оставка"}
{"url": "https://offnews.bg/sviat/tramp-planira-iadrena-sdelka-s-rusia-i-kitaj-702082.html", "text": "Администрацията в САЩ се занимава с подготовка на проект за договор за съкращаване на ядрените оръжия, съобщава CNN, като се позовава на свои източници. Според тях американският президент Доналд Тръмп смята да сключи „грандиозно ядрено споразумение с Русия и Китай“, което за самия него може да се окаже „знаково постижение“ във външната политика.Белият дом вече води интензивни междуведомствени преговори, за да разработи варианти за новата сделка. Тя може да замени подписания с Русия договор за стратегическите оръжия за нападение, който изтича през 2021 г. Документът влезе в сила на 5 февруари 2011 г. и действа 10 г. с двустранно продължение на договореностите за 5 г.„Президентът даде ясно да се разбере, че според него, контролът над оръжията трябва да се осъществява с участието на Русия и Китай, както и договорът да обхване всички видове оръжия, бойни глави и ракети. Ние имаме намерение възможно най-скоро да предоставим президента възможните варианти за сключването на сделката“, твърди високопоставен представител на Белия дом. Друг източник допълва, че нито една от предишните администрации в САЩ не е опитвала да постигне подобно споразумение. Според тях целта е да се обнови прашният договор, както и да се повиши глобалната сигурност. „Президентът иска ние да поемем контрола над всичкото това оръжие. Ние сме длъжни да ликвидираме възможно повече въоръжения, длъжни сме да се стремим към унищожаването на цели класи оръжия“, казва един от източниците на телевизията.CNN уточнява, че Белият дом още не е съставил график за преговорите с Китай и Русия, а въпросът за подписването на новия договор дори не е поставян. Американските власти не бързат да обсъждат продължаването на стратегическия договор за оръжията за нападение. „Предвид това какво оръжие създават Русия и Китай, ние трябва да обсъдим какво можем да предложим така, че двете страни да седнат на масата на преговорите и да опитат да договорят най-добрата сделка“, отбелязва един от американските администратори.На 1 февруари 2019 г. САЩ започнаха процедура за излизане от Договора за ликвидиране на ракетите със среден и малък обсег, който действа от юни 1988 г. Вашингтон многократно обвиняваше Москва в отказ от изпълнението на условията по договора – според американската страна, Русия разработва ново оръжие в нарушение на този договор. Русия отрича всички обвинения, а на 2 февруари също обяви напускането на договора.На 6 февруари в изявлението си пред Конгреса Доналд Тръмп допусна, че е възможно САЩ да успеят да договорят друго споразумение съвместно с Китай и други страни, което да замени договора за ракетите. От Пентагона също подчертаваха, че Вашингтон не е заинтересован от нова конкуренция във въоръженията. Москва е предложила на Вашингтон да бъде приета на високо равнище съвместна декларация за недопускане на ядрена война и укрепване на стратегическата стабилност. Проектът на въпросния документ е бил предаден на американската страна още през октомври 2018 г. Отговор от страна на САЩ до момента няма.", "date": "2019.04.26", "title": "Тръмп планира ядрена сделка с Русия и Китай"}
{"url": "https://offnews.bg/obshtestvo/otrovena-e-vodata-v-kvartal-na-general-toshevo-dvama-vliazoha-v-bolni-702083.html", "text": "Двама души, които са пили от отровената с пестициди вода в Генерал Тошево, са приети в Спешното отделение на болницата в Добрич. Те са получили кожни обриви, по-късно са изписани за домашно лечение.Окръжната прокуратура в Добрич е започнала досъдебно производство срещу неизвестен извършител заради отравянето на водата в квартал \"Пастир\" на Генерал Тошево.От вчера водата не е годна за пиене и битова употреба. Днес на място полиция, екипи на ВиК Добрич, Регионалната здравна инспекция и представители на Община Генерал Тошево ще извършват съвместни действия. Ще се вземат проби, които ще бъдат изследвани в лаборатория във Варна, съобщи БНР.По случая се води разследване.", "date": "2019.04.26", "title": "Отровена е водата в квартал на Генерал Тошево, двама влязоха в болница"}
{"url": "https://offnews.bg/turizam/rumansko-nashestvie-otkriva-letnia-sezon-po-morskite-ni-kurorti-za-vel-702070.html", "text": "Десетки хиляди румънци се очаква да пристигнат в България по Великденските празници. Почивните дни в северната ни съседка са до 1 май.Очаква се на път към морските курорти голяма част от румънците да преминат през Дунав мост при Русе. От няколко дни на граничния пункт работят нови осем трасета, съобщава Нова телевизия.Трафикът е интензивен. По данни на гранична полиция 95% от влизащите в страната са леки коли и автобуси с туристи.„Създадена е организация с румънските власти, Агенция Митници, Регионална дирекция „Гранична полиция” за недопускане на задръствания на Дунав мост. Очакват се голям брой румънски граждани. Към момента само в Златни пясъци има запазени 15 000 места. Очаква се този туристически поток да минава главно през КПП Дунав мост”, заяви главен комисар Теодор Атанасов, директор на МВР-Русе.", "date": "2019.04.26", "title": "Румънско нашествие открива летния сезон по морските ни курорти за Великден"}
{"url": "https://offnews.bg/izvan-terena/konar-makgregar-e-pripechelil-okolo-40-miliona-ot-prodazhba-na-uiski-702076.html", "text": "Бившият шампион на UFC в две теглови категории Конър Макгрегър постигна огромен успех в бизнеса с алкохол, съобщава \"Irish Times\".Според изданието през миналата година са продадени над двеста хиляди каси уиски \"Proper Twelve\" на цена, която варира между 15 и 18 долара за бутилка. Така Макгрегър е постигнал печалба в размер на около 40 милиона долара.Пивото все още остава в сянката на \"Jameson\", но експертите регистрират лек спад в продажбите на легендарното ирландско уиски за 2018 година с навлизането на пазара на \"Proper Twelve\".За последно Конър се качи на октагона през октомври миналата година. Тогава ирландецът проведе първата си битка от 2 години в ММА и загуби от шампиона на UFC в лека категория Хабиб Нурмагомедов.Зрелищният сблъсък обаче бе белязан със скандал. След победата си руснакът напусна пределите на октагона, за да потърси саморазправа с Дилън Данис, съотборник на Макгрегър, с което предизвика масово сбиване.", "date": "2019.04.26", "title": "Конър Макгрегър е припечелил около 40 милиона от продажба на уиски"}
{"url": "https://offnews.bg/obshtestvo/ogromni-tapi-blokiraha-granichnite-punktove-kam-gartcia-i-turtcia-702084.html", "text": "Невероятни тапи от автомобили се образуваха на граничните пунктове с Гърция и Турция днес.Стотици автомобили чакат да преминат в южните съседки за почивните дни по Великден.Още сутринта се образува огромна опашка от коли, очакващи да преминат ГКПП Капитан Андреево. Част от пътуващите отиват на почивка, а други на традиционния шопинг тур в Одрин.Преминаването допълнително бе затруднено от митническата система на отсрешния турски пункт Капъкуле, която спира на два пъти.Същата е и ситуацията на път Е-79, който води към Солун и ГКПП Кулата-Промахон. На Дунав мост при Русе също има интензивен трафик, но причината за него е обратната - румънци, пристигащи в морските ни курорти за Великденските празници.", "date": "2019.04.26", "title": "Огромни тапи блокираха граничните пунктове към Гърция и Турция"}
{"url": "https://offnews.bg/sviat/zadarzhaha-serien-ubietc-v-kipar-ubil-7-zheni-i-momicheta-702103.html", "text": "Властите в Кипър задържаха сериен убиец. Мъжът признал, че е убил 7 жени и момичета, съобщи БГНЕС. В началото на месеца в шахта са намерени два трупа, а в четвъртък е открит и трети.Заподозреният е 35-годишен офицер армията, който признал пред властите, че е извършил и други убийства.Арестуваният сам отвел разследващите до мястото, където бил трупът на третата жертва.Полицията все още издирва телата на другите му жертви. Търсят се труповете на жена, която е индийка или непалка по народност, както и румънка и нейната 8-годишна дъщеря. Момиченце на 6, което е дъщеря на друга жертва, също е в неизвестност.Името на задържания мъж все още не се съобщава. Полицията е поискала помощ от британски експерти във връзка с разследването.", "date": "2019.04.26", "title": "Задържаха сериен убиец в Кипър, убил 7 жени и момичета"}
{"url": "https://offnews.bg/futbol/levski-i-iliana-raeva-pozdraviha-rozhdenika-nasko-sirakov-702087.html", "text": "От Левски поздравиха живата легенда на \"сините\" Наско Сираков, който днес празнува своя 57-ми рожден ден.Роден на 26 април 1962 година, нападателят е играчът с най-много голове в историята на \"сините\" - общо 206 във всички надпревари. В \"А\" група има 165 попадения, което е рекорд за клуба.Започва пътя си към големия футбол при юношите на Левски през 1975-а. Изиграва по един сезон в Спартак (Варна) и Хасково - 1980-1982, после се връща в Левски и се състезава със синия екип до 1988-а. Следват две години зад граница - в Еспаньол и в Реал (Сарагоса).През 1991-ва Наско се връща на \"Герена\" и става голмайстор на \"А\" група с 26 гола. През 1992-ра преминава във френския Ланс, но остава там само половин сезон, след което отново играе в Левски. През 1994-та е капитан на отбора. Вкарва 30 гола, което го прави голмайстор на първенството. През 1994/95 е с основен принос за титлата на Левски, вкарвайки 12 гола в 10 срещи. На полусезона преминава в Ботев (Пловдив). През 1995-а е взет в Славия със свободен трансфер и извежда отбора до титла и национална купа.Наско Сираков има общо 294 мача и 196 гола в родния елит - второ постижение в историята след Петър Жеков. Голмайстор на \"А\" група с фланелката на Левски става през 1987 г. - с 36 гола (\"Бронзова обувка\"), през 1988-а - с 28 гола, през 1992-ра - с 26 гола, и през 1994 г. - с 30 гола. В евротурнирите за 26-кратния шампион на България е изиграл 23 мача и е вкарал 10 гола.Изиграл е 82 мача в националния отбор и е отбелязал 23 гола. Дебютира на 7 август 1983 г. срещу Алжир. Участва на две световни първенства по футбол - през 1986-а, когато България достига до осминафинал, и през 1994-та, когато отборът ни постига най-големия си успех - четвърто място в света, а Сираков е автор на един гол срещу Аржентина при победата с 2:0 в мач от груповата фаза. Участник е и на Европейското първенство по футбол през 1996 г. в Англия, играе в един мач.От 1996 до 1998 г. Сираков е помощник-треньор на националния отбор на България, с който отива на Световното през 1998-а. От 1999 до април 2003-та и от април 2004 г. е изпълнителен директор на ПФК Левски. Шампион на България през 1984, 1985, 1988, 1993 и 1994 и носител на Купата на България през 1984, 1986, 1992 и 1994 със \"сините\". Носител и на Купата на Съветската армия (в неофициалния турнир) през 1984, 1987 и 1988 г.Като ръководител на \"Герена\" има 5 титли (1999/2000, 2000/2001, 2001/2002, 2005/2006, 2006/2007), 5 купи (1999/2000, 2001/2002, 2002/2003, 2004/2005, 2006/2007), 2 суперкупи (2005, 2007), 1/4-финал в турнира за Купата на УЕФА през сезон 2005/2006 и участие в груповата фаза на Шампионската лига (2006/2007).Половинката на Сираков - Илиаана Раева също не пропусна да поздрави своя любим в социалните мрежи, публикувайки мило пожелание.", "date": "2019.04.26", "title": "Левски и Илиана Раева поздравиха рожденика Наско Сираков"}
{"url": "https://offnews.bg/futbol/spriagat-treniora-na-botev-pd-za-tcska-702068.html", "text": "Треньорът на Ботев Пд Николай Киров е спряган за евентуален нов наставник на ЦСКА. Според информация на \"Меридиан Мач\" до разглеждането на кандидатурата му се е стигнало след отпадането на \"червените\" от Ботев в полуфиналите на турнира за Купата на България.На “Армията” вече калкулират поредната пропиляна година и ръководството обмисля смяна на политиката. Тя вероятно ще засегне и треньорския пост, защото любимецът на много от феновете Любослав Пенев не постигна търсеното израстване на отбора във важните мачове. Киров определено е сред фаворитите за поста на Пенев, след като доказа, че може да развива отбора си в трудна ситуация, без сериозен финансов ресурс и с огромно текучество на основни изпълнители.Освен това с евентуалното привличане на Белия от “Армията” виждат надежда, че биха могли по-лесно да вземат звездите на Ботев Тодор Неделев и Кристиан Димитров, които така ще получат възможност да продължат да работят с досегашния си наставник.Договорът на Киров с Ботев е за още една година и пловдивчани вече дадоха ясни индикации, че искат да го задържат за още по-дълъг период. Бултрасите също много трудно биха преглътнали подобна развръзка, въпреки че е очевидно, че наставникът има потенциал да се развива в професията. Той е на път да изведе “канарчетата” до трети трофей, след като спечели Купата на България през 2017 година, а след това победи и Лудогорец за Суперкупата. Без сериозна селекция под ръководството на Белия Ботев изнесе и доста силни мачове в Европа, успявайки да острани клубове с далеч по-голям бюджет като Бейтар (Йерусалим).На “Армията” пък има доста от какво да са разочаровани, след като харчат доста повече за селекция и заплати на футболистите, а на практика резултатите не са особено добри в последните три години.Освен Любо Пенев за мястото си в ЦСКА трябва да се притесняват и доста от играчите. На “Армията” си дават сметка, че не е нормално в мач с такъв заряд отборът да допусне гол от съперник, който е с 9 души на терена. Шансовете за титлата също драстично намаляха след нулевото равенство с Левски.", "date": "2019.04.26", "title": "Спрягат треньора на Ботев Пд за ЦСКА"}
{"url": "https://offnews.bg/temida/mestan-kategorichen-nevinen-sam-za-katastrofata-702106.html", "text": "Местан и екипът му начело с режисьора Евгений Михайлов провеждат собствено разследване на фактите около фаталната катастрофа от 14 април, при която загина 6-месечната Еджрин. По време на цялото едночасово изложение на политика вървеше мултимедия, включваща и видеоклипове на другия участник в инцидента, показващи склонността му към високи скорости и нарушения на пътя, които сам е заснел и публикувал във Фейсбук.„Реших да проговоря, за да отговоря на огромен брой лъжи и квалифицирани клевети за мен, разпространени както от медиите, така и, за съжаление, от българската прокуратура. Избрах мълчанието като израз на съпреживяване на огромната мъка на родителите, роднините и близките на загиналото бебе. Аз или трябваше да мълча, или да кажа истини за отговорността на бащата, водач на БМВ-то, което удари колата, която управлявах“, започна Местан.Той подчерта, че лъжите и клеветите набрали невиждана скорост и се разгърнали в широк мащаб под специалния надзор на Главната прокуратура, така мълчанието му вече се оказало недопустимо. \"Не мога да стана съучастник в добре премислен сценарий за изграждане на образа на злодея – убиец на дете, само защото това би обслужило нечии политически интереси с оглед на статута ми на председател на партия ДОСТ, заяви Местан. И настоя за честно и обективно разследване, което да установи истината за катастрофата и на тази основа да се определи отговорността.Обвиненият за инцидента, приключил със смърт, повтори отново, че не е допуснал нито едно нарушение на пътя, спрял е на знака „Стоп“ и се включил в дясната лента по посока Кърджали, без да отнема ничие предимство. Тогава е бил ударен от другия водач, пресякъл непрекъснатата линия и маркирания остров. А прокуратурата решила да повдигне обвинение срещу него още на втория ден, макар до момента да не е обвинила истинския, според версията на Местан, нарушител, който дължи отговори. Той е узнал, че се провеждат разпити на свидетели, които де факто не присъствали на мястото, но пък преките очевидци, пътували в колата зад него, все още не били разпитани. Тогава зад него пътуваха негови съпартийци, в това число областният лидер на ДОСТ Мустафа Шахин.Всичкото това Местан определи като преднамереност. По същия начин преднамерени били и медиите, които мигом застанали срещу него и произнесли присъдата му на убиец. По-нататък той изложи детайли от инцидента и собствения си шок от станалото. Обаче 2/3 от медиите поставили червена стрелка върху колата му на публикуваните фотоси. „Всички вие избрахте най-лесното – да представите катастрофата като причинена от мен. Това е не просто недопустимо, това вече е грях, защото така се вменява вина“, заключи той.Местан подчерта, че за него нещата са ясни и отказа да коментира, за да изчака експертите да си свършат работата, и изрази надежда те да не бъдат подложени на натиск. „Защото съм изпълнен с дълбоки и основателни съмнения, особено скандално и преднамерено е твърдението на говорителя на главния прокурор Румяна Арнаудова, че от Пътната полиция при СДВР са ги уведомили, че в периода от 2013 г. до момента Лютви Местан има в сила 1 наказателно постановление, 1 акт и 13 фиша, всички за превишена скорост и платени, като глобите са били от 100 до 300 лева. Изграден е образът на рецидивиста, който кара с превишена скорост“, посочи той. И подчерта, че „това е не просто лъжа, а квалифицирана клевета, за която се носи наказателна отговорност, независимо колко високо в държавната йерархия стои клеветникът“.Политикът се закле, че от 2013 г. не е извършил нито едно нарушение на Закона за движение по пътищата, той като оттогава до април 2017 г. е бил със статут на охранявано от НСО лице и никога не е управлявал автомобил, за което имало протоколи. А от 2015 г. нямал и собствена кола. В същия период той беше председател на ДПС. Той е подал молба до КАТ да му бъдат предоставени всички наказателни постановления и фишове, за които Арнаудова твърди, че са издадени на него. „И като ги получа, ще се потвърди предположението ми – най-вероятно са засечени коли, собственост на ДПС, управлявани от мои заместници или техни шофьори. А когато се регистрират тези нарушения електронно, те се изпращат до собственика на автомобилите. Ако се окаже, че те са на ДПС, това е не просто манипулиране на общественото мнение, ще си потърся правата в съда. Ще заведа дело за квалифицирана клевета, няма значение кой е извършителят на това престъпление от общ характер – дали е Пътна полиция, или говорителят на Главната прокуратура“, заяви Лютви Местан.Той отново подчерта, че е напълно невинен за инцидента и че много скоро фактите ще се изяснят. И ще поиска поне извинение от тези, които го клеветят. Местан приключи с призив към главния прокурор да назначи проверка за твърденията на говорителката си Арнаудова, за да се установи дали нарушенията са извършени от него, или са дело на водачи на автомобили на ДПС.", "date": "2019.04.26", "title": "Местан категоричен: Невинен съм за катастрофата"}
{"url": "https://offnews.bg/obshtestvo/patriarh-neofit-vdahnovete-se-ot-podviga-na-iisus-hristos-i-go-imajte-702086.html", "text": "Православните християни трябва да се вдъхновят от подвига на Иисус Христос и да го имат като пример. Това послание отправи Негово Светейшество патриарх Неофит на Разпети Петък.Днешният Велики петък е най-тежкият ден за Божия син и драматичен ден за всички християни. Иисус трябва да отговаря на подстрекателските въпроси на Синедриона, за да бъде обвинен в богохулство и съден според юдейските закони. След като не успяват с тази стратегия, съдиите Го обвиняват, че се е нарекъл Цар юдейски и подготвя бунт срещу римското управление на провинция Юдея.Така те Го предават на съд на римския легат в провинцията Пилат Понтийски. Той също смята обвиненията за неверни и предлага да Го освободи, но тълпата, която се е събрала пред двореца му крещи: “Разпни го, разпни го”. Това е същата тази тълпа, която в неделя е скандирала в екстаз “Осанна, Осанна”. ", "date": "2019.04.26", "title": "Патриарх Неофит: Вдъхновете се от подвига на Иисус Христос и го имайте за пример"}
{"url": "https://offnews.bg/sviat/ukrajna-spria-tranzita-na-loshia-ruski-neft-po-magistralata-druzhba-702085.html", "text": "Акционерното дружество „Укртранснафта“ принудително преустанови транзита на нефт по магистралния нефтопровод „Дружба“, съобщи пресслужбата на компанията на страницата си във Фейсбук.Решението е взето на базата на споразумението за предоставяне на услуги за транспорта на нефт по територията на Украйна. Според условията на този договор, „Укртранснафта“ има право да прекрати приема на руски нефт, ако суровината не съответства на качествените показатели. Всички материални загуби се поемат от страната, която не е изпълнила задълженията си, се посочва в съобщението.Допълва се, че компанията е принудена да прибегне към тези действия във връзка с отказа за прием на некачествен руски нефт на участък „Будковце“ в Словакия и заради липсата на свободни резервоари в участък на „Фенешлитке“ в Унгария.Белоруският концерн „Белнефтехим“ на 19 април съобщи за рязкото влошаване на качеството на постъпващия по нефтопровода от Русия нефт – съдържанието на хлорорганични съединения превишава десетки пъти пределните нива на стандартите. Поради това две белоруски компании съобщиха за заплахата от повреди по съоръженията и съкратиха с близо 50% обемите за преработка. На 23 април Беларус принудително спря експорта на нефтопродукти за Украйна, Полша и Балтийските страни. Същия ден Беларус проведе преговори в Москва за ситуацията около доставките на руския нефт, но проблемът не бе решен.Късно вечерта на 24 април една от компаниите прекрати транзита на „мръсния“ руски нефт в Европа след уведомлението на полския оператор на участъка „Дружба“ PERN за това, че тръбите в Полша и Германия не могат да приемат и преработват суровина с такива показатели. Заради реалната заплаха от пълното спиране на системата на магистралните нефтопроводи „Дружба“ Беларус и Русия се договориха за спешни преговори в Минск на 26 април с ръководителите на нефтотранспортните компании, в това число тези от Полша и Украйна.", "date": "2019.04.26", "title": "Украйна спря транзита на лошия руски нефт по магистралата „Дружба“"}
{"url": "https://offnews.bg/obshtestvo/istorikat-andriu-robarts-za-mitovete-za-napoleon-701983.html", "text": "- Кога и как Ви завладяха животът и делото на Наполеон?- О, винаги съм бил завладян от него, откакто бях може би 10-годишен. През по-голямата част от живота си съм се опитвал да разбера личността му, защото е толкова голяма историческа фигура. Комбинира гения на военен стратег с гения в управлението.- Какъв е акцентът в поредицата, има ли \"исторически новини\" в нея?- Фокусът е върху личността му. Посетихме 10 държави, докато снимахме. Бяхме включително на остров Св. Елена, където Наполеон умира. Минахме по стъпките му, пребродихме бойните му полета. Не се съсредоточихме толкова върху самото му управление, колкото върху човека зад мита.- Доколко широкоизградената представа за Наполеон отговаря на истината?- Хората често си мислят, че той е бил нисък на ръст. A не е! Бил е 171-172 см. Точно колкото е средният ръст на френските мъже по онова време. Британската пропаганда се опитва да го \"смали\" - във физически и в исторически смисъл. Така се е загнездила представата за ниския му ръст.- Често сравняват Наполеон с диктатори, дори с Хитлер. Вашият портрет на владетеля обаче е различен. Приемате ли го за диктатор?- Определено е бил диктатор, да. Но не в смисъла на тиранин като Хитлер. Диктатор е, понеже не идва на власт с избори. В същото време се радва на истинска политическа подкрепа от народа.Не бих го сравнил с Хитлер. На първо място, Наполеон е давал религиозна свобода на евреите, когато е завладявал някой град, позволявал им е да напуснат гетата. Вярвал е в равенството пред закона, в меритокрацията, в свободата да почиташ бог според собствените си убеждения.- Той е и човек, воден от силни амбиции. Оказали ли са се те в крайна сметка разрушителни за него?- Амбициите му са били движеща сила, но в амбицията няма нищо лошо, ако е подкрепена с талант, какъвто имаме в неговия случай. Не амбициите са го погубили, а отстъплението от Москва. Отнело му е толкова време да се оттегли от Москва до Смоленск, колкото да стигне от Смоленск до Москва. След една особена битка на 24 октомври 1812 г. той избира погрешен маршрут за оттеглянето на армията си. Резултатът е, че французите са разгромени. От 615 000-те, които влизат в Русия през юни 1812 г., до декември оцеляват едва 95 000. И така неговата армия губи числеността си и почти половин милион от най-добрите си воини. Никой не би оцелял в такава ситуация.", "date": "2019.04.26", "title": "Историкът Андрю Робъртс за митовете за Наполеон"}
{"url": "https://offnews.bg/obshtestvo/na-veliki-petak-saprezhiviavame-makite-na-hristos-702016.html", "text": "Днес е Разпети петък - денят, в който Христос е разпънат на кръста, за да изкупи греховете на хората.Църквата повелява особено строг пост на днешния ден - не трябва да се яде нищо и да се пие вода. Хиляди миряни ще отидат днес на църква, за да минат под плащаницата, с която е било покрито тялото на Христос.През деня на Велики петък не се служи Света литургия, а се извършват Царските часове. Вечерта пък в храма се припомнят и съпреживяват Христовите страдания, смъртта му и погребението му.Народът казва, че на Велики петък и пиле не пее, и гнездо не вие. Всяко живо същество страда.На този ден не трябва да се подхваща и никаква работа, от 2010 г. Разпети петък е обявен за почивен ден.", "date": "2019.04.26", "title": "На Велики петък съпреживяваме мъките на Христос"}
{"url": "https://offnews.bg/obshtestvo/slanchevo-i-toplo-do-28-gradusa-dnes-702066.html", "text": "Днес ще е слънчево и все по-топло. На места в страната живакът на термометрите ще се вдигне до почти летните 28 градуса. Все пак в следобедните часови над Западна и Централна България ще се развие купеста и купесто-дъждовна облачност, а на места в планинските райони ще превали краткотраен дъжд, придружен с гръмотевици.Ще духа слаб до умерен югоизточен вятър.Повишението на температурите ще продължи и максималните ще са между 23 и 28 градуса, по-ниски по Черноморието - 15-17 градуса, показва прогнозата за времето на НИМХ.", "date": "2019.04.26", "title": "Слънчево и топло - до 28 градуса днес"}
{"url": "https://offnews.bg/sviat/nov-skandal-na-daunig-strijt-10-tereza-mej-dala-na-huawei-da-gradi-5g-702089.html", "text": "Разделеното заради Брекзит британско правителство бе застигнато от нов скандал днес след изтичане на информация, че премиерът Тереза Мей е позволила при определени условия на китайския гигант Huawei да развива мобилна мрежа 5G в страната, предаде АФП.Противоречивото решение е било взето във вторник на среща на Националния съвет за сигурност, въпреки съпротивата на някои министри, които се смятат за потенциални претенденти за поста на Мей.В Националния съвет за сигурност са включени само по-важните министри и висши представители на службите за сигурност, които преди това подписват документ, който ги задължава да не разгласяват дискусиите, в противен случай подлежат на наказателна отговорност, съобщава БНР.Вестник „Телеграф“ обаче съобщи късно във вторник, че Мей е одобрила Huawei да изгражда елементи от британската телекомуникационна мрежа от следващо поколение, които „не са в сърцевината ѝ“.САЩ категорично се противопоставят на включването на китайската компания в такива проекти, защото според китайското законодателство фирмата е задължена да помага на правителството си в разузнавателна дейност, ако това бъде поискано от нея.Секретарят на правителството сър Марк Седуил – най-висшият британски чиновник, дал ултиматум на присъстващите на Съвета до четвъртък следобед да отрекат, че стоят зад изтеклата информация, твърдят медии на Острова.Външният министър Джереми Хънт и военният Гавин Уилямсън го направили първи, последвал ги вътрешния министър Саджид Джавид, който като Хънт се спряга за наследник на Мей като лидер на торите, както и още един присъствал член на кабинета.„Скай нюз“ съобщи днес, че продължаващата проверка за източника на изтеклата информация може да се превърне в наказателно разследване.", "date": "2019.04.26", "title": "Нов скандал на Дауниг стрийт 10: Тереза Мей дала на Huawei да гради 5G мрежа"}
{"url": "https://offnews.bg/izvan-terena/aiaks-nakaza-vratar-oshte-pri-predstavianeto-mu-702069.html", "text": "Холандският Аякс показа изключителна креативност, за да смекчи яростта на феновете заради привличането на 19-годишния талантлив вратар Кйел Скерпен от отбора на Емен.Шефовете на клуба, който достигна до полуфинал в Шампионската лига, искаха младока, но привържениците се обявиха против заради негова публикация в Туитър, когато е бил 11-годишен. Тогава той пише отрицателен коментар за Аякс, а в друго свое интервю пък споделя, че предпочита да играе във вечния съперник Фейенорд.Това са неща, които феновете на Аякс трудно биха преглътнали, но от клуба направиха нещо невиждано във футболния свят. В официалния Туитър на Аякс се появи видео от канцеларията на клуба, като в него спортния и изпълнителния директор Едвин ван дер Саар и Марк Овермарс са заели места като строги учители, докато в ролята на лошия ученик е Скерпен.Те го карат да напише на лист \"Аякс е най-добрият клуб в Холандия\". Ван дер Саар удря по масата и казва \"А сега още 100 пъти!\". Видеото стана голям хит и със сигурност е развеселило и най-големите противници на привличането на вратаря. В края на филмчето Ван дер Саар казва \"Достатъчно\" и се появява надпис \"Кйел, добре дошъл в най-добрия клуб в Холандия\".", "date": "2019.04.26", "title": "Аякс \"наказа\" вратар още при представянето му"}
{"url": "https://offnews.bg/obshtestvo/srina-se-kompiutarnata-sistema-na-gkpp-kapakule-obsluzhvat-rachno-avt-702095.html", "text": "Срина се компютърната система на ГКПП \"Капъкуле\", което допълнително затруднява движението към Турция. Автомобилите се обслужват ръчно, съобщиха от външното министерство. Образували са се опашки от изчакващи автомобили и автобуси, като са напълно блокирани на вход към Турция, както турският, така и българският пункт.При проведените срещи със служители на ГК-Одрин и българските гранични власти, турските гранични и митнически органи са заявили, че предприемат необходимите мерки за отстраняване на срива.Създадена е организация, включително като е увеличен значително и личният състав, с цел да поемат натрупаните опашки и повишения трафик през празничните за България дни. Отворени са всички трасета на влизане в страната за леки автомобили и 3 трасета за автобуси. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем.Генералното консулство в Одрин е в непрекъсната връзка с турските гранични и митнически власти и при необходимост има готовност да реагира.При необходимост от съдействие българските граждани могат да се обадят на: Телефон: 0090 284 214 06 17; Дежурен телефон в извънработно време в работни дни: 0090 533 7396140.Дежурен телефон в почивни и празнични дни: 0090 533 6298164.", "date": "2019.04.26", "title": "Срина се компютърната система на ГКПП Капъкуле, обслужват ръчно автомобилите"}
{"url": "https://offnews.bg/sviat/politciata-v-cherna-gora-zalovi-goliamo-kolichestvo-orazhia-petima-du-702094.html", "text": "Полицията в Черна гора залови голямо количество оръжие и боеприпаси и предавателни устройства. Арестувани са петима души, съобщи БГНЕС.При акцията са извършени обиски на 22 места в Подгорица, Цетине и Даниловград, където е намерено оръжието.Конфискуваните вещи ще бъдат предоставени за експертиза.На задържаните са повдигнати обвинения. ", "date": "2019.04.26", "title": "Полицията в Черна гора залови голямо количество оръжия, петима души са задържани"}
{"url": "https://offnews.bg/sviat/kitajskiat-prezident-udostoi-s-pochetno-nauchno-zvanie-putin-i-go-nare-702092.html", "text": "Китайският президент Си Цзинпин удостои днес с почетно научно звание руския си колега Владимир Путин, предаде Франс прес, цитирана от БТА.Путин е обявен за доктор хонорис кауза на Пекинския университет Цинхуа, където някога е учил Си.\"За мен е удоволствие да удостоя с това звание моя най-добър приятел\", обърна се китайският президент към руския си колега на тържествената церемония в хотел в Пекин.\"Това е голяма чест за мен\", отговори Путин и благодари на своя \"скъп приятел\" Си, че е споделил с него този момент.Руският президент е в китайската столица за участие във форума за международно сътрудничество \"Един пояс, един път\" с цел разширяване на международните търговски връзки.По-рано днес Си и Путин участваха в първия ден от работата на тази среща на високо равнище. След това президентите на Китай и Русия проведоха двустранни разговори, посветени на засилването на икономическите отношения между страните им.", "date": "2019.04.26", "title": "Китайският президент удостои с почетно научно звание Путин и го нарече своя 'най-добър приятел'"}
