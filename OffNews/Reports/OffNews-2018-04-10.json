{"url": "https://offnews.bg/politika/hashim-tachi-uveri-borisov-che-kosovo-ne-iska-da-zapochva-vaorazheni-678436.html", "text": "В телефонен разговор косовският президент Хашим Тачи увери министър-председателя Бойко Борисов, че Косово няма за цел да започва никакви конфликти или въоръжени атаки, съобщиха тази вечер от българската правителствена информационна служба.Телефонният разговор идва малко след срещата между българския премиер и сръбския президент Александър Вучич в Мостар, където двамата се обединиха \"за мир и европейска перспектива за страните от Балканите.\" Тачи е благодарил на Борисов \"за усилията, които полага за развитието и европейската интеграция на страните от Западните Балкани\" и го е уверил, че \"от Косово може да очаква само сътрудничество и помощ в тази насока.\"Косовският президент ще съдейства \"както за Срещата на върха на тема Западни Балкани, която България подготвя като председател на Съвета на ЕС на 16 и 17 май в София, така и за мирния и ползотворен диалог за изглаждане на разногласията между Прищина и Белград.\" Борисов и Тачи са обсъдили и възможността за бъдеща работна среща.", "date": "2018.04.10", "title": "Хашим Тачи увери Борисов, че Косово не иска да започва въоръжени атаки"}
{"url": "https://offnews.bg/offtopic/prezidentat-hapna-kebapche-na-krak-v-triavna-ne-mu-dadoha-da-plati-v-678418.html", "text": "Президентът Румен Радев и съпругата му Десислава боднаха кебапчета на пласмасова виличка и ги хапнаха на крак на улицата в Трявна. Държавният глава бе там по време на Великденските празници и посрещна Възкресение Христово в църквата Свети Архангел Михаил.По време на разходка из балканския град местният майстор на скарата Захари Захариев кани президента да опита неговите кебапчета, а Радев с готовност откликва, одобрява ги и пита за използваните подправки, показва видео, споделено във фейсбук. Съпругата му Десислава също бодва вкусната хапка.Радев веднага посяга да плати, но тревненският кебапчия категорично отказва да му вземе пари.", "date": "2018.04.10", "title": "Президентът хапна кебапче на крак в Трявна. Не му дадоха да плати (видео)"}
{"url": "https://offnews.bg/sviat/fbr-obiskira-ofisa-na-advokat-na-tramp-toj-go-obiavi-za-ataka-sreshtu-678417.html", "text": "ФБР обискира офиса на адвоката на Доналд Тръмп Майкъл Коен в Ню Йорк. Агентите са иззели документи, свързани с плащания, направени от адвоката до бившата порноактриса Сторми Даниълс (с истинско име Стефани Клифърд), която твърди, че е имала афера с Тръмп, но ѝ е било платено да мълчи. Клифърд твърди, че е имала афера с Тръмп, малко след като съпругата му Мелания родила сина им. Бившата порноактриса казва още, че е била заплашена да мълчи за аферата. Коен призна, че е платил на Стефани Даниълс 130 000 долара, малко преди президентските избори. По-късно бившата порноактриса заведе дело срещу Тръмп, като обяви, че не е подписвала документи за конфиденциалност, но бившият ѝ адвокат и бившият ѝ бизнес агент я накарали да подпише декларация, с която отрича да е имала връзка с Тръмп.Според \"Вашингтон пост\" срещу Коен се води разследване. Той е обвинен в банкови измами и финансови нарушения, свързани с предизборната кампания на Тръмп. Според изданието сведенията били предадени на нюйоркските следователи от спецпрокурора Робърт Мюлер, който разследва руската намеса в президентските избори в САЩ през 2016 г. Президентът Доналд Тръмп коментира обиска в офиса на Коен, като го нарече \"лов на вещици\" и \"нападение срещу страната\". \"Току-що чух, че са обискирали офиса на един от личните ми адвокати, добър човек. Това е позорна ситуация. Това е истински лов на вещици. Аз отдавна го казвам\", коментира той пред журналисти. Тръмп подчерта, че на Мюлер са предадени над милион документи за по-скорошно приключване на разследването, но въпреки това то продължава. \"Този лов на вещици продължава вече повече от 12 месеца, а реално и още по-дълго. Това е истински позор. Това е нападение срещу страната в истинския смисъл на думата\", продължи той. Тръмп нарече обиска на офиса на Коен \"ново ниво на несправедливост\". \"Те не откриха никакъв сговор с Русия. И причината за това е, че такъв няма\", обяви Тръмп, като подчерта, че хората на спецпрокурора са въвлечени в най-големите конфликти на интереси, които е виждал. ", "date": "2018.04.10", "title": "ФБР обискира офиса на адвокат на Тръмп, той го обяви за атака срещу САЩ"}
{"url": "https://offnews.bg/futbol/gladiatori-roma-postigna-nemislimoto-i-izhvarli-barsa-ot-shampionskat-678444.html", "text": "Рома сътвори сензацията, след като направи немислимото и победи Барселона с 3:0 и се класира за полуфиналите на Шампионската лига. \"Вълците\" загубиха първата среща на \"Камп Ноу\" с 1:4 и никой не вярваше в шансовете на футболистите на Еузебио Ди Франческо. Ето, че чудото се случи.Точни за домакините бяха Един Джеко, Даниеле Де Роси, който се разписа от дузпа, и Костас Манолас. Така с общ резултат 4:4, но с гол на чужд терен, римляните изхвърлиха Меси и компания от най-престижния клубен турнир в Европа. Това е трета поредна година, в която Барса отпада на четвъртфиналите в Шампионската лига.В другия двубой тази вечер Ливърпул отново нокаутира Манчестър Сити. Този път с 2:1 насред \"Етихад\" и заслужено се класира на полуфинал след категоричното и размазващо 5:1 от двата мача.По този начин червените показаха защо са легендарен клуб в Европа и биха шута на милиардерите от Манчестър. Точен за домакините бе Габриел Жезус (2), попаденията за гостите бяха дело на Мохамед Салах (55) и Фирмино (77).Срещата ще се запомни със здравата битка, множеството груби нарушения, скандални съдииски отсъждания и в крайна сметка велика победа за Ливърпул.", "date": "2018.04.10", "title": "Гладиатори! Рома постигна немислимото и изхвърли Барса от Шампионската лига (видео)"}
{"url": "https://offnews.bg/112/vlak-derajlira-na-gara-zlatitca-678443.html", "text": "Влак дерайлира на гара Златица. При навлизане в гарата локомотивът е излязъл от релсите и е препречил пътя за Бургас през Карлово, съобщава bTV.Това доведе до закъснение в разписанието на някои влакове и се наложи пътниците да бъдат превозени с автобуси до съседната гара Мирково.Дерайлиралият локомотив е повдигнат с крик и поставен обратно на релсите, а движението e възстановено.", "date": "2018.04.10", "title": "Влак дерайлира на гара Златица"}
{"url": "https://offnews.bg/112/evakuiraha-frenskata-gimnazia-zaradi-signal-za-bomba-678426.html", "text": " 9-та френска езикова гимназия „Алфонс дьо Ламартин“ е евакуирана заради сигнал за взривно вещество, съобщават от МВР. Сигналът е подаден към 14.30 часа от уличен телефон.Проведената на място проверка не е открила взривно вещество, но училището ще бъде затворено за 24 часа.", "date": "2018.04.10", "title": "Eвакуираха Френската гимназия заради сигнал за бомба"}
{"url": "https://offnews.bg/drugi/pet-balgarski-grada-se-prisaediniavat-kam-wings-for-life-world-run-678421.html", "text": "Малко повече от месец преди глобалното събитие Wings for Life World Run пет български града се присъединяват към световното движение с организирани бягания.София, Бургас, Велико Търново, Варна и Пловдив ще очакват всички, които искат да окажат подкрепата си към засегнатите от травми на гръбначния стълб. Всички бягания започват в един и същи час в целия свят, 14:00 българско време, а за участие в бягането и включване на резултата в световната ранглиста е необходимо единствено сваляне наприложението Wings for Life World Run App.В София желаещите да подкрепят каузата се събират в Борисовата градина. Жителите и гостите на столицата ще се надбягват по 5-километрово трасе, а старта ще бъде разположен близо до езерото “Ариана” от страната на паркинга на Националния стадион.В Бургас старта ще се проведе в Морската градина при “Пантеона”, а във Велико Търново Wings for Life World Run ще се случи в парк “Дружба”.Пловдив ще предизвикат желаещите да се включат с бягане по Младежкия хълм, започващо от стълбите зад бензиностанцията на Коматевсия възел.Във Варна ще се състезават по 5-километрово трасе в Морската градина.Уникалният формат на събитието и специално създаденото приложение ни позволяват да бягаме в подкрепа на каузата без значение къде в България или по света се намираме. Всеки може да бяга за тези, които не могат, дори в деня на събитието да не се намира в градовете с организирани бягания. Точно в 14.00 часа в приложението щестартира виртуалният финал, който ще “преследва” бягащите, постепенно увеличавайки скоростта си на приближаване. Целта е всеки участник да избяга възможно най-дълго разстояние преди финалът да го настигне.", "date": "2018.04.10", "title": "Пет български града се присъединяват към Wings for Life World Run"}
{"url": "https://offnews.bg/kultura/predstoiashti-sabitia-v-ndk-11-14-april-678428.html", "text": "Концертът „Tango“ на едни от най-ярките изпълнители на класическата музика у нас – световноизвестните български музиканти Людмил Ангелов и Веско Ешкенази, ви очаква на от 19:00 часа в кино „Люмиер Лидл“ /зала 11/. Събитието e под патронажа на Посолството на Аржентина, а зрителите ще бъдат отведени във вълшебния свят на аржентинската музика.Великолепните Татяна Лолова, Цветана Манева, Петя Силянова и Пламена Гетова отново ще ни очароват в представлението „Корабът Нощ“, което ви очаква от 19:00 часа в театър \"Азарян\". Актьорската им среща е през текстовете на Маргьорит Дюрас – една от най-значимите фигури на френската литература. Театралната пиеса разказва за дългогодишните телефонни разговори между двама души, които се влюбват един в друг, но така и никога не се срещат.\"Добре дошли в България\" от 19:30 часа в ДНКавтори: Здрава Каменова и Гергана Димитрова съавтори: Елена Шопова, Петър Мелтев, с подкрепата на Василена Василеваасистент на резиденцията: Екатерина ЧоковаЕкип за пърформанс-четенето:с участието на: Здрава Каменова, Ева Данаилова, Ива Тодорова, Александър Митрев, Петко Каменов, Тони Карабашев, Владимир Димитровсценограф: Елена Шоповавидеоартист: Петко Танчевмузикант: Павел Терзийскирежисьор: Гергана ДимитроваНа фона на продължаващата бежанска криза в Европа новият проект на „36 маймуни“ изследва границата между патриотизма и национализма, предела на здравословната толерантност и съчувствие, лицето и гърба на българската идентичност днес.Екипът забърква всичко това в апетитен, дъхав тюрлю гювеч, подправяйки го с родна чубрица и поднасяйки го с щедри щипки родолюбие и лека предупредителна усмивка.Култовият спектакъл „LORD OF THE DANCE” отново ще очарова и вдигне на крака публиката в зала 1 на НДК. Шоуто е на 12 април с начален час 20:00 ч. и ще ни накара за пореден път да усетим завладяващата магия на ирландските танци. Българските любители на невероятната танцова сага между Доброто и Злото очакват с вълнение и новата си среща с бляскавия спектакъл на феноменалната трупа.Официалното откриване на София хартиен арт фест 2018 е на 12 април (четвъртък) от 18:00 часа в Национален дворец на културата – фоайе - Запад и Мраморно фоайе.Фестът се открива с изложбите „Минало. Настояще. Бъдеще” със съвременно българско изкуство от различни поколения и „Аматерас” – юбилейно издание на международния конкурс за хартиено изкуство, като ще продължи до 19 май. Двете локации имат свой индивидуален облик, но са обединени от последователното преливане на отделните авторски концепции в едно цяло. И двете впечатляващи експозиции на София хартиен арт фест 2018 г. ще може да бъдат разгледани в НДК в периода 12 април - 19 май.Третото издание на филмовия фестивал Master of art се открива официално на 12 април (четвъртък) от 20:00 часа в кино „Люмиер Лидл” с филма на режисьора Аранча Агире „Да танцуваш Бетховен” (Швейцария, Испания). Целта на фестивала е да представя най-добрите документални филми в областта на музиката, танца и театъра, изобразителните изкуства, архитектурата, дизайна и литературата, както и рекламни арт продукции, създадени по света през последните години, а Националният дворец на културата отново е негов съорганизатор. От 12 до 30 април в София, Пловдив и Варна ще бъдат представени 77 заглавия от цял свят, 10 от които са български. Всички заглавия от програмата са премиерни за страната ни.\"Тотална щета\" от 19:30 часа в ДНКавтор и режисьор: Ани Васевадраматург: Боян Манчевхудожник: Георги Шаровмузика: Константин Марковучастват: Галя Костадинова и Леонид Йовчев\"Тотална щета\" е комедия за щетата, която си нанасяме, живеейки. За любовта, красотата, изкуството. За безпричинните афекти. Спектакъл от, за и с хора, животни и цветя. Животът е преразход на енергия, енергия, която не се преобразува никога - косматите тела на нашите афекти, нашите космати любимци, нашите космати двойници. Към този преразход, до тотално изнемогване, е устремена и „Тотална щета“.Билети: 12|8 лв.Поредната изява от цикъла „Поетични вечери - спомен за българските писатели“, ще е със специалното участие на поетесата Даниела Найберг, която ще представи новата си стихосбирка – „Мирис на вода“. Събитието ще се състои на 12 април (четвъртък) от 19:00 часа в литературен клуб „Перото”. Слово и музика ще се срещнат по време на поетичната премиера, тъй като в представянето ще участва и композиторът и джаз музикант проф. Симеон Венков, който ще свири на пиано.Столична агенция за приватизация и инвестиции организира конференция на тема: „София 2018 – бизнес и дигитална столица на Европа“. Тя ще се проведе на 13 април от 09:00 до 14:00 часа в зала 42 на НДК.Театрално-музикалният проект „СътвоРиМи“ ви очаква на 13 април (петък) от 19:00 часа в зала 42 в НДК. В предстоящото издание специални гости ще бъдат поетесите проф. Амелия Личева и Мария Куманова, а основният задвижващ механизъм на спектакъла, в който всичко се случва на базата на импровизацията, отново ще бъде публиката. Билети за „СътвоРиМи“ се продават в Билетния център на НДК, а в деня на спектакъла – на входа на зала 42.Легендарната оперна прима Катя Ричарели и тенорът Франческо Зингарело ще представят блестящия спектакъл „С музика в сърцето\" на 14 април (събота) от 20:00 ч. в зала 1 на НДК. Славата на прочутите гласове на миланската „Ла Скала“ отдавна е напуснала пределите на Апенините и се носи по цял свят. Романтичната одухотвореност и вълшебно въздействие на звездите от „Ла Скала” ще покорят душите на българската публика.Поредната тематична дискусия, организирана от Национален център за книгата – НДК, ще се проведе в събота (14 април) от 16:00 часа в литературен клуб „Перото“. Темата ѝ е: „Малките” европейски литератури на българския пазар. Среща с издатели”. В дебата в „Перото” ще участват издателите Доротея Монова – издателство „Парадокс”, Василка Ванчева – издателство „Емас” и Невена Дишлиева – издателство „ICU”. Модератор ще бъде Александър Кръстев – основател на сайта „Аз чета”.Книгата на Надежда Йорданова – „Как да избираме козметика“ ще бъде представена на 14 април (събота) от 19:00 часа в зала 42.На 14 април от 22:00 часа в ДНК – пространство за съвременен танц и пърформанс, е стартът на електронното парти HMSU presents: CRITICAL SOUND BULGARIA. Специални гости ще са KASRA, SAM BINGA, FOREIGN CONCEPT, MC DRS, L 33.", "date": "2018.04.10", "title": "Предстоящи събития в НДК 11 - 14 април"}
{"url": "https://offnews.bg/politika/dabg-i-dsb-obiaviavat-ofitcialno-koalitciata-si-shte-se-kazva-demokr-678416.html", "text": "ДСБ, \"Да, България\"(ДаБГ) и Зелените ще обявят официално коалицията помежду си на 12 април. Новата формация ще се казва \"Демократична България\", научи OFFNews. Обединението се подготвя от миналата година. В края на март изпълнителният съвет на ДСБ излезе с резолюция, с която партията даде мандат на председателя си Атанас Атанасов за \"създаване на траен политически съюз между ДСБ и Да, България\", в който да влязат и други партии. Същото направиха и от \"Да, България\" още през февруари. Тогава от партията на Христо Иванов обявиха, че започват преговори с партии партньори за сваляне на правителството. А първоначално поканите за разговори бяха за формациите, с които работят усилено - ДСБ, Зелените, ДЕОС и БЗНС.Очаква се на официалното обявяване на новата коалиция да присъства и лидерът на БЗНС Николай Ненчев. Още преди месец формация около ДаБГ и ДСБ обяви, че е отворена и към присъединяването на други партии.Междувременно продължава разпадането на Реформаторския блок (РБ) - очаква се скоро Движение \"България на гражданите\" (ДБГ) да обяви дали напуска формацията, след като ултиматумът, който поставиха, изтича утре. В края на март \"Глас народен\" напуснаха РБ. СДС пък е разделено на две - част от хората в партията искат преговори за коалиция с НФСБ, а друга - оставка на Лукарски и присъединяване към новата формация около ДаБГ и ДСБ.", "date": "2018.04.10", "title": "ДаБГ и ДСБ обявяват официално коалицията си. Ще се казва 'Демократична България'"}
{"url": "https://offnews.bg/temida/nad-1000-leva-e-mesechnata-izdrazhka-na-zatvornik-v-balgaria-678433.html", "text": "Правосъдният министър Цецка Цачева ще настоява пред правителството за средства, за да се справи с проблемите в местата за лишаване от свобода, стана ясно след днешната ѝ среща с директорите на затворите у нас и ръководството на Главна дирекция \"Изпълнение на наказанията\".Парите са необходими за \"увеличаване на числената бройка на щатовете, които са необходими за нормалното функциониране на системата\", както и за техническите системи за надзор и охрана.В момента издръжката на един затворник излиза над 1000 лева на месец. Средната месечна заплата на надзирателите пък е 800 лева.До края на лятото трябва да бъде изготвена и представена за широко обществено обсъждане Стратегия за развитие на пенитенциарната система у нас, обяви още министърът на правосъдието.Стратегията е част от проект „Модернизиране на пенитенциарната система в България“ и се финансира от Оперативна програма „Добро управление“.По новия програмен период на Норвежкия финансов механизъм са предвидени 35 млн. евро, част от тях ще бъдат за нов затвор с учебен център в района на Кремиковци.", "date": "2018.04.10", "title": "Над 1000 лева е месечната издръжка на затворник в България"}
{"url": "https://offnews.bg/tehnologii/p20-veche-e-v-magazinite-na-vivacom-678427.html", "text": "Броени дни след световната му премиера в Париж, най-новият флагман на Huawei – телефонът, който спечели сърцата на техноманите с редица новости и супер елегантен дизайн – P20, вече е в магазините на VIVACOM. Основната отличителна черта на смартфона е неговата нова двойна камера, създадена в партньорство с един от световните лидери във фотографската техника - Leica. Притежателите на Huawei P20 ще държат в ръцете си технологично бижу, съчетаващо последните тенденции както в мобилните, така и във фотографските иновации.За тези, които ценят всеки бързо отлитащ момент в съвременния динамичен живот, Huawei P20 ще е устройството, което ще им помогне да запечатат мига безкомпромисно качествено и живо с двойната 20MP+12MP стандартна и 24MP селфи камера.Насладата от постигнатата художествена фотография ще се допълва от големия 5.8-инчов екран на смартфона - без рамки и с RGBW матрица, която осигурява яркост на изображенията без да пилее енергия. Екранът на P20 е още по-смарт благодарение на функцията Navigation Dock, която замества досегашните виртуални бутони и така отваря нови възможности за управление на устройството.Последният и най-моден хит на мобилните телефони от днес е достъпен в магазините на VIVACOM, като в комбинация с двугодишен договор за план SMART U се предлага на цена от 41,98 лева на месец.За представянето на смартфона беше привлечена израелската красавица, покорила Холивуд, актрисата Гал Гадот. Позната с главната роля в холивудския фентъзи - екшън „Жената чудо“, актрисата стъпи и на технологичната сцена, рекламирайки в момента най-новия флагман на Huawei – P20. Изборът й за лице на кампанията е продиктуван от характера на актрисата в живота и нейните роли в киното на отстояващи себе си и активни борбени жени.Ако въпреки всички изборени до тук качества все още оставате скептични към фотографията, създадена с мобилен телефон, то за вас решението е следващото поколение Huawei – смартфонът P20 Pro. С него и най-високите изисквания към мобилните снимки ще намерят своя категоричен отговор. Huawei P20 Pro покорява фотографски върхове със своята иновативна и невиждана досега тройна камера с параметри – 40 MP GRB, 20 MP монохромна и 8 MP телефото. Тя постига максимална яснота, яркост и обем на образа благодарение на новото поколение тройна фотографска система. Смартфонът е с още по-голям екран - 6.1-инчов, също няма рамки и е с OLED матрица, която осигурява яркост на изображенията с намалена консумация на енергия.С фотографската система на Leica ще постигате петкратно увеличение без да губите качеството и на най-малките детайли от голямото разстояние. Смартфонът използва технология за стабилизиране на изображението, прилагайки изкуствен интелект. С нея стативът става абсолютно излишен както при нощни снимки, така и за снимки в движение. При всички случаи тази технология сама ще постигне възможно най-балансираното възпроизвеждане на цветовете. Камерата позволява също така да заснемате видео на бавен каданс с честота от 960 кадъра в секунда. Със смартфона HUAWEI P20 Pro в развитието на мобилната фотография настъпва нова ера. Ако притежавате този телефон, ще е равносилно на това притежавате магическата сила да улавяте света и живота в цялата му прелест, динамика и променяща се красота.Можете да притежавате това близко до съвършенството устройство преди всички. VIVACOM стартира от днес предварителни заявки на сайта си. Те ще продължат до 16 април, като ще дадат възможност на нетърпеливите почитатели на бранда да получат най-актуалния модел HUAWEI P20 Pro до 4 дни преди официалния старт на продажбите му у нас. Формата за регистрация вече е достъпна на следния адрес:", "date": "2018.04.10", "title": "P20 вече е в магазините на VIVACOM"}
{"url": "https://offnews.bg/obshtestvo/proverkata-na-so-ima-narushenia-v-priema-po-bolest-na-detca-v-gradini-678414.html", "text": "Детски градини в София са приемали деца с хронични заболявания и специални образователни потребности над разрешения по наредба максимален брой. Това показва проверка на Столична община по сигнали на Националния комитет за иновативно образование за нарушения в \"Звънче\" и \"Детелина\" в район \"Триадица\", съобщиха от Комитета. В яслените и градинските групи в София можеше да се приемат до 10 деца със заболявания на място в детското заведение. Проверката в двете детски градини разкрива, че нормативът е надхвърлен. Директорите на заведенията са предупредени, че при подобно нарушение ще получат дисциплинарно наказание, става ясно от отговора на Мария Минчева, шеф на дирекция \"Образование\" в СО. Всички родители са представили валидни документи за заболяванията на децата си, обяснява още Минчева. От Инициативния комитет разпространиха и нов запис, в който се чува как директорка на детска градина в столицата обяснява на майка, че трябва да осигури документ за хронично заболяване на детето си, което иначе вече е записано и посещава институцията. Става дума за детска градина \"Буката\". Столичният общински съвет вече прие нови правила за прием в детските градини, като намали наполовина местата за деца със заболявания. Те ще се приемат през електронната система, за да има по-голяма прозрачност и да се избегнат съмненията за прием по втория начин. ", "date": "2018.04.10", "title": "Проверката на СО: Има нарушения в приема по болест на деца в градините"}
{"url": "https://offnews.bg/zdrave/ananiev-patcientite-niama-da-doplashtat-za-meditcinski-izdelia-678432.html", "text": "Пациентите няма да доплащат за медицински изделия след влизането в сила на новия Рамков договор. Това заяви здравният министър Кирил Ананиев. По-рано днес директорът на УМБАЛ \"Св. Екатерина\" проф. Генчо Начев обяви, че Здравната каса вече ще заплаща по-малко за медицински изделия и затова на пациентите вероятно ще се налага да доплащат. Според него другият вариант е разликата да се заплаща от болниците, което ще увеличи дълговете им. Проф. Начев даде пример с цената на т.нар. \"изкуствено сърце\". Досега за него Касата заплащаше 163 000 лева, а сега ще плаща 133 000 лева.Според Ананиев обаче доплащане няма да се наложи. \"Българският гражданин, българският пациент, няма да доплаща. Цените на медицинските изделия са определени на база на цените, които се прилагат в редица европейски държави, както и на базата на вече проведени от лечебните заведения търгове за съответните изделия. Така че още сега искам да заявя, че твърденията, които чух, че пациентите ще доплащат в значителен размер медицинските изделия, не отговаря на истината\", подчерта той.", "date": "2018.04.10", "title": "Ананиев: Пациентите няма да доплащат за медицински изделия"}
{"url": "https://offnews.bg/temida/do-60-dni-arest-za-zheliaz-andreev-ot-dobrich-iska-prokuraturata-678434.html", "text": "Окръжната прокуратура в Добрич ще внесе искане за временно задържане за срок до 60 дни на Желяз Андреев от Добрич.В Окръжната прокуратура в Добрич е постъпило постановление на прокурор от Върховна касационна прокуратура за временно задържане под стража на Андреев. То е било издадено във връзка с получена молба от компетентните американски власти с цел последваща екстрадиция в САЩ.29-годишният българин е издирван със заповед за арест, издадена от Областния съд на Южен окръг на Флорида, САЩ, по две обвинения - за измама към държавата и експорт на стоки без лиценз.Желяз Андреев е задържан за срок от 72 часа от Окръжната прокуратура в Добрич. В този срок ще бъде изготвено искане за временното задържане за срок до 60 дни на Андреев на основание договора за екстрадиция между правителството на Република България и правителството на САЩ, което ще бъде внесено в Добричкия окръжен съд, съобщават от пресцентъра на българската прокуратура.В момента се чакат материалите по преписката срещу българския гражданин.Престъпленията, в които мъжът е обвинен, отговарят на измама и контрабанда по българското законодателство. Те са наказуеми и по законите на САЩ с лишаване от свобода за максимален срок от 20 години.", "date": "2018.04.10", "title": "До 60 дни арест за Желяз Андреев от Добрич иска прокуратурата"}
{"url": "https://offnews.bg/kultura/pochina-aktiorat-nikolaj-kalchev-678415.html", "text": "Вчера е починал актьорът Николай Калчев. Той е издъхнал на 73-годишна възраст.Вестта за смъртта му бе огласена на страницата на Сатиричния театър във Фейсбук. , написаха колегите му.Поклонението ще се състои на 11 април 2018 (сряда) от 11:30 часа в храм \"Свети Седмочисленици\".", "date": "2018.04.10", "title": "Почина актьорът Николай Калчев"}
{"url": "https://offnews.bg/112/glavniat-prokuror-poluchi-igrachka-koiato-prilicha-na-bomba-678431.html", "text": "В Съдебната палата е получен съмнителен пакет, адресиран до главния прокурор Сотир Цацаров.Пакетът е оставен на служебния вход на сградата -  откъм ул. \"Алабин\", съобщава БНТ.Веднага са задействани екипи на ДОТИ и МВР.От МВР съобщиха, че в пакета е имало детска играчка и тя не е взривоопасна.", "date": "2018.04.10", "title": "Главният прокурор получи играчка, която прилича на бомба"}
{"url": "https://offnews.bg/kultura/pretcedent-trima-ot-nobelovata-komisia-za-literatura-podadoha-ostavki-678390.html", "text": "Трима членове на журито, което определя нобеловия лауреат за литература подадоха оставки. Причината - несъгласие с решенията на Шведската литературна академия, предава \"Гардиън\".Членовете са Питър Ингланд - бивш секретар на Шведската академия, Клас Йостергрен и Киел Еспмарк, а с подаването на оставките си те правят прецедент в историята на едни от най-престижните награди в света. Постът в Нобеловата комисия по литература е до живот и досега никой не я е напускал преждевременно. През 1989 г. трима съдии също подават оставките си, но те не биват приети., каза Йостергрен, цитиран от шведска медия. Питър Ингланд твърди, че напуска заради скандал от миналата година, в който директорът на Стокхолмския литературен център бе обвинен в сексуално посегателство над 18 жени. Тогава нито една от пострадалите жени не подава сигнал до полицията, но въпреки това Академията прекъсва връзки с него. Ингланд заявява, че \"са взети решения, в които не вярва, и поради тази причина напуска Шведската литературна академия\".По-късно се оказва, че друг член на журито - Катарина Форстенсон, e в близки отношения с обвинения директор. Стига се до гласуване за нейното напускане, но тримата, подали оставките си, са единствените, които дават гласа си \"за\". Тези резултати са именно причината за оставката и на Киел Еспмарк.Постоянният секретар на академията Сара Даниус заяви, че журито сега обмисля промяна на правилата си, с които да може членовете да напускат и да бъдат заменени.", "date": "2018.04.10", "title": "Прецедент: Трима от Нобеловата комисия за литература подадоха оставки"}
{"url": "https://offnews.bg/ikonomika/s-vlak-ot-sofia-do-burgas-za-3-chasa-gluposti-na-tarkaleta-678389.html", "text": "Кризисният пиар на централния нападател на футболистите супераматьори от Локо-БДЖ и изпълнителен директор на закъсалия национален жп превозвач Владимир Владимиров ражда безумия.Последното е, че сега когато бъдат похарчени едни над 400 милиона лева за нови влакове пътуването с влак от София до Бургас ще е само 3 часа, които ще се движат със \"средна скорост от 160 км/ч\", Ако си мислите, че това сте го чували и преди, не бъркате.Такова обещание получи медиен отглас за първи път по време на управлението на ОДС (1997-2001), а след това и правителството на Симеон Сакскобургготски го повтаряше в опит да покаже, че в родната железница се случват и хубави неща.С днешна дата обаче заявката за влак, който ще пътува от София до морския бряг само за 3 часа е още по-абсурдна.Защо?Първо, по релси разстоянието от столицата до Бургас е около 434 километра, а средна скорост от 160 км/ч за влак в България е напълно невъзможна. Толкова е максималната допустима у нас и то само в част от модернизираните жп участъци.Това по царско и иванкостово време нямаше как да го знаят, когато повтаряха мантрата \"за три часа до морето с влак\". Тогава още не бяха стартирали европроектите по жп линията, а в момента от гара Септември до Бургас рехабилитацията вече е приключила.И ако отворим файловете със скоростите по междугарията, ще видим, че тесните места, на които дори и теоретично няма да е възможно движение със скорост от 160 км/ч, не са едно и две.Ето няколко примера:Съвсем отделен е въпросът, че в участъкът от София до гара Септември заявката за скорост на движение от 160 километра в час е само пожелателна. Там тепърва предстои модернизацията на железния път, а срокът за изпълнение на трасето от Елин Пелин до Костенец (49,924 км) е чак през 2023 година.Дори и да стане навреме, което е съмнително за този проект с близо 1,1 милиарда лева бюджет, то по вече изброените по-горе причини, пътуването до Бургас ще е доста по-дълго от три часа. При това не сме броили времето за почивка на отделните гари по маршрута. В момента бързите влакове от София до морския град имат 16 междинни спирки, на някои от които престоят е 5-10 минути и се налагат изчаквания.Така че обещанието \"3 часа с влак от София до Бургас\" си е чиста лъжа и некомпетентност, която може да се тиражира само от хора, които си нямат и най-бегла представа от железопътен транспорт.По този повод може би е добре да си припомним и друго обещание на център нападателя на родната жп гордост:   ", "date": "2018.04.10", "title": "С влак от София до Бургас за 3 часа? Глупости на търкалета"}
{"url": "https://offnews.bg/sviat/us-medii-amerikanski-razrushiteli-se-nasochvat-kam-siria-678397.html", "text": "Докато светът чака Доналд Тръмп да обяви ответните действия на САЩ срещу сирийския президент Башар Асад, американски медии съобщават за придвижване на поне един американски разрушител, базиран край Кипър, в посока Сирия.Снощи Тръмп обяви, че \"тази нощ и малко след това\" (нощта на 9-и срещи 10-и април - б.р.) ще реши какъв е \"твърдият отговор\" срещу.\"След като поне един американски разрушител потегли към сирийския бряг, Тръмп обеща бързо решение дали да нанесе удар, виждайки шокиращи изображения на мъртви жени и деца, покосени в домовете им\", пише \"Уолстрийт джърнал\".Вашингтонското издание The Washington Examiner съобщава, че Пентагонът е разработил повече от един план за възможен военен отговор, вкл. атака като след миналогодишната над град Холмс, в която бяха изстреляни 59 ракети вода-суша.Пред медията източници от военното министерство, пожелали анонимност, посочват, че представените на президента варианти са сходни с предложените след предишната предполагаема атака с химическо оръжие в Идлиб, Сирия. Този път обаче Тръмп можело да избере по-твърд отговор.Източник от военноморските сили е съобщил пред The Washington Examiner, чe САЩ имат в региона няколко кораба, въоръжени с ракети \"Томахоук\", вкл. разрушителят \"Доналд Кук\". В понеделник той е потеглил от пристанището в Кипър към източно Средиземно море, т.е. към регион, в чийто обсег е Сирия.Междувременно говорител на френското правителство съобщи, че ако в Сирия \"е пресечена червената линия, ще има ответни действия\". Той добави, че размяната на информация между президентите Еманюел Макрон и Доналд Тръмп \"априори потвърждава използването на химически оръжия\". \"Ако бъде установено кой е отговорен - президентът на Републиката го напомни няколко пъти, ако е пресечена червената линия, ще има ответни действия\", каза говорителят Бенжамен Гриво пред радио Европа-1, цитиран от БТА. \"Президентът на Републиката ще говори отново в следващите 48 часа с президента Тръмп\", уточни Гриво.На въпрос дали ще се състои насроченото в края на май посещение в Русия, с оглед на развоя на сирийската криза, Гриво отвърна: \"Засега тази официална визита не е поставена под въпрос. Трябва винаги да се разговаря, дори когато има разногласия - това е принципът на многостранната политика. Не бива да бъдат изолирани едни, а други - не. Но наред с това трябва да се признават отговорностите и на едните, и на другите, особено в този район, където големи регионални сили упражняват влияние - независимо дали Турция, Иран или Русия\", каза говорителят на френското правителство, цитиран от АФП.В същото време Русия обяви готовност да разследва евентуалната атака с химическо оръжие, като нейни специалисти посетят тази седмица град Дума.Само преди два месеца официално бе съобщено, че до момента нито САЩ, нито Франция са открили доказателства за употреба на химическо оръжие от режима на Асад в атаката през 2017-а.", "date": "2018.04.10", "title": "US медии: Американски разрушители се насочват към Сирия"}
{"url": "https://offnews.bg/politika/borisov-za-balkanite-i-za-siria-useshtaneto-e-che-ni-predstoi-neshto-678396.html", "text": "\"Настроението не е оптимистично, по-скоро усещането е, че ни предстои нещо лошо, а преди няколко месеца не беше така\".Така премиерът Бойко Борисов коментира инцидентите и словесните престрелки между Сърбия и Косово, липсата на съгласие по промените в изборния закон на Босна и Херцеговина, напрежението около Кипър и Гърция, както и войната в Сирия. Това стана след срещата на Борисов с президента на Сърбия Александър Вучич. Борисов призова всички лидери на Балканите да се прояви разум и да се устои на провокациите, които зачестяват напоследък. Той подчерта, че проявата на егоизъм на Балканите ще има последици единствено за държавите и народите в региона.\"Президентът Вучич полага огромни усилия, като човек от Балканите познавам сърбите и знам колко му е трудно, знам колко усилия полага, за да продължи процеса и да запази мира.Искрено се надявам, че и колегите в Косово ще продължат в същия дух. Тези провокации и конфликти напоследък започват действително да тревожат всички, защото раните са много пресни\", каза още Борисов.Вучич пък подчерта, че страната му иска мир и стабилност в региона и че Сърбия ще продължи да търси начин за намиране на компромис в решаването на проблемите между Белград и Прищина. Той добави, че на Балканите не са необходими сблъсъци. \"Ще се боря за стабилност, няма да спя\", каза Вучич и допълни, че ще иска намеса на международната общност за запазване на мира в региона.Борисов пък подчерта, че ЕС иска мир и просперитет на Балканите. \"За другите големи играчи на международната сцена – надявам се да е така\", каза той.Премиерът коментира и предстоящата срещата на върха в София за Западните Балкани, въпреки че някои държави не са признали Косово.\"Надявам се да намерим път да се решат тези проблеми, защото на 17 май трябва да влезем в Съвета с оптимизъм, с решени проблеми. Ние, политическият елит, сме отговорни за това. Всичко друго е егоистично, всичко друго няма значение. Който го допусне, той ще завлече всички\", подчерта българският премиер.\"Обръщам се към нашите братя мюсюлмани, бошняци, хървати, сърби, целия регион – да проявим разум, защото последствията ще са само за Балканите. Изживяхме го. България се върна десетилетия назад само заради войната. Не бива да бъдем егоисти, да мислим че един конфликт ще отмине някой от нас. За една секунда се руши, 20 години се възстановява… Мостар е хубаво място да се каже това\", каза Борисов.Той припомни, че именно този град в Босна и Херцеговина е символ на войната отпреди 20-ина години, която спря развитието на региона. ", "date": "2018.04.10", "title": "Борисов за Балканите и за Сирия: Усещането е, че ни предстои нещо лошо"}
{"url": "https://offnews.bg/evropa/destructive-creation-s-aktcia-v-evroparlamenta-678395.html", "text": "Арт хулиганите от  откриха инсталация в сградата на Европарламента като част от протестната инициатива срещу спорния По време на българското Председателство на Съвета на Европейския съюз се очаква да се приеме новата Директива относно авторското право в цифровия единен пазар. В нея е включен и спорният Член 13, според който всички интернет сайтове, работещи със съдържание, качено от потребителите, ще трябва да инсталират автоматични системи за предварително следене, разпознаване и триене на съдържание.Това решение ще застраши основните права и свободи както на българите, така и на всички останали граждани на Европейския съюз.Акцията на Destructive Creation може да разгледате в галерия.", "date": "2018.04.10", "title": "Destructive Creation с акция в Европарламента"}
{"url": "https://offnews.bg/izvan-terena/bivshata-zvezda-ot-nfl-klintan-portis-triabva-da-varne-190-hiliadi-dol-678402.html", "text": "Едва ли е тайна, че хазартът може да бъде \"скъпо\" хоби, което излиза още по-скъпо, ако човек се пристрасти към него. Често тази зависимост може да опропасти живота на човек или да доведе до сериозни материални затруднения. Пример за негативната страна на хазарта е  Клинтън Портис, който има да връща шестцифрен дълг от 2011-а.През 2011-а, Портис получава двеста хиляди долара под формата на кредит за игра в  в един от най-популярните за хазарт курортни градове в САЩ Атлантик Сити в щата Ню Джърси. Портис няма късмет и проиграва цялата сума. Въпреки опита на играча да погаси заема, като подписва шест чека за казиното, банката отказва всички плащания и така дългът не е погасен.Според адвокатите на Портис, клиентът им не вярвал, че погасяването на заема ще му създаде главоболия. По онова време се очаквало договорът с тогавашния отбор на Портис  да бъде подновен, което означавало годишен доход за играча в размер на 8 милиона долара. За съжаление, нещата не се развили благоприятно. Двете страни не могли да постигнат споразумение, вследствие на което Портис загубил мястото си в отбора, .Когато решил да приеме заема и да се позабавлява в казиното, Портис вярвал, че финансовото му положение е стабилно и стъпката не крие риск. За съжаление проблемите на Портис не се изчерпвали само с края на футболната му кариера. Играчът също така станал жертва на измама от страна на финансови консултанти, които работели за него. Както потърпевшият признава пред списание Sports Illustrated, те се възползвали от доверието му и си присвоили огромни суми пари.Измамата била потвърдена от съда, а според адвоката на Портис един от финансовите консултанти избягал с активи на стойност около 8 милиона долара. В разширения репортаж на Sports Illustrated, Портис признава, че дори обмислял убийството на един от финансовите си съветници и замалко не осъществил намерението си.Що се касае до текущия дълг на играча, до момента Портис е върнал само 30 хиляди долара. Остатъкът от първоначалната сума (170 хиляди) е нараснал приблизително до 190 хиляди заради начислени лихви и съдебни разходи.Портис е постигнал споразумение с казиното да плаща 10% от стойността на годишния си доход над 30,000 долара. Това означава, че играчът ще трябва да доказва размера на дохода си пред казиното чрез копие от .Остава надеждата, че Портис ще излезе от неудобната ситуация и ще върне обратно дължимата сума. Неговата история обаче е повод да е замислим над важен и труднорешим казус. Приемливо ли е казино да дава пари назаем за хазартни игри?Попитахме експертите от  какво мислят по въпроса и те споделиха, че според тях не е много етично казината да дават заеми, понеже са наясно със своето неизменно статистическо предимство, от което следва, че играчите вероятно ще загубят тези пари. В конкретния случай обаче, казиното е нямало как да знае за бъдещите финансови затруднения на Портис, тъй като самият той не ги е очаквал.Можем да говорим за отговорен хазарт само тогава, когато играчите рискуват пари, които са готови да загубят. Може да се каже, че това важи за Портис поне според него самия. За съжаление, в крайна сметка нещата се объркват и бившият футболист попада в незавидната ситуация, в която се намира в момента.", "date": "2018.04.10", "title": "Бившата звезда от НФЛ Клинтън Портис трябва да върне 190 хиляди долара дълг към казино"}
{"url": "https://offnews.bg/temida/udalzhiha-aresta-na-zheliaz-ot-dobrich-oshte-niama-data-za-deloto-mu-678405.html", "text": "Арестът на задържания по искане на прокуратурата в . Той е обвинен в търговия със Сирия, в нарушение на ембаргото на Съединените щати през 2013 и 2014 година. По това време Андреев е работил в българския офис на американска компания.Желяз Андреев е бил повикан от полицията в Добрич за справка относно пътнотранспортно произшествие. По думите на приятелката му Милена Здравкова, там Желяз разбира, че го задържат с искане за екстрадиция в САЩ, защото е търгувал със сирийските авиолинии като служител на компания, която е напуснал преди две години. При воденото разследване в Америка има повдигнати обвинения срещу 11 души, от които петима са българи. Всички те са работили в кол център в София, през който са продавани части за самолети на сирийските авиолинии, за които американските власти твърдят, че са свързани с терористична дейност.Майката на обвинения, Мариела Денчева, заяви, че не трябва да се допуска синът ѝ да бъде екстрадиран: \"Най-важното е адекватна адвокатска намеса и подкрепа от обществото\".Все още не е насрочена датата за делото срещу Желяз Андреев, заяви адвокатът му Боян Лимберов пред , който едва днес беше допуснат да се срещне с клиента си: \"Обвинението срещу Желяз Андреев, поне по това, което е записано в постановлението за задържане от ВКП, е за това, че той е контрабандист и че е заговарял срещу САЩ\".Адв. Лимберов съобщи по-рано, че е подал жалба в Административния съд в Добрич за това, че не е допуснат през почивните дни до клиента си. Той обясни:„Всеки има право на среща с адвокат от първия момент на задържането си. Това е нарушение не само на законите, а и на Конституцията, където е уредено неприкосновеността на срещата между задържаното лице и неговия защитник. Считам, че такова нарушение е толкова интензивно, че в един момент е непоправимо. Аз два дни не бях допускан до клиента си“.Адвокатът каза още, че клиентът му е в добро състояние: „Силно момче е, но той в момента живее с мисълта, че 20 години ще лежи в затвор в САЩ. … Той не знае в какво точно е обвинен, тъй като документите от САЩ не са в нас. Желяз е работил на компютър. Никога не е излизал от България, още по-малко е превеждал стоки през граница или нещо подобно. Неговата длъжност е най-близка до служител в кол център. Той е свързвал работодателя си с оферти за неговите клиенти. На него му е казвано – изпрати тази оферта за един кой си клиент на тази цена. Той по телефона или имейл е правил каквото му се нареди. Това е! Не мисля, че е правил нещо нередно, не мисля, че си е давал сметка, че е правил нещо нередно, просто защото то не е. По нашите закони – това, което той е правил, не е престъпно. Той има сключен трудов договор, като фирмата е българска“.72-часовата мярка изтича утре в 10 ч. Делото трябва да е преди това, добави адв. Лимберов и обясни:„Той е задържан за 24 + 72 часа. Това е умишлено, защото точно се връзват датите с празниците. Това е недопустимо. Законът за екстрадицията и европейската заповед за арест, както и договорът между България и САЩ по въпросите на екстрадицията постановяват, че задържане се допуска единствено и само когато случаят е неотложен и спешен. Аз не виждам как случаят на Желяз е неотложен и спешен, още по-малко считам, че той е опасен и има опасност да се укрие\".Протест срещу екстрадирането на Желяз Андреев в САЩ ще се проведе утре от 18 часа пред Съдебната палата в София. Според организаторите, Андреев е изпълнявал работните си задължения и обвиненията срещу него са абсурдни.", "date": "2018.04.10", "title": "Удължиха ареста на Желяз от Добрич, още няма дата за делото му"}
{"url": "https://offnews.bg/tehnologii/na-zhivo-zukarbarg-otgovaria-pred-kongresa-za-aferata-s-lichnite-dann-678419.html", "text": "Главният изпълнителен директор и основател на \"Фейсбук\" Марк Зукърбърг се изправя днес за пръв път пред американския Конгрес, за да отговаря на въпроси по  за злоупотреба с лични данни на десетки милиони потребители.За пръв път в кариерата си Зукърбърг ще се яви лично в Капитолия. Досега той винаги е пращал свой заместник. Той ще отговаря два дни на въпроси за това как социалната мрежа се грижи за сигурността на личните данни на потребителите.Изслушването е планирано за вторник и сряда. Днешното заседание започва в 21:15 ч българско време и ще е съвместно за две комисии на Сената - правната и по търговията. В сряда, в 17 ч българско време, основателят на социалната мрежа ще се изправи пред комисията по енергетика и търговия на Камарата на представителите.Очаква се пред конгресмените Марк Зукърбърг да поеме вината за пропуските, става ясно от предварително публикуваните от една от комисията бележки. Той ще признае, че социалната мрежа \"не е направила достатъчно\" да предотврати проблемите на своята платформа - като фалшивите новини, чуждото влияние над изборите и сигурността на личните данни.\"Не изградихме достатъчно широка представа за нашата отговорност и това бе голяма грешка\", ще каже Зукърбърг.\"Грешката бе моя и съжалявам. Аз създадох Фейсбук и аз съм отговорен за това, което от се случва тук\", добавя той.", "date": "2018.04.10", "title": "На живо: Зукърбърг отговаря пред Конгреса за аферата с личните данни"}
{"url": "https://offnews.bg/interviu/kakvo-e-da-si-balgarski-mladezhki-delegat-kam-oon-i-kak-da-stanesh-tak-678403.html", "text": ", Дружеството за Обединените нации в България търси следващите младежки делегати към ООН, които да представят страната ни пред света в следващите 18 месеца.Можете да  подходящ за позицията млад човек на възраст между 18 и 29 години на сайта на инициативата до 23:59 ч. на 11.04.2018 г. За да ни даде повече подробности от първа ръка, OFFNews проведе интервю с Александра Мирчева, бивш младежки делегат на страната ни към ООН и настоящ координатор по Програмата.Била сте младежки делегат към ООН, в какво се изразяваше дейността Ви?Заедно с Ива Цолова бяхме български младежки делегати към ООН с мандат 2016-2017 г. и имахме огромната отговорност да сме „юбилейната“ двойка делегати през 10-тата година от старта на Програмата в България. Като младежки делегати основната ни роля е да представляваме мненията на младите хора от България, както на най-високо международно ниво в ООН, така и пред институции тук, в България. Идеята на Програмата е именно млади хора да са „гласът на младите“ пред държавите членки на ООН и да предадат мненията на българските младежи на заседания на ключови комитети и комисии на ООН по въпросите за младежта, на събития и дебати. Участието ни на международно ниво обаче е само 10% от нашия 18-месечен мандат като делегати. През останалите 90% работим активно на национално и местно ниво за напредъка по важни за младите хора въпроси и приоритетни теми. Младежките делегати „отнасят“ в ООН идеите на българските младежи и „връщат“ обратно към младите хора в България добри практики, възможности за тях и за подобряването на средата за развитие на младежки политики на национално и местно ниво чрез разнообразни инициативи и кампании. Как мина една Ваша година и половина като делегат, колко и какви ангажименти имахте?Неусетно! Като активен млад човек си мислех, че 18 месеца са доста сериозен ангажимент (и това е наистина така), но Програмата е толкова динамична, че с носталгия откриваш как е изминала 1 година и следващите делегати вече встъпват в своя мандат. Делегатите сами създават своята програма, план за събития, цели, които искат да постигнат, екип от доброволци и ги съгласуват с Дружество за ООН в България – организацията, която координира Програмата в България. В нашия мандат ние работихме по 3 приоритета – Целите за устойчиво развитие на ООН, социално предприемачество и неформално образование. Реализирахме 10 месечна мащабна онлайн и офлайн кампания „17 Цели за 2017“ под патронажа на Министерство на външните работи, организирахме срещи с млади хора в 8 града в България, инициирахме редица събития и участвахме в такива в ролята си на младежки делегати. Младежките делегати имат 2 работни визити в рамките на ООН – в Трети комитет на Общото събрание и в Комисията за социално развитие към Икономическия и социален съвет. Там отправяме изказване от името на младите хора в страната, организираме съпътстващи събития по приоритетните си теми, съвместно с други младежки делегати и участваме в дискусии, свързани с младите хора. Преди всичко това се допитваме до младите хора в страната за техните мнения чрез онлайн анкета и консултации и се срещаме с институциите, които имат отношение към идентифицираните теми, за да ги запознаем с резултатите от анкетите и да дискутираме политиките за млади хора, които реализират на национално ниво.Кои бяха най-запомнящите се изживявания за Вас?Безспорно срещите с десетки млади хора по време на събитията, които реализирахме и в които участвахме като младежки делегати. Чрез прекия контакт с тях постоянно бяхме в течение кои са предизвикателствата пред тях и какви идеи и решения имат за тяхното преодоляване. Така ние успявахме да ги представим и защитим пред институциите, които са отговорни за превръщането на тези идеи в политики и пред гражданските организации, които работят за тези каузи ежедневно. Двете ни работни визити в ООН са неповторимо изживяване, в което ти си пряко отговорен всички тези мнения да бъдат чути на най-високо международно ниво - отправяш изказване към държавите членки на ООН, организираш събития, участваш в преговори за Младежка резолюция на ООН, срещаш се с представители на държавите членки, органи и агенции на ООН като UNICEF, UNESCO, UNFPA и много други. Понякога денят ти продължава 18 часа, но вдъхновението от добре свършената работа е огромно!В момента сте координатор на програмата, какво се търси от кандидатите, за да бъдат избрани? Моля, дайте конкретни примери за постижения на предишни или настоящи делегати от България, които са били решаващи при избора им.Критериите могат да бъдат намерени на сайта на Програмата, а профилът на младежките делегати е изключително разнообразен. Няма формула за „идеалния кандидат“ или „перфектния младежки делегат“. Младежките делегати са преди всичко представители и кандидатите трябва да имат ясната идея, че техните думи ще отразяват мненията на хиляди млади хора от страната, което е огромна отговорност. Със сигурност кандидатите трябва да са на възраст между 18 и 29 години – активни млади хора с кауза и желание да дадат много от своите знания, умения и време в рамките на следващите 18 месеца, но и да са отворени да получат безценен опит, знания и умения. Програмата ще го срещне с много предизвикателства, но и с неповторими преживявания и невероятни хора.Инициативата подчертава прозрачността на избора на кандидати. Как се случва това?Българската програма е призната на световно ниво за успешна практика и често се дава за пример. От 193 държави членки на ООН около 40 имат програма „Младежки делегати към ООН“, а България е сред лидерите в това отношение. Имаме една от най-развитите и ефективни програми, което е повод за гордост не само на Дружество за ООН в България, но и на всички партньори на програмата – Министерство на въшните работи, Министерство на младежта и спорта, Национален младежки форум, ISIC България и много други наши съмишленици. Изборът се случва в 4 кръга и е с продължителнсот около 4 месеца. Процедурата е прозрачна и всички условия са публикувани на уеб сайта на Програмата. Ключово е, че на различните етапи се тестват мотивация и знания (на 1-ви и 2-ри кръг), умения в реална среда (на Центъра за оценка на 3-ти кръг) и цялостно представяне пред жури в лицето на нашите партньори (на 4-ти кръг). Комисията по избор се състои от представители на Дружество за ООН в България, Министерство на външните работи, Министерство на младежта и спорта, Министерство на образованието и науката, както и партньорите на Програмата от неправителствения сектор - ISIC България, Национален младежки форум, Българска платформа за международно развитие. Конкурсът следва принципите и препоръките, залегнали в наръчници, документи и резолюции на ООН и органи на Организацията на обединените нации, и през годините младежки делегати от България са консултирали редица държави при създаването и установяването на Програмата.От делегатите се изисква да живеят за постоянно в България през тези 18 месеца, в които ще изпълняват длъжността си. Колко дни месечно ще трябва да отделят за това (или общо за цялото време)?Младежките делегати нямат установено „работно време“. Те създават своя план и работят за неговото изпълнение. Това развива изключително ценните умения за планиране, управление на времето и задачите, управление на хора и екипи, креативност при постигането на дадена цел. По време на работните визити в ООН понякога нощите са безсънни, защото младежките делегати финализират работата си по събитие или изказване, подготвят се за дискусии през следващия ден, съставят общи позиции с останалите младежки делегати в рамките на преговори по резолюции. Програмата е достатъчно гъвкава, за да вземе предвид и останалите ангажименти на младежките делегати и това я прави подходяща за студенти и млади хора, които работят.Изглежда, че делегатството е сериозен и времеотнемащ ангажимент, получават ли младежите някакъв вид финансова помощ?Позицията е доброволна и по време на мандата си младежките делегати към ООН не получават заплащане за дейността си. Те инвестират доброволно своето време, но смея да твърдя, че това е най-високо възвъщаемата инвестиция, която се отплаща с безценни знания, умения и приятелства за цял живот!Ами перспективи за работа след приключването на мандата им?Програмата развива най-ценните за нашето време умения, които отварят безбройни възможности за реализация. Предишните младежки делегати успешно са приложили тези умения в разнообразни сфери – успешни бизнес компании, собствени предприемачески инициативи, работа в значими граждански организации и публични институции на национално и междунарадно ниво.В информацията за конкурса пише: „Новоизбраните младежки делегати разполагат с минимален бюджет в началото на техния мандат. Една от отговорностите на делегатите и техния екип е да фондонабират средства, с които да обезпечат събитията в мандата си.“ В какъв размер е този бюджет и какви примери за събития бихте могли да дадете?Бюджетът покрива базови административни разходи в рамките на мандата. Важно е да отбележим, че разходите за транспорт и настаняване при работните визити в Постоянното представителство на България в ООН се покриват от Министерство на външните работи. В началото на мандата си делегатите изготвят своя план за събития, кампании и инициативи и създават примерен бюджет, който им е необходим за реализацията им – още едно ценно умение, което могат да развият в рамките на Програмата. За някои събития не е необходим финансов ресурс – онлайн кампании, например. За други пък работата в мрежа на Дружество за ООН в България и опита на младежките делегати помага изключително много да се реализира събитие с подкрепата на партньори и минимален финансов ресурс. В нашия мандат, например, реализирахме срещи в 8 града в България с подкрепата на Младежкия съвет към Американското посолство в България, като кандидатствахме с проектно предложение към техния фонд, подкрепящ разнообразни младежки инициативи. Други делегати са получавали подкрепа от отговорни бизнеси, които припознават кауза и допринасят за нея чрез финансов, материален или експертен ресурс. Начините са много, а кои от тях ще реализират, зависи от желанието на самите делегати.Какво бихте казали на младежите, които обмислят да се пробват?Да не се колебаят! От личен опит мога да кажа, че това са едни от най-смислените 18 месеца в моя живот!А на тези, които не мислят, че има смисъл да кандидатстват?Ако вярвате, че „Младите хора са решението, а не проблемът“ (каквото е и мотото на Програмата) и че от ТЕБ, МЕН и НАС зависи средата, в която живеем, да става все по-благоприятна за развитието на младите хора в България, то Програмата е точно за теб!", "date": "2018.04.10", "title": "Какво е да си български младежки делегат към ООН и как да станеш такъв"}
{"url": "https://offnews.bg/obshtestvo/otide-si-kompozitorat-toncho-rusev-678437.html", "text": "След кратко боледуване, дни преди рождения си ден, днес ни напусна композиторът Тончо Русев, съобщи семейството на композитора във фейсбук. Написал над хиляда песни, спечелил десетки престижни награди на български и международни музикални конкурси, Тончо Русев оставя диря в българската естрадна музика. Голям музикант, но преди всичко той беше и голям човек. Почивай в мир!, написаха от семейството му. Тончо Русев е роден на 20 април 1932 г. в Бургас.В продължение на повече от четири десетилетия неговите песни са изпълнявани от повечето известни български певци и певици, като особено близко е сътрудничеството му с Лили Иванова, Васил Найденов, Веселин Маринов и др. Творбите му се изпълняват с успех и от чуждестранни певци, между които София Ротару, Филип Киркоров, Дагмар Фредерик, Фара Мария и др. Повечето от песните му са създадени по текстове на български поети като Елисавета Багряна, Иван Вазов, Ваньо Вълчев, Дора Габе, Атанас Далчев, Дамян Дамянов, Калин Донков, Георги Джагаров, Петя Дубарова, Евтим Евтимов, Павел Матев, Христо Фотев, Борис Христов.Той е член е на Съюза на българските композитори (СБК). Автор е и на детски песни, музика към театрални спектакли, телевизионни, детски мюзикли и филмова музика („Юлия Вревская“, „Петимата от РМС“, „Тайфуни с нежни имена“).", "date": "2018.04.10", "title": "Отиде си композиторът Тончо Русев"}
{"url": "https://offnews.bg/politika/sled-sreshta-s-borisov-zdravnoto-ministerstvo-ottegli-promenite-v-telk-678430.html", "text": "Здравното министерство оттегли промените в системата на ТЕЛК. Решението за оттеглянето дошло след среща при премиера Бойко Борисов, на която са присъствали здравният министър Кирил Ананиев, социалният министър Бисер Петков, финансовият министър Владислав Горанов и вицепремиерът Томислав Дончев. То идва на фона на готвения протест срещу промените на хора с увреждания, който е насрочен за утре. Една от основните промени в предложението на здравното министерство е процентът инвалидност да се определя само на базата на основното заболяване, без да се вземат предвид съпътстващи го заболявания, които само ще се записват в експертното решение, но не водят до по-висок процент инвалидност.Според министерството мотивът за предложението е определянето на процента инвалидност да става по-обективно и да се избегне това хора с тежки увреждания да са в една и съща категория с хора с по-леки, но много на брой заболявания. \"Промените бяха предложени от медицинската гилдия и националните консултанти. Целта на МЗ не е да ощетяваправата на инвалидите, а точно обраното - да въведем справедливост, да прилагаме субективизъм, да завишимконтрола и да създадем условия за по-добър и бърз достъп на пациентите в процеса\", коментира пред журналисти здравният министър Кирил Ананиев. По указание на Борисов ново предложение за промени в системата на ТЕЛК ще бъде обявено, едва след като се постигне консенсус с организациите на хората с увреждания. Такива срещи вече са насрочени за тази седмица - в социалното и в здравното министерства. По думите на Ананиев протестът, насрочен за утре, вероятно все пак ще се проведе, тъй като организацията е в ход и има хора, които пътуват към София за демонстрацията. \"Всички сме съгласни, че има проблеми, които да се решават през законодателни промени, но явно имаме различия затова как трябва да стане. Надяваме се да възобновим диалога- само по този начин проблемите могат да се решават успешно. Споделяме максимата- нищо за хората с увреждания, без тяхно участие\", допълни социалният министър Бисер Петков. По думите му се търси и начин за увеличаване на средствата, които получават децата с увреждания след навършване на 18 години. ", "date": "2018.04.10", "title": "След среща с Борисов здравното министерство оттегли промените в ТЕЛК"}
{"url": "https://offnews.bg/obshtestvo/ekoministrite-na-es-se-sabirat-v-sofia-678367.html", "text": "Качеството на атмосферния въздух ще е основната тема на започващия днес в НДК двудневен неформален съвет на министрите на околната среда и водите на страните - членки на ЕС. Той е в рамките на българското европредседателство и за провеждането на събитието районът около двореца ще бъде ограничен за движение във вторник и сряда.През първия ден на срещата дебатите ще бъдат съсредоточени върху защитата на човешкото здраве и околната среда и възможните решения, които биха подобрили качеството на атмосферния въздух.Следващата сесия ще бъде посветена на намирането на решения за по-добро прилагане на законодателството на ЕС в областта на околната среда. Министрите ще обсъдят три основни теми: съществуващите инструменти за изграждане на капацитет, междусекторното сътрудничество и рационализирането на задълженията за докладване и намаляване на административната тежест.Вторият ден ще бъде посветен на международните преговори за климата, тъй като 2018 г. е решаваща за постигане на съгласие за Работната програма за Парижкото споразумение за изменението на климата.Модератор по време на неформалния съвет ще е Юлиян Попов, бивш екоминистър и посланик на добра воля по климата и енергетиката на българското европредседателство.В началото на неформалния съвет ще бъде подписано и първото програмно споразумение за новия програмен период по Финансовия механизъм на Европейското икономическо пространство между България и страните донори - Исландия, Лихтенщайн и Норвегия.", "date": "2018.04.10", "title": "Екоминистрите на ЕС се събират в София"}
{"url": "https://offnews.bg/futbol/penata-otnovo-v-dejstvie-futbolistite-triabva-da-se-chuknat-s-edno-ia-678408.html", "text": "Почетният президент на ЦСКА Димитър Пенев говори пред \"Тема Спорт\" за предстоящото дерби за купата и загубата от Лудогорец миналия петък (2:3).\"Загубата в Разград се дължи на индивидуални и дисциплинарни грешки на част от играчите. ЦСКА беше по-добрият отбор, но имаше доста неправилни решения на футболистите. Този мач спокойно си завършваше с наша победа или най-малкото равен, а накрая се разви злополучно.Сега ЦСКА трябва да реагира по най-добрия начин. Да забравят този двубой, да се чукнат с едно яйце по челата и да поправят белята срещу Левски. Съперникът ще е много разклатен. Но никакво отпускане – всеки ден на пръсти и да се набират на педалите. Да са здрави и единни. Ако футболистите на ЦСКА искат да ги помнят с добро, трябва да победят Левски. Просто друг избор нямат при тази ситуация.Според мен загубата в Разград се дължи най-вече на играчите, а не може да се търси вина в треньорите или ръководството. В случая футболистите не си свършиха работата. Не бяха единни на терена, липсваше им колективът. Разбирам извън игрището да са различни – един обича да пие бира, друг кока-кола, трети нещо друго. Но на терена трябва да има единомислие. А в Разград не се получи. Не се изпълниха добре задачите, имаше пропуски и в защита, в средата на терена видяхме много сбъркани пасове, на Каранга пък трябва да му се види статистиката – не знам дали и пет пъти се срещна с топката.Поведението при третия гол също е под всякаква критика. Просто е учудващо как добре си вървеше мачът за ЦСКА и накрая бе загубен. Два пъти повеждаш в резултата и падаш. Много рядко се е случвало това на ЦСКА. Негативен развой за нас, но това го има във футбола. В дербито ЦСКА ще се справи и без наказаните, а и без Десподов, в случай че контузията, която получи в Разград, не му позволи да играе. Резервите са от №16 нататък, другите по всяко време могат да влязат. Сигурен съм, че заместниците ще се представят на ниво.За финал ще напомня на феновете да се готвят за юбилея, защото ще се получи голям празник. Действа се, от месеци са ясни нещата. Няма как друг отбор да празнува юбилея на ЦСКА. Не може разни там хора да си направят някакви фланелки, да пише ЦСКА на тях, да си вземат значки от някой битпазар и да се обясняват \"Аз съм от ЦСКА\". Когато аз съм играл за този отбор, тези са били още в Ташкент, така че да не ми обясняват кой е ЦСКА\", каза Пенев.", "date": "2018.04.10", "title": "Пената отново в действие: Футболистите трябва да се чукнат с едно яйце по челата"}
{"url": "https://offnews.bg/obshtestvo/dnes-e-svetli-vtornik-pochitame-bogoroditca-678372.html", "text": "Днес е Светли вторник, отдава се почит на Света Богородица. Седмицата се нарича Светла, защото Възкресението на Христос донася просветление за всички.Тя завършва на Томина неделя, защото в този ден се чете евангелското четмо за явяването на Христос на своите ученици, между които бил и апостол Тома.Тома е един от дванайсетте апостоли на Исус, който не повярвал на Христовото Възкресение. Когато мълвата за изчезналото от гробницата тяло Господне се разнесла, единствен апостол Тома не повярвал в това знамение и поискал лично да се увери, като докосне раните от гвоздеите на прикования към кръста Иисус.Осем дни след Възкресението Христос се явил пред Тома и така той сам се убедил в истината, паднал на колене и молел Бог да му прости. Оттогава останало и нарицателното Тома Неверни. ", "date": "2018.04.10", "title": "Днес е Светли вторник, почитаме Богородица"}
{"url": "https://offnews.bg/sviat/obviniha-youtube-che-sabira-lichni-danni-na-detca-678373.html", "text": "23 организации от САЩ обвиняват платформата YouTube и нейният собственик компанията Google, че събират личните данни на деца и ги използват при насочването на определени реклами според интересите на потребителите, съобщиха информационните агенции. Това е незаконно според американското законодателство.Организации за защита на правата на децата и на дигиталните права внесоха жалба във Федералната комисия по търговия и настояват да бъде проведено разследване разследване. Те твърдят, че Google събира лични данни на непълнолетни в YouTube, въпреки че официално този сайт е забранен за лица под 13 години. Създава се база данни с местоположението на непълнолетните, за устройството, от което влизат в интернет, или за телефонните им номера. Това се прави без да е поискано предварително съгласието на родителите, твърдят от организациите. Адвокатите им настояват, че подобни практики са в разрез със закон от 1998 г., който забранява сайтове, предназначени за деца или за които се знае, че са използвани от деца, да събират или да използват лични информации без съгласието на родителите.От YouTube заявиха, че защитата на децата и на техните семейства е приоритет.", "date": "2018.04.10", "title": "Обвиниха Youtube, че събира лични данни на деца"}
{"url": "https://offnews.bg/sviat/stachka-na-lufthanza-otmenia-800-poleta-dnes-678368.html", "text": "Стачка на германската авиокомпания „Луфтханза” ще отмени над 800 полета днес. Очаква се да бъдат засегнати и полети до летище София.Стачката ще е на летищата във Франкфурт, Мюнхен, Кьолн и Бремен. За засегнатите над 90 хиляди пътници са предвидени алтернативни полети.От българското Министерство на външните работи съветват българските граждани да се информират предварително за избрания маршрут.Продължава и стачката в \"Ер Франс\", която днес обаче ще изпълни 75% от полетите си.", "date": "2018.04.10", "title": "Стачка на Луфтханза отменя 800 полета днес"}
{"url": "https://offnews.bg/obshtestvo/sasht-poiska-da-ekstradirame-nashenetc-arestuvaha-go-v-dobrich-678371.html", "text": "29-годишният Желяз Андреев от Добрич е задържан в родния си град по искане на прокуратурата в Маями, Флорида, съобщи bTV. Арестът е заради разследване на 11 души, които са обвинени, че са нарушили ембаргото за търговия със Сирия. Петима от тях са българи. Според обвинението те са работили в кол център в София, през който са продавани части за самолетите на сирийските авиолинии. САЩ смятат, че са свързани с терористична дейност.Приятелката на Желяз Андреев – Милена Здравкова, разказа пред bTV, че той е разбрал за разследването случайно през 2015 г. Тя познава мъжа от 2013 г., когато работили заедно в кол центъра в София. \"Всеки от нас е контактувал с клиенти по списък, даден му от отдел „Продажби”, разказва младата жена. Според нея задържаният Желяз бил служител на ниско ниво в кол центъра и технически е обработил продажбата на резервна част за сирийските авиолинии.Фирмата, за която работели, била регистрирана в София със седалище в Маями. \"Нашите договори бяха по българското законодателство и не сме подозирали, че трябва да се съобразяваме с чужди закони\", казва Здравкова.Днес изтича мярката за задържане от 72 часа, наложена на Андреев. Във „Фейсбук” е създадена група в негова подкрепа.", "date": "2018.04.10", "title": "САЩ поиска да екстрадираме нашенец, арестуваха го в Добрич"}
{"url": "https://offnews.bg/obshtestvo/ministar-tcacheva-sabira-shefovete-na-zatvorite-v-stranata-nadziratel-678369.html", "text": "Заради последните инциденти в Централния софийски затвор, министърът на правосъдието Цецка Цачева събира на национално съвещание началниците на затвори в страната и ръководството на Главна дирекция \"Изпълнение на наказанията\" /ГДИН/. Преди това надзиратели от столицата ще се съберат протест пред Централния затвор.Заради истерията след бягството на Владимир Пелов и Радослав Колев от Синдиката на служителите в затворите обявиха в края на миналата седмица, че прекъсват протестното си мълчание, пише БНР. В отворено писмо до председателя на НС, правосъдния министър, главния прокурор и всички парламентарно представени партии те изразиха недоволството си, че вината за бягството на двамата рецидивисти се прехвърля само върху тях и припомниха, че многократно са поставяли въпроса за липсата на хора и адекватно техническо оборудване. Като показателен за нивото на сигурност в родните затвори от синдиката посочиха факта, че в Централния софийски затвор 27 невъоръжени надзиратели на смяна охраняват близо 900 затворници, а агресията – по-често вербална, но и физическа, е ежедневие, което се потвърди няколко дни, след като Пелов и Колев, преодолявайки охрана и техника, напуснаха затвора през главния вход, когато надзирател беше нападнат от конвоиран затворник.Създалото се напрежение в системата, както и възможните решения на актуални въпроси в спешен порядък ще са тема на националното съвещание, свикано от правосъдния министър Цецка Цачева. То започва малко след края на протеста на надзирателите пред Централния софийски затвор.", "date": "2018.04.10", "title": "Министър Цачева събира шефовете на затворите в страната, надзиратели на протест"}
{"url": "https://offnews.bg/kultura/mistika-i-liubov-v-novia-album-na-anka-gnot-i-georgi-donchev-678343.html", "text": "На 10 април 2018г. в София стартира първият от поредицата концерти на известния наш контрабасист Георги Дончев заедно с вокалистката Анка Гнот от Германия.Те ще представят своя нов албум \"Something Inbetween\", включващ дванадесет нови авторски песни.Музиката, която Анка Гнот и Георги Дончев създават заедно е извън обичайните музикални категории. С този албум те изразяват своята любов, допълвайки „Ние имаме мисия чрез музиката, която създаваме. Искаме да пресъздадем и нашите усещания за любов, мир и свобода“.Песните на ANKA &GOSH разкриват пред слушателя техния вътрешен, интимен и нежен свят, който обитават. Тяхното живо изпълнение докосва с изключителна чувствителност и магнетизъм.Ако искате да се потопите в магическия свят на ANKA &GOSH не пропускайте техните концерти:Вход свободен за всички концертиПовече информация ще намерите:https://web.facebook.com/ankagnoth/https://www.youtube.com/user/AnkaGnoth/videos", "date": "2018.04.10", "title": "Мистика и любов в новия албум на Анка Гнот и Георги Дончев"}
{"url": "https://offnews.bg/kultura/preporachvame-vi-kuponat-s-blestiashtia-kilian-marfi-678360.html", "text": "\"Купонът\" от режисьорката Сали Потър бе едно от най-нашумелите заглавия на тазгодишния София филм фест.В ролите ще видим един от най-известните ирландски актьори - Килиън Мърфи - носител на „Ирландска телевизионна и филмова награда“ и номиниран за наградите „Златен глобус“, „БАФТА“, „Сатурн“ и „Сателит“, познат ни от редица ленти като \"Генезис\" с Леонардо ди Каприо.\"Купонът\" е комедия, развиваща се около една трагедия. Историята се разгръща в къща в Лондон в наши дни. Джанет организира приятелско събиране, за да отпразнува новия си пост като министър на здравеопазването в сянка от опозиционната партия. Съпругът ѝ Били изглежда много зает. Приятелите ѝ пристигат, но някои от тях имат свои драматични новини, които искат да споделят. А нещо, което Бил обявява, провокира серия от признания, които ескалират във всеобща караница. Докато илюзиите на всеки един се изпаряват заедно с коктейлните хапки, вечерта, започнала като парти, приключва с кръв по пода.„От една страна, целият филм е политическа комедия, но лека и приятна комедия, поглед към състоянието на една разбита Англия. Но филмът е по-скоро размишление върху факта, че политиката е навсякъде, включително и в човешките отношения. Най-важни са езикът на истината и изцерителната сила на любовта, чрез която се преживяват трагедии.И все пак бъдете внимателни, ако в коша за пране държите пистолет“, споделя Сали Потър.", "date": "2018.04.10", "title": "Препоръчваме ви: 'Купонът' с блестящия Килиън Мърфи"}
{"url": "https://offnews.bg/na-tozi-den/10-april-intcidentat-v-kraguevatc-ubivat-balgarski-vojnitci-v-sarbi-678191.html", "text": "На тази дата през 1914 г. пред дипломатическия корпус в Крагуевац 2200 български наборници от Македония отказват да положат военна клетва в сръбската армия и на всеки десет е разстрелян по един.След 1908 г. младотурците правят опити да наложат задължителна военна повинност и за християнското население. Новата мярка е посрещната неохотно сред българите в Македония.Когато обаче Сърбия се опитва да въведе военна повинност след Балканската война населението категорично се противопоставя. Първите мобилизирани младежи от Щипско, Радовишко и Тиквешко на 21 март 1914 г. тръгват под конвой за Сърбия. Когато се събират на гара Велес, всички задружно запяват „Шуми Марица“.Сръбските офицери дават заповед незабавно новобранците да бъдат натоварени в специален влак. Още тук те започват да викат: „Ние сме българи и не желаем да служим в сръбската войска.“ВМРО деецът и журналист Страхил Топуков записва и публикува кратките спомени на ВМОРО революционерът от Щип Панчо Тодоров: \"В деня когато щяхме да полагаме клетвата, на определеното място – в казармата, беше дошло цялото Крагуевац. Кралят не дойде. Генерал Калафатрович ни държа реч, в която изтъкна, че ние македонците, още от преди много векове сме били сърби. Всички слушахме мълчаливо, без някой да му възрази. След него говори владиката и направи водосвет. Но тъкмо почна да изрича думите: „Заклевам се в името на краля, че ще служа честно и вярно на Отачбину“ и пр., още не произнесъл никаква дума, след един миг мълчание, щипяни, както бяхме наредени в един взвод, единодушно извикахме \"Не приемаме клетвата\". Нашите думи се подеха от останалите взводове и така непрекъснато всички новобранци, 1000 души, викахме \"Не приемаме клетвата\". По едно време от отсрещната страна се чу гръмогласно от мнозина „ура“, а след това всички в едно гърло викахме „ура“, „Да живее цар Фердинанд“, „Да живее българския народ“, „Да живее Македония“.\"", "date": "2018.04.10", "title": "10 април - Инцидентът в Крагуевац, убиват български войници в Сърбия"}
{"url": "https://offnews.bg/obshtestvo/bez-voda-v-chast-ot-rajon-vitosha-dnes-678331.html", "text": "„Софийска вода” временно ще прекъсне водоснабдяването в част от кв. „Витоша“ днес, съобщиха от дружеството. Във връзка с реконструкция на уличен водопровод на ул. „Никола Недев“ в кв. „Витоша“, се налага спиране на водоподаването от 10:00 до 19:00 часа в района на по ул. „Иван Радоев“ от ул. „Никола Недев“ до ул. „Иван Панталеев“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.04.10", "title": "Без вода в част от район Витоша днес"}
{"url": "https://offnews.bg/interviu/dotc-zlatogor-minchev-samorazvivashtiat-se-izkustven-intelekt-e-skri-678359.html", "text": "Доц. Минчев, миналият месец се появи проект на Закон за кибер сигурност. Един от любопитните моменти в него е създаването на сили за кибер отбрана. Доколко страната ни е способна да поддържа такива сили, така че те да са наистина ефективни и на световно ниво?Разработването на нормативни актове и закони по темата „кибер сигурност“ е малко позакъсняло, и в момента се подхожда отчасти формално. Трябва да изпълним някои ангажименти като страна членка на ЕС и това е особено важно да стане по време на нашето председателство. В самия проект за закон това е посочено, като основание. Нормалните държави са винаги една стъпка напред, но ние още се учим.По отношение на вашия въпрос за „силите за кибер отбрана“ бих коментирал в контекста на членството ни в НАТО, където информационния домейн неотдавана бе официално обявен за потенциална арена на бойни действия. Тук обаче е важно да се отбележат два нюанса: у нас по темата „кибер сигурност“ се работи отдавана, като на политическо ниво под егидата на Министерство на отбраната от 2014 насам се изготви и прие стратегията „Кибер устойчива България 2020“. Тази стратегия така и не стигна до разглеждане в Парламента, но бе приета от Министерски съвет. Сега, когато европейските правила ни притискат като срокове, изведнъж, процесът се рестартира. Силно се надявам да не се подходи отново формално по темата. Другият нюанс е по-съществен: създаването на сили за кибер отбрана изисква споделяне на съюзнически опит, време и устойчиви икономически инвестиции. За съжаление и тук се подхожда недостатъчно професионално. Подготвят се рамкови идеи, а не се мисли за тяхното устойчиво финансиране. Министерство на отбраната едва ли ще намери толкова свободни средства, че едновременно да модернизира останалите родове войски и да създаде нови способности за кибер отбрана в рамките на този бюджет. Преди време, много се говореше за „електронно управление“ и дори се създаде такава агенция, но какъв е реалният ефект за обществото, остава загадка.Според мен тук се търсят реакциите на обществото, които да се канализират по някакъв подходящ начин и да се освободи общественото напрежение по темата „кибер сигурност“.Проектът на закон решава ли проблеми и пропуски в кибер сигурността на страната като цяло?Проектът за Закон по кибер сигурност принципно е хубава инициатива. В него се наблюдават и някои позитивни наченки, предвид включването на Министерство на отбраната, Министерство на вътрешните работи и ДАНС. Дигиталната среда обаче се развива изключително бързо и това не е достатъчно. Виждате какъв мащаб покрива скандалът около Facebook и Cambridge Analytica, говорим за глобални граници и милиарди потребители. Сега в мрежата тече и дебат по отношение на гиганти като Google и Microsoft, предоставящи електронни услуги на огромен брой потребители. За мен това е и политическа пропаганда, и технологична война за надмощие.Днес всички ние сме отговорни за сигурността на дигиталното общество. Държавата е от едната страна, от другата е частният сектор и, разбира се, академичният, като тук са и университетите и училищата. Не можем да очакваме хората да се самообразоват без наличие на общи насоки и регулации. В момента се очаква и въвеждането на нов европейски регламент за защита на личните данни – GDPR, който отчасти също ще спомогне за подобряване на средата за сигурност. За мен лично изграждането на способности по кибер сигурност е част от процеса по създаване на дигитално устойчиво общество в информационния век.Законът отговаря ли на съвременните заплахи, които, заедно с технологиите, се развиват със скорост, към която трудно можем да се приспособим?Въпросът, който поставяте е естествено продължение на темата за дигитална устойчивост. Съвсем наскоро, ние организирахме форум по въпроса (б. ред. ), където участваха експерти, както от естествените науки, така и от социалните. Участваха изявени представители от бизнеса, медиите, академията, университетите и училищата, както от България, така и от чужбина. Представени бяха САЩ, Бразилия, Турция и Украйна. Скоро ще издадем и книга от събитието, където ще се опитаме да консолидираме и обобщим гледните точки на участниците за следващите десет години. Но-най общо ще се опитам да отговоря на въпроса ви така: нито един закон на може да отговори адекватно на съвременните предизвикателства в дигиталния свят, защото е рамков по своята природа. Необходимо е постоянно експертно участие от науката, образованието и бизнеса, което да извършва аналитична поддръжка, съвместно с представителите на всички министерства и ведомства. Дигитализацията навлиза навсякъде и няма по-отговорни и по-малко отговорни участници. Това е задача на всички ни. По един или по друг начин всеки трябва да допринесе за устойчивото ни и сигурно развитие в новата дигитална ера.В тази връзка изкуственият интелект представлява ли заплаха за отделния потребител? Кой може да злоупотреби с него?Знаете ли – един от основните проблеми на днешното общество е, че всички силно подценяваме естествения интелект. Каквито и технологични достижения да имаме днес, те са плод на човешкия разум. Съвсем наскоро бе публикуван един документален филм по въпроса (Марк Монро, ), който е естествено продължение на тази дискусия, поддържана и от Мъск, и от Хокинг, но водеща началото си още от Азимов. Това, което мога да споделя по темата, идва като обобщение от мненията на младите участници в нашия форум: настъпва нова ера на изкуствения интелект и роботиката, подпомогнат от машинно създадените решения като „deep learning“. Злоупотребите тук са неминуеми, както на ниво проектиране, така и на ниво злоумишлени интервенции. Причината е проста – изкушението да придобиеш безгранична власт, без нужда от отговорност. Но естествено, хората са в основата на възможните злоупотреби с разработките по изкуствен интелект, поне за момента.Какво е решението, можем ли да се доверим изцяло на правителството, че ще осигури среда, която да отговаря на съвременните предизвикателства?Технологиите създават нов свят с огромни възможности, но и отговорности. Правителствата по света се опитват да създадат законодателна рамка, но дигиталният свят има свой собствен живот. Същевременно бизнес интересите в глобалния свят също оказват своето влияние – виждате какъв скок се предизвика с курса на биткойните, въвеждат се и други електронни разплащателни средства. Въпросите за тяхното морално и законно съществуване остават дискусионни и е трудно да бъдат хармонизирани в международен план.От друга страна т.нар „third-party players“ могат да имат и нови политически и идеологически цели и модели, вкл. и радикални, които успешно да имплантират в съзнанието на хората от дигиталната ера. У нас се опитваме тези регулации да стават в мащаб ЕС и НАТО, което, както виждаме, е сериозно предизвикателство. Регулациите отвъд океана са различни от тези у нас, но нашите потребители и създатели на продукти и решения са навсякъде. Това създава една сложна и интересна за управление, постоянно еволюираща, мултикултурна дигитална среда.В крайна сметка какво бъдеще ни предстои - самообучаващ се изкуствен интелект, свързване на човека с машината..?Днес технологиите все повече оформят нашето ежедневие и ни превръщат неусетно в потребители. Това може би е изгодно за бизнеса, но не и за човечеството като цяло. В тази връзка е добре да се помисли и за синтетични дигитални регулатори, което в ерата на мобилните технологии и устройства, създава нов тип общуване през социалните мрежи и става крайно необходимо. От друга страна миниатюризацията в електронните устройства в нано- мащаб ще позволи тяхното по успешно интегриране в тялото човека. Подобен процес тече и в момента, но не достатъчно успешно. Като цяло, това ще ни предостави нови способности за човеко-машинното общуване, които ще са доста по интуитивни. Все още сме далеч от човеко-машинна телепатия, но средите на новите компютърни игри ни показват донякъде бъдещето. Създаването на смесена реалност посредством специализирано облекло и мултимедийни устройства ще позволи на хората да общуват по-пълноценно в дигиталната ера дори от разстояние.От друга страна, саморазвиващият се изкуствен интелект е скрита бомба, ако няма разработени адекватни и също самоеволюиращи дигитални регулации. Скоростта в съвременния дигитален свят постоянно нараства и става непосилна за обикновения човек. В епохата на екзо- и ултра- мащабните изчислителни комплекси, осъществяването на синтетична дигитална регулация е съвсем реалистична цел, която ще осигури релевантен контрол на дигиталната реалност, генерираща огромни масиви от данни и информация.От друга страна така ще ни се осигури и възможност да се занимаваме с по-креативни дейности в ежедневието но по друг, по-значим начин, и в допустимо работно темпо. Човекът остава неизменна част от паралелния, все още, дигитален свят, който все по-активно навлиза и в реалността и променя обществото ни.", "date": "2018.04.10", "title": "Доц. Златогор Минчев: Саморазвиващият се изкуствен интелект е скрита бомба, ако няма адекватни регулации"}
{"url": "https://offnews.bg/sviat/tramp-se-zareche-shte-ima-tvard-otgovor-na-himicheskata-ataka-v-siri-678366.html", "text": "Доналд Тръмп обеща \"мощен отговор\" на предполагаемото нападение с химическо оръжие в Сирия, пише Би Би Си.Американският президент заяви, че се разглеждат варианти за военен отговор на атаката от събота в сирийския град Дума, като обеща да вземе решение по въпроса съвсем скоро.Медицински организации съобщиха в събота, че в сирийския град Дума за лечение са постъпили стотици хора, а симптомите им били като след химическа атака.Тръмп е обсъдил нападението с френския си колега Еманюел Макрон в телефонен разговор. Двамата са единодушни, че трябва твърда реакция на международната общност.Британският премиер Тереза Мей също осъди предполагаемото нападение с химическо оръжие и го нарече \"варварско\".По време на извънредно заседание на Съвета за сигурност на ООН Русия и САЩ си размениха остри думи.Руският представител Василий Набензя заяви, че \"химическата атака е постановка\", а американски военен отговор ще има \"жестоки последствия\".Ники Хайли, американският представител в ООН, каза, че \"кръвта на сирийските деца' е по ръцете на на поддръжниците на Асад - сред тях са и Русия.Все още не се знае колко са смътните случаи след предполагаемата атака в Сирия. Мястото е блокирано и достъпът е забранен.", "date": "2018.04.10", "title": "Тръмп се зарече - ще има твърд отговор на химическата атака в Сирия"}
{"url": "https://offnews.bg/sviat/izpisvat-iulia-skripal-ot-bolnitcata-dnes-678378.html", "text": "Юлия Скрипал, която бе отровена заедно с баща си Сергей Скрипал в мол във Великобритания, ще бъде изписана от болницата днес, малко повече от месец след покушението, съобщи \"Скай нюз\".Състоянието на Юлия и на баща ѝ се подобри значително в последните седмици, а преди дни дъщерята на бившия руски шпионин излезе .По последна информация, тиражирана отново от \"Скай нюз\", Сергей Скрипал вече е в съзнание и е контактен.Досега от болницата не са коментирали официално състоянието на двамата пациенти.", "date": "2018.04.10", "title": "Изписват Юлия Скрипал от болницата днес"}
{"url": "https://offnews.bg/sviat/4-7-po-rihter-razliulia-tcentralna-italia-678365.html", "text": "Земетресение с магнитуд от 4,7 по скалата на Рихтер е регистрирано в Централна Италия в 5:11 часа (местно време), показва справка на официалната интернет страница на Европейския средиземноморски сеизмологичен център (EMSC).Епицентърът на труса е бил на 138 км северно от столицата Рим и на 53 км източно от Перуджа, с дълбочина от девет километра под земната кора, пише \"Фокус\".Няма постъпили данни за жертви, пострадали или материални щети.", "date": "2018.04.10", "title": "4.7 по Рихтер разлюля Централна Италия"}
{"url": "https://offnews.bg/obshtestvo/5-kvartala-se-vdigat-na-protest-zaradi-sech-v-zapadnia-park-678370.html", "text": "Жителите на няколко столични квартала недоволстват срещу изсичането на гората в Западния парк и изхвърлянето на отпадъци.Исканията на гражданите са в парка да има конна полиция, да се възстанови горското стопанство, да се постави бетонна ограда и да се извърши райониране на парка, за да могат да се подават сигнали за незаконна сеч, пише Нова телевизия. Според гражданите Столичната община не се справя с ограничаването на ромите с каруци, които често засичат в Западния парк.„Проблемът е от много години. Показват се репортажи, но нищо не се случва. Мислим, че няма воля да се реши този проблем”, заявяват хората.„Може би до 2 месеца ще има 3 патрула в парка, които ще обикалят през светлата част на денонощието. От СДВР ще отпускат при възможност и конна полиция”, заяви зам.-кметът на район „Красна поляна” Николай Вушовски.В сряда пък ще има залесяване с около 200 дървета.Тази вечер обаче отново ще има протест на жители от 5 квартала.", "date": "2018.04.10", "title": "5 квартала се вдигат на протест заради сеч в Западния парк"}
{"url": "https://offnews.bg/futbol/kokala-vseki-edin-balgarski-trenior-shte-se-spravi-po-dobre-ot-delio-678379.html", "text": "Последният треньор, който успя да донесе шампионската титла на Левски - Емил Велев, не скри разочарованието си от провала на тима срещу Ботев Пловдив. Специалистът даде мнение пред \"Меридиан мач\" относно представянето на \"сините\", а също така се изказа и по адрес на Делио Роси.\"Нормално е да поеме вината за загубите. Това се прави, за да не се пренесе напрежението върху футболистите, това е правилно. Ако Делио Роси беше толкова разочарован от себе си тогава би трябвало да подаде оставка.Засега очевидно това не е така. Аз никога нямаше да стигна до това положение. Вярно, че не съм в кухнята на клуба, но знам за какво става дума в Левски.Знам отговорностите и факта, че винаги се работи под напрежение. Сигурен съм, че всеки един български треньор ще се справи по-добре от Роси. Повтарям - всеки един\", каза Велев.", "date": "2018.04.10", "title": "Кокала: Всеки един български треньор ще се справи по-добре от Делио Роси"}
{"url": "https://offnews.bg/medii/gledajte-miniatiuristat-po-epic-drama-video-678151.html", "text": "На 10 април, от 00:55 ч, зрителите на канала за драматични сериали Epic Drama ще имат втори шанс да гледат \"Миниатюристът\".Сериалът е създаден по мотиви от един от най-скоростно разпродаващите се дебютни романи на миналото десетилетие, \"Миниатюристът\" е завладяващ, разточително заснет трилър, който ни отваря вратите на дом, където под повърхността на красотата и високата класа надничат забранени страсти и опасни тайни.През 1686 г. 18-годишната Нела Оортман влиза в грандиозна къща в най-богатия квартал на Амстердам. Изпълнена с надежди и мечти, тя е дошла от тихата провинция, за да започне нов живот като съпруга на заможния търговец Йоханес Бранд. Но вместо от Йоханес, тя е посрещната от студената му сестра Марин и бързо разбира, че в техния дом нищо не е такова, каквото изглежда.Когато Йоханес най-после се появява, той ѝ носи най-необичайния подарък - кукленска къща, реплика на техния дом. Тя трябва да бъде мебелирана от изкусен миниатюрист, чиито мънички произведения показват какво се случва в дома по неочаквани начини и изглежда предричат бъдещето с притеснителна точност.Поредицата е по дебютния роман на Джеси Бъртън от 2014 г. Книгата се превърна в издателски феномен. Издадена в повече от 38 страни, включително и в България, и носител на множество награди, тя се продаде в повече от 1 млн. копия по света.", "date": "2018.04.10", "title": "Гледайте 'Миниатюристът' по Epic Drama (видео)"}
{"url": "https://offnews.bg/tenis/amerikanska-tenisistka-sadi-svetovnite-organizatcii-zaradi-doping-test-678383.html", "text": "Тенисистката Медисън Бренгъл е завела дело срещу WTA и ITF за неимуществени вреди и \"физичски и емоционални последици\". Американката твърди, че те са причинени от антидопинговите кръвни тестове, които се взимат чрез игла във вената.\"Тя не оспорва, че трябва да има антидопингова програма. Не оспорва, че играчите трябва да бъдат налични за извършване на тестове. Но счита, че това трябва да се случва по подходящ начин\", твърди адвокатът на световната №83 Питър Гинсбърг.\"Тестовете трябва да се извършват по начин, който отчита интересите не само на онези, които администрират тениса, но и на тези, които го практикуват. Това е система, тотално доминирана от властите, без никакво участие или вземане предвид на мнението на играчите\", добавя адвокатът на американката.В делото се посочва още, че обвиняемите официални лица от ITF, WTA и шведската компания, която администрира кръвните тестове, са знаели и са пренебрегнали факта, че Бренгъл \"страда от рядко медицинско диагностицирано физическо състояние, което води до временни и постоянни физически наранявания, емоционална травма и болка и страдания от поставянето на игла във вената ѝ\".", "date": "2018.04.10", "title": "Американска тенисистка съди световните организации заради допинг тестовете с игли"}
{"url": "https://offnews.bg/bojni/streliaha-po-svetovnia-boks-shampion-flojd-mejuedar-678375.html", "text": "Бившият световен шампион по бокс в полусредна категория Флойд Мейуедър е попаднал под обстрел от неизвестни лица, съобщиха американските медии. Кортежът на Милионера, както е известен Мейуедър, е бил съставен от три автомобила и се е прибирал от нощен клуб в Атланта. По пътя срещу колоната е бил открит огън от друг автомобил. Мейуедър е невредим, но е пострадал един от неговите телохранители - Грег ла Роса, който има рана в крака и е настанен в болница.Полицията още няма яснота кои са нападателите и каква е причината за въоръжената атака. Смята се обаче, че тя не е случайна. Присъствието на един от най-богатите спортисти в света в нощния клуб не е било тайна. Той промотира появата си чрез социалните медии, същото направиха и от заведението. Освен това, в интернет се появиха кадри от партито, на които се вижда как от компанията на Мейуедър се забавляват, като хвърлят пари във въздуха, а до тях има вана, пълна с бутилки шампанско.Флойд изигра последния си мач през август миналата година, когато победи с технически нокаут ММА зевздата Конър Макгрегър. Двубоят донесе на Мейуедър 350 млн. долара. В цялата си професионална кариера той няма нито една загуба, а 27 от 50-те му победи са с нокаут. В последните седмици упорито се говори, че Милионера ще се завърне в спорта за мач по правилата на Смесените бойни изкуства. Той вече води преговори с президента на UFC Дейна Уайт.", "date": "2018.04.10", "title": "Стреляха по световния бокс шампион Флойд Мейуедър"}
{"url": "https://offnews.bg/analizi-i-komentari/imashe-li-dogovorat-s-rsk-mig-realna-alternativa-678201.html", "text": "Преди две седмици Министерство на отбраната (МО) заяви, че сключва рамково споразумение за логистична поддръжка за изтребителите ни МиГ-29 с руската държавна компания РСК „МиГ”. В светлината на изострените отношения между НАТО и Русия това решение изглежда малко странно.Но има ли то някаква реална алтернатива или правителствените действия в областта на отбраната от последните години не оставят друг избор на МО?Най-лесно е да се каже, че българските МиГ-29 трябва да бъдат заместени с нов, модерен многоцелеви изтребител, който да отговаря на стандартите на НАТО. И в последните 14 години девет редовни и служебни правителства са заявявали желанието си да реализират този проект за превъоръжаване. Но само с добри намерения не става.Кабинетът „Борисов 2” стигна най-далеч, като през декември 2016 г. стартира конкурс за избор на нов боен самолет. През април 2017 г. експертната комисия стигна до заключението, че офертата за новопроизведени Gripen C/D е най-добра, но до договор не се стигна.След вътрешнополитическо напрежение и явен външен натиск, 44-тото Народното събрание реши през октомври миналата година, че процесът на избор е бил компрометиран и препоръча фактическият му рестарт.От тогава се чака процедурата да бъде подновена, но с различни извинения (дали ще става въпрос за неразбории около ДДС-то, евентуална покана на нови страни за участие или оправдание с бавене на другите големи проекти за превъоръжаване) това така и не е станало. Прочие, поредният срок даден от военния министър Красимир Каракачанов е края на април за вкарване на инвестиционния проект за обсъждане в Министерски съвет.Новият изтребител обаче не е панацея за скъсване на отношенията във военната сфера с Русия. Или поне не е бърза панацея. При нормално вървящ процес от даването на зелена светлина от страна на МС и Парламента до подписване на договор с избрания победител ще минат около две години. Ще изминат още две – три години за производство на изтребителите и поне година за усвояването им или общо пет – шест години от момента, в който правителството одобри инвестиционния проект.Ами Полша?Полската авиационна индустрия има възможности за поддръжка на МиГ-29 и това е факт с който е запознат почти целия народ, след истериите по темата през 2015 г. Но може ли България да разчита изцяло и само на полска поддръжка?Краткият отговор е „не”, но си струва да се отдели повече време на темата.През ноември 2015 г. българският Парламент ратифицира договорът за ремонт на шест двигатели РД-33 предназначени за МиГ-29 в Полша. Стойността му бе малко над €6 млн. Договорът трябваше да е първа стъпка от преминаването към поддръжка на българските изтребители в полските авиационни заводи.В следващите 14 месеца, в които кабинета „Борисов 2” бе на власт, не се случи нищо такова. Повече договори с Полша не последваха, а вместо това МО, тогава под ръководството на Николай Ненчев, реши да пуска обществени поръчки за доставка на нови двигатели, кутии на самолетните агрегати КСА-2 и резервни части.През февруари 2016 г. тогавашният заместник-министър на отбраната Димитър Кюмюрджиев изплю камъчето и в едно телевизионно интервю призна, че Полша няма свободен капацитет за поддръжка на българските МиГ-29, което налага търсенето на резервни части от други източници.В края на лятото на 2016 г. в откровения по темата се впусна и Румен Радев, който тъкмо бе подал оставка като командир на ВВС. Радев тогава каза, че пред сключването на нови договори с полските заводи има почти непреодолими правни и технически пречки, а те самите нямат неограничени възможности за работа с външни клиенти.Някъде по това време и премиерът Борисов се включи в какафонията и нарече сключения вече договор с Полша за ремонт на двигатели „глупост”, но не даде аргументация за определението си.Само преди няколко седмици сегашният военен министър Красимир Каракачанов даде нова трактовка на събитията от тогава.„Ненчев много добре знае, че след като ремонтирахме шестте двигателя в Полша, самите поляци отказаха да продължат, защото те купуват резервни части от Русия, а руснаците ги заплашиха, че ще им ги спрат, защото извършват тази дейност по нашите двигатели без да имат лиценз”, обясни на 16 март в ефира на bTV министър Каракачанов.Каракачанов стигна до тези откровения след като няколко дни бе подложен на тежък „обстрел” от бившия военен министър Николай Ненчев и формации от дясното политическо пространство.Струва си да се отбележи, че за момента министърът, който е дал най-много пари на Русия за поддръжка на МиГ-29 в най-новата история е именно земеделецът Ненчев. През ноември 2016 г. МО сключи два договора – единият за доставка на 10 двигателя РД-33, а другият за седем кутии на самолетните агрегати КСА-2. И двата договора бяха с българската фирма „Авиостарт” ООД, която играеше посредническа роля и фактически представляваше руската компания РСК „МиГ”. Стойността на двата договора бе малко под 65 млн. лева.Къде забравихме „Авионамс”?През януари 2016 г., докато наблюдаваше полет на български МиГ-29 задвижван с ремонтирани в Полша РД-33, министър-председателят Борисов обеща, че цялата българска военна авиация ще се поддържа в авиоремонтния завод „Авионамс”, който държавата ще си върне обратно.Процесът по национализацията на завода, който бе част от срутилата се бизнесимперия на банкера Цветан Василев, се проточи чак до май 2017 г. Точно, когато кабинета „Борисов 3” вече бе забравил, че кабинетът „Борисов 2” обещаваше ремонта на МиГ-29 да се прави в „Авионамс”.В исторически план „Авионамс” (преди известен, като ТЕРЕМ „Георги Бенковски”) никога не са усвоявали ремонта на МиГ-29 в пълния му обем, въпреки един печален опит от 90-те години на миналия век. Реално в завода са ремонтирани няколко броя РД-33 в края на 90-те, а преди 8 – 10 години там се извършваха мероприятията по преминаване на експлоатация по техническо състояние и възстановяване на летателната годност на 16-те български МиГ-29, но заводът бе подизпълнител на РСК „МиГ”, предоставящ хангари и определена техническа помощ.Теоретично е възможно част от поддръжката на българските МиГ-29 да се извършва в „Авионамс”, но за да се стигне до това, трябва да се инвестира не малко в машини, обучение на кадри, лицензи и „ноу-хау”. Като всичко това трябва да дойде от Русия. От там ще се чакат и резервните части използвани за тези ремонти.Но най-важният въпрос е, има ли смисъл в подобни сериозни инвестиции за изтребител, чийто жизнен цикъл отива към своя край?Сценарият с отказ от изтребителна авиацияРазбира се, възможно е България да заяви, че спира всякакви взаимоотношения с Русия по въпросите за поддръжката на МиГ-29, каквито гласове отчетливо се чуват. И това неминуемо ще доведе до спирането на полетите с тях след няколко месеца.Най-непосредственият ефект от оставането на България без изтребителна авиация ще е спирането на носенето на дежурство по мисията „ер полисинг” в рамките на интегрираната система за ПВО на НАТО. А това ще принуди страната ни да поиска помощ за извършване на тази задача от съюзна държава. Дали това ще се случва безплатно или не, е съвсем отделна тема.Политическите ефекти от едно такова нещо ще са убийствени и правителството ще понесе сериозен удар по рейтинга си. Със сигурност Каракачанов няма да иска да остава в историята, като министърът, който сложи кръст на изтребителната авиация на България, което изначално ще направи стигането до такова решение, практически невъзможно.Друг негатив от подобно действие ще бъде факта, че България, която и без това е консуматор на сигурност в НАТО, ще стане още по-голяма тежест за Алианса. Въпреки, че преди почти четири години в Уелс бе взето решение за скъсване на зависимостта от Русия във военната сфера, днес НАТО примижава за подобни зависимости, които все още са доста често срещани в Източна Европа в името на поддръжането на някакъв военен капацитет.Да не говорим за загубата на изтребителните ни пилоти, в чиято подготовка са влагани десетки милиони.", "date": "2018.04.10", "title": "Имаше ли договорът с РСК „МиГ” реална алтернатива?"}
{"url": "https://offnews.bg/dw/vojnata-koiato-zapochna-s-edna-goliama-lazha-678377.html", "text": "Близо три седмици след началото на предвожданата от САЩ инвазия в Ирак светът става свидетел на събарянето на статуята на Саддам Хюсеин в центъра на Багдад. Но и до днес, цели 15 години по-късно, все още не знаем отговорите на много въпроси. Например колко точно са жертвите на тази война. И на хаоса, който тя остави след себе си.Според различните преценки, жертвите на войната в Ирак са между 150 000 и половин милион. А според някои източници, броят им е дори значително по-висок: още през 2006 година специализираното медицинско издание \"Lancet\" стига до извода, че \"допълнителните жертви\" на тази война са най-малко 650 000. При изчисленията си изданието взима предвид и последствията от разрушената инфрастрактура и от тоталния колапс на здравеопазването.В началото беше лъжатаЕдно обаче знаем със сигурност - че тази война беше построена изцяло върху лъжи. На 5 февруари 2003 година, шест седмици преди инвазията в Ирак, тогавашният американски държавен секретар Колин Пауъл държи 76-минутна реч пред Съвета за сигурност на ООН, в която уверява света, че Саддам Хюсен притежава биологически и химически оръжия за масово унищожение. И че режимът в Багдад опитва да се сдобие и с ядрено оръжие. Няколко години по-късно самият Колин Пауъл определя тази реч като \"позорно петно\" в неговата кариера.Още по-тежко звучи обвинението на Рей МакГавърн, който е работил 27 години за ЦРУ: \"Секретните информации не просто бяха неверни - те бяха фалшифицирани\", казва ветеранът пред ДВ. Да припомним, че съществена част от тогавашната аргументация на Колин Пауъл се базира на разузнавателни данни, предоставени на американците от Германия.Ключова роля в цялата история играе иракският химик Рафид Ахмед Алуан, който през 1999 година пристига в Германия като бежанец. Германското външно разузнаване BND го подлага на разпити - с надеждата да извлече полезна иформация за оръжията на Саддам Хюсеин. Но Алуан бързо разбира, че колкото повече информация подава, толкова повече получава в замяна - пари, германски паспорт, собствено жилище.Лъжите на Алуан лъсват чак когато BND влиза в следите на бившия му началник. Германските служби веднага информират американските си партньори, но след атентатите от 11 септември 2001 следата отново става гореща. Десет години по-късно, през 2011, германският \"Ди Велт\" излиза със следната информация: според сведения на бившия шеф на германското външно разузнаване Аугуст Ханинг, през 2001 американците отправят искане към германците да декларират писмено, че свидетелствата на иракския химик отговарят на истината. Ханинг отказва и изпраща на шефа на ЦРУ Джордж Тенет становище, в което се казва, че тъй като до момента нито един друг източник не е потвърдил събраната информация, данните не могат да бъдат класифицирани като надеждни.Въпреки това свидетелствата на иракския химик залягат в основата на аргументацията на Колин Пауъл. От което следва, че администрацията на 43-тия американски президент Джордж Буш очевидно е искала тази война. По повод 15-та годишнина от инвазията в Ирак бившият генерален секретар на НАТО Хавиер Солана припомни, че веднага след избирането си през 2000 година Буш посочва именно Ирак като един от двата си приоритета в областта на сигурността.Следващата важна задача на американците е да убедят британските си съюзници. На среща при тогавашния премиер Тони Блеър, проведена на 23 юли 2002 година, шефът на британското външно разузнаване Ричард Диърлав докладва за поверителен разговор с директора на ЦРУ Джордж Тенет, от който станало ясно, че инвазията в Ирак е неизбежна. На което тогавашният британски външен министър Джак Стро отвръща, че няма достатъчно доказателства, че Саддам не заплашва нито един от съседите си и че той едва ли притежава повече оръжия за масово унищожение от Либия, Северна Корея или Иран. На военния вариант категорично се противопоставя и британският главен прокурор Лорд Голдсмит, който по време на въпросната среща казва следното: \"Желанието за смяна на режима не дава правно основание за военна операция\". Но премиерът Тони Блеър игнорира всички тези аргументи и в крайна сметка въвлича страната си в иракската война - в името на \"особените отношения\" със САЩ.А Германия?Официално Берлин е против тази война - тогавашният канцлер Герхад Шрьодер казва \"не\" на инвазията, което му донася победа на изборите през 2002 година. И въпреки това Бундесверът участва в иракската война: Германия предоставя пилоти и поема охраната на американските военни бази, което позволява на американците да хвърлят повече сили във войната. Бундесверът се ангажира и с логистична подкрепа, казва за ДВ бившият майор от Бундесвера Флориан Пфаф. Още от самото начало Пфаф е убеден, че няма да участва в тази нападателна война, нарушаваща международното право. Но когато информира преките си началници, че отказва да изпълнява нареждания, свързани с войната в Ирак, майорът е изпратен в психиатрия. През 2005 година Федералният административен съд в Лайпциг оправдава действията му: съдиите постановяват, че Пфаф е имал право да отказва съдействие в една война, която е смятал за незаконна от гледна точка на международното право.", "date": "2018.04.10", "title": "Войната, която започна с една голяма лъжа"}
{"url": "https://offnews.bg/obshtestvo/vremeto-dnes-slantce-i-malko-oblatci-678363.html", "text": "Днес ще е предимно слънчево, след обяд с временни увеличения на облачността. Главно в сутрешните часове на места по Черноморието ще има ниска слоеста облачност или мъгла. В източните райони вятърът ще е слаб от югоизток. Максималните температури ще са между 22° и 27°, по-ниски по Черноморието, за София - около 25° - това е прогнозата за времето на Националния институт по метеорология и хидрология (НИМХ) при Българската академия на науките (БАН).По Черноморието ще преобладава слънчево време. На места, главно в сутрешните часове, ще има ниска слоеста облачност или мъгла. Ще духа слаб югоизточен вятър. Максималните температури ще са 12-16°. Температурата на морската вода е 10-12°. Вълнението на морето ще бъде около 2 бала.Над планините ще е предимно слънчево, с временни увеличения на облачността. Ще духа слаб до умерен югозападен вятър. Максималната температура на височина 1200 метра ще около 16°, на 2000 метра – около 9°.", "date": "2018.04.10", "title": "Времето днес - слънце и малко облаци"}
{"url": "https://offnews.bg/zdrave/nzok-dava-po-malko-pari-za-meditcinski-izdelia-patcientite-shte-dopla-678384.html", "text": "Здравната каса ще заплаща по-малко за медицински изделия след влизане в сила на новия Национален рамков договор и на пациентите вероятно ще им се налага да доплащат. Това обяви пред Нова телевизия директорът на УМБАЛ \"Св. Екатерина\" проф. Генчо Начев. Ако болният пък се окаже в невъзможност да покрие разходите по лечението си, болниците ще покрият разликата, което ще доведе до натрупване на още по-големи дългове, обясни той.Проф. Начев даде пример с цената на т.нар. \"изкуствено сърце\". Досега за него Касата заплащаше 163 000 лева, а сега ще плаща 133 000 лева.\"Изпратили сме писма до всички фирми доставчици с молба да свалят цените за НЗОК, за да не се стига до вариант болните да доплащат. Дали пациентите ще доплащат за изделията сега зависи само от въпросните компании\", коментира той.По думите му болниците имат запас от такива консумативи, но те са били купени на по-високите цени. Той подчерта, че ако е било казано по-рано, че НЗОК ще плаща по-малко за медицинските изделия, лекарите по-рано са щели да пишат на фирмите с искане за намаляване на цените. \"Задължителните здравни осигуровки, които плащаме, не са достатъчни. Предполага се, че с тях трябва да се покрие пакет, който изисква три пъти повече пари. Затова е необходимо този пакет да се осъвремени. А хората трябва да знаят, че може да им се наложи да доплащат за здравни услуги\", подчерта още проф. Начев.", "date": "2018.04.10", "title": "НЗОК дава по-малко пари за медицински изделия, пациентите ще доплащат"}
{"url": "https://offnews.bg/lajfstajl/obviniha-semejstvo-simpsan-v-rasizam-i-ostarialo-mislene-678393.html", "text": "Неделният епизод на „Семейство Симпсън“ предизвика нови спорове за южноазиатския герой Апу в анимационното шоу, съобщи CNN.Комедиантът Хари Кондалу дори засне документален филм „Проблемът с Апу“, който дебютира през ноември миналата година и разглежда характера на героя Апу Назасмадепетилон като отрицателен стереотипен за южноазиатците.Назасмадепетилон е индийско-американски герой, който управлява магазина Kwik-E-Mart в измисления град Спрингфийлд и се озвучава от актьора Ханк Азария, който не е от Южна Азия.Във филма си Кондаболу интервюира няколко известни личности от южноазиатски произход, включително Азиз Ансари и Кал Пен, за да обсъдят как характеристиките на Апу могат да се разглеждат като форма на расизъм.В епизода на „Семейство Симпсън“ в неделя вечер майката Мардж Симпсън чете книга на дъщеря си Лиса, в която се разказва за героиня момиче цисджендър (човек, чиято самоличност и полова принадлежност отговарят на биологичния му пол) и се опитва да модернизира действието.Лиса отбелязва, че героинята вече е достатъчно еволюирала и всъщност няма емоционална дилема, така че няма смисъл от книгата.„А какво трябва да направя?“, пита Мардж и реакцията на Лиса трябвало да се отнася за полемиката на героя Апу.„Трудно е да се каже, че нещо, случило се преди десетилетия и е било аплодирано и безобидно, сега е политически неправилно. Какво можеш да направи?“, казва Лиса, преди да се вгледа в снимката на Апу на нощното й шкафче, през която минава надписът „Не си купувай крава“.Сцената раздвижи някои емоции в социалните медии, като един човек го нарече „напълно остаряла реакция“.", "date": "2018.04.10", "title": "Обвиниха 'Семейство Симпсън' в расизъм и остаряло мислене"}
{"url": "https://offnews.bg/politika/karakachanov-pravoslavieto-vinagi-e-bilo-politika-678387.html", "text": "Православието винаги е било политика. Така вицепремиерът и министър на отбраната Красимир Каракачанов коментира това, че Благодатният огън стигна до Македония за Великден с помощта на Българската православна църква (БПЦ).\"Политиката на България за отваряне на отношенията с Македония, би следвало да бъде подпомогната от Българската православна църква. Нашата църква трябва да бъде по-смела, по-енергична\", каза Каракачанов в интервю за БНТ.\"Това е част от желанието на българското общество, между двете държави, в които говорим един език и имаме обща история, да имаме общ диалог и да има разбирателство. Ние няма какво да делим, включително и двете ни църкви. Това е добър знак. Българската православна църква трябва да бъде църквата-майка на Охридската епископия\", каза още той.Каракачанов коментира и договорът за ремонт на българските изтребители, сключен с \"РСК МиГ\", който е за следващите четири години и е за 81 млн. лева. \"Ремонтът ще се прави в България, а не както някои се опитаха да излъжат - ще караме самолетите в Русия и след това ще се връщат тук\", обясни вицепремиерът.Каракачанов обясни, че резервните части за самолетите ще се купуват от \"РСК МиГ\". Той добави, че в момента страната ни има 7 самолета, които могат да летят, а останалите се нуждаят от ремонт.За сравнение министърът на отбраната отбеляза, че Полша има 36 такива самолета, както и бомбардировачи СУ-22. Всички резервни части за тях се закупуват от Русия, а ремонтите се извършват в Полша, каза Каракачанов.Министърът обясни, че идеята е в следващите 7 години да летят всичките 15 български МиГ-а. Каракачанов потвърди и миналогодишното си намерение да ремонтира и руските изтребители Су-25. България разполага с 14 щурмови самолета от този тип, но не повече от три могат да излетят. \"Беше отправено искане до Португалия и САЩ за 8 употребявани, втора ръка, Ф-16. Сега ще бъдат изпратени искания за \"втора ръка\", но и за нови Ф-16. В същото време има интерес от фирмата \"Боинг\", която произвежда Ф-18, един много добър самолет, какъвто няма на Балканите\", каза още Каракачанов.", "date": "2018.04.10", "title": "Каракачанов: Православието винаги е било политика"}
{"url": "https://offnews.bg/sviat/vtori-trus-ot-nad-4-po-rihter-v-tcentralna-italia-678386.html", "text": "Земетресение отново разтърси Централна Италия. Трусът от 4,6 по Рихтер е с епицентър в област Марке, където имаше земетресение през август 2016 г. За жертви и пострадали до момента не се съобщава.В ранните часове на днешния ден в Централния Италия бе регистрирано земетресение 4.7 по Рихтер. Епицентърът на втория трус е бил на 9 км дълбочина на и на 2 км от селището Мучиа, където се е срутила църковната камбанария, датираща от XVII век. Половината от жителите му - общо 920 души, пребивават във временни жилища тип контейнер, доставени след земетресението отпреди две години. Останалите са при роднини и приятели. Земетресението е усетено и в областите Умбрия, Лацио и част от Тоскана. Трусовете продължават и те са вече над 30, като тяхното начало с магнитуд от 4 по Рихтер е от първите дни на този месец.Местните власти съобщават, че в района на епицентъра са нанесени сериозни щети, най-вече в селището Пиеве Торина. Училищата са затворени. Спряно е движението на влаковете по линията Чивитанова Марке-Мачерата. Експерти обясниха, че днешното земетресение е продължение на това от 24-ти август 2016-а година.", "date": "2018.04.10", "title": "Втори трус от над 4 по Рихтер в Централна Италия"}
{"url": "https://offnews.bg/sviat/pochina-izvestniat-balgarski-kajmakchia-na-istanbul-pando-shestakov-678422.html", "text": "Почина известният български каймакчия на Истанбул Пандо Шестаков, който беше популярен като Пандо амджа – чичо Пандо, съобщава Погребението му ще бъде в четвъртък в българските гробища в квартал “Ферикьой”, Истанбул.Закусвалнята на Пандо Шестаков се намира в квартал „Бешикташ“, а той бе типичен представител на еснафското съсловие на Истанбул прочуто със своята порядъчност и морал.Ето какво писа през 2008 година в. „Заман“ за българския каймакчия на Истанбул Пандо Шестаков:Българинът ви чака на закуска в ИстанбулВече повече от столетие българският каймак привлича вниманието на целия свят със своя специфичен вкус в центъра на Истанбул. Това е закусвалнята на българското семейство Шестакови, което според експерти се намира сред първите места, които трябва да посетите в Истанбул. В началото на миналия век българското семейство Шестакови са снабдявали Високата порта с мляко, каймак, масло и кисело мляко.Намиращата се в квартал Бешикташ закусвалня на Пандо Шестаков винаги е била сред първите места, които непременно трябва да посетите. Причината за популярността на закусвалнята и привличането на клиенти от хиляди километри разстояние е много проста: „Закуска, включваща пресен каймак, чист мед и една чашка топъл чай.“ Популярността на българския каймак, който се споменава заедно с Истанбул, отдавна е прекрачила границите на съседна Турция.По думите на бай Пандо, българският каймак се предлага и на трапезата на кралете в Дубай, като всеки месец лично изпраща специално приготвени кашони с каймак за дубайските кралски семейства. Собственикът на закусвалнята с гордост посочва, че каймакът, който предлага, е сред най-търсените вкусотии в страни като Германия, Франция и Канада.Въпреки голямата си популярност българската закусвалня е малко място до Рибния пазар в истанбулския квартал Бешикташ. Вътре в помещението се побират общо 5 маси. Закусвалнята на българина бай Пандо е много скромна. Тя е и историческо място, открита е през 1895 година.Пандо Шестаков е трето поколение млекопроизводител, като неговото семейство се е заселило от Македонско в Истанбул. В началото на 19 век бащата на Пандо Шестаков, Сотир Ефенди, осигурявал всички млечни потребности на двореца „Долмабахче“ (двореца, където се помещавал султанът по това време). Тогава семейство Шестакови с каруци събирали биволското мляко и после го обработвали в своята мандра в Емирган. След обработката идвал редът на пласирането на стоката като мляко, каймак, кисело мляко, масло и сирене във всички квартали на столицата на Османската империя. По това време особено изселниците от Балканите изкарвали своята прехрана, като заработвали в мандрите в кварталите Айазаг и Кягътхане. По това време голяма част от млекарите и производителите на кисело мляко по истанбулските улици били основно изселници от Балканите. В производството на млечни продукти семейство Шестакови толкова са се прославили, като преди години произвели и първото кисело мляко специално за бебета.Шестакови са произвеждали най-различни видове кисело мляко – с плодове, със сусам и ванилия, а най-популярно било киселото мляко на тепсия. Най-големият помощник на Пандо в закусвалнята е неговата съпруга Йоанна. И двамата отдавна са прекрачили 80-те години, но от 1950 година заедно работят тук. Закусвалнята привлича клиентите си с автентичната си атмосфера. За да не развалим тази атмосфера, не направихме никаква промяна в закусвалнята. Каквата беше преди години, такава си е и сега”, казва Пандо Шестаков.Българският каймак се произвежда за три дниВ днешно време семейство Шестакови използват едната част на закусвалнята като мандра, а биволското мляко купуват от млекопроизводители от Чаталджа, Силиври и Кемербургаз. Според бай Пандо с развитието на технологиите произведените млечни продукти във фабриките са загубили своята естественост и вкус.В закусвалнята храната се предлага под формата на порции за разлика от другаде, където се приготвя на шведска маса. А менюто в закусвалнята включва непременно каймак, мед, маслини, мазно бяло сирене, яйца, тестени изделия, характерни за изселниците от Балканите, биволско мляко и чай, разбира се. Млякото винаги се предлага топло, като редовно се вари в казан, който е на тезгяха. Освен това в закусвалнята се предлагат яйца от пъдпъдък и овче кисело мляко.", "date": "2018.04.10", "title": "Почина известният български каймакчия на Истанбул Пандо Шестаков"}
{"url": "https://offnews.bg/obshtestvo/bezplatni-ginekologichni-pregledi-v-majchin-dom-678394.html", "text": "СБАЛАГ “Майчин дом” организира кампания за безплатни гинекологични прегледи. Кампанията започва на 16 април и ще продължи до 27 април.Инициативата се организира от екипа на изпълнителния директор на “Майчин дом” доц. д-р Иван Костов по повод Международния ден на здравето, който светът отбелязва на 7 април.“Международният ден на здравето е прекрасен повод да припомним на всички наши пациентки, че трябва да следят внимателно своето здраве и да не пренебрегват редовните профилактични прегледи. И тъй като тази година 7 април беше по време на Великденските празниците, аз и моят екип решихме да превърнем този един ден в цели две седмици с безплатните гинекологични прегледи”, коментира доц. д-р Костов.Прегледите са състоят от ултразвукова и ендоскопска диагностика, като са насочени към лечение на различни заболявания, засягащи половата система на жената като миомни болести, кисти на яйчниците, изпускане на урина, полепи по лигавицата на матката и стерилитет.Консултациите ще се провеждат всеки ден между 13:00 и 14:30 ч. в СБАЛАГ “Майчин дом”. Всяка жена, която желае да се прегледа, може да направи това след предварително записване на телефон 02 9172 233. Записванията са възможни всеки работен ден между 10:00 и 12:00 ч.В деня на насрочения преглед пациентката е препоръчително да носи всички документи, които притежава, свързани с горепосочените заболявания.Местата за безплатните гинекологични прегледи са ограничен брой.", "date": "2018.04.10", "title": "Безплатни гинекологични прегледи в Майчин дом"}
{"url": "https://offnews.bg/offtopic/iztriha-despacito-ot-youtube-dni-sled-kato-udari-5-miliarda-gledania-678404.html", "text": "Песента на Луис Фонси и Деди Янки - Despacito, която стана най-гледаното видео в YouTube, бе изтрита от хакери, наред с други хитове от платформата Vevo.Despacito удари 5 милиарда гледания едва преди дни. Музика на звезди като Шакира, Дрейк и Тейлър Суифт също бе засегната от хакерите. Наричайки себе си Prosox и Kuroi'sh, заподозрените хакери са написали \"Свободна Палестина\" под видеоклиповете. Когато потребителите опитат да пуснат видеоклипа, системата съобщава, че не е налице.Някои от клиповете не са свалени, но имената им са променени, така че да съдържат имената на хакерите. Профилът в Twitter ProsoxW3b - за който се твърди, че принадлежи на един от хакерите, публикува: \"Това е просто за забавление\".Това не е първа кибератака срещу най-голямата платформа за споделяне на видеоклипове. През май миналата година хакери публикуваха видео, което дава ръководства стъпка по стъпка за това как да създават вируси. Те обаче бяха изтрити бързо.Няколко часа след хакерската атака видеоклипът бе възстановен в канала си заедно със събраните над 5 милиарда гледания.", "date": "2018.04.10", "title": "Изтриха Despacito от YouTube дни след като удари 5 милиарда гледания"}
{"url": "https://offnews.bg/obshtestvo/praskat-sreshtu-karlezhi-v-borisovata-gradina-utre-678409.html", "text": "Започнаха обработки на зелени площи в София срещу кърлежи, както и срещу ларви на комари около водни обекти. На територията на Столична община работят 9 екипа, съобщиха от \"Московска\" 33. Обработките се извършват при подходящи метеорологични условия при сухо време. Пръскането се извършва между 5 и 10 часа сутринта. На 10 април са обработвани зелени площи в Южен парк, в районите „Лозенец“ и „Люлин“. Ларвицидна обработка се извършва в район Нови Искър.Утре обработките ще продължат в Борисовата градина. Дейностите се контролират от дирекция „Зелена система“ и Столичната РЗИ.", "date": "2018.04.10", "title": "Пръскат срещу кърлежи в Борисовата градина утре"}
{"url": "https://offnews.bg/112/rotvajler-napadna-6-godishno-dete-v-sofia-678392.html", "text": "Шестгодишно дете е в болница, след като е било нападнато от домашно куче снощи в столичния квартал „Гоце Делчев“, съобщава БНР. Инцидентът е станал в двора на 121 СОУ. Кучето - Ротвайлер, е било без намордник.Свидетел на нападението е станал бащата на 6-годишното момченце, който се е опитал да го спаси.Полицията в София е задържала двама души - собственика на животното и човека, който го е разхождал.", "date": "2018.04.10", "title": "Ротвайлер нападна 6-годишно дете в София"}
{"url": "https://offnews.bg/kultura/amerikanskata-metal-grupa-emmure-idva-v-balgaria-na-10-iuli-678410.html", "text": "Американската метъл формация Emmure идва за първи път в България за концерт през лятото на 10 юли в стoличния клуб \"Mixtape 5\". Това е само седмица след концерта на друга актуална екстремна метъл група, която бе обявена малко пo-рано – австралийците Thy art is murder.Emmure са създадени през 2003 г. в Ню Фейрфилд, САЩ. Групата е определяна като деткор, ню метъл, метълкор и алтърнатив метъл. Frankie Palmeri, който е и единствения оригинален член, твърди, че е повлиян от деведесетарските групи като Limp Bizkit, Korn, Nine Inch Nails, Slipknot и Converge. За 15 годишната си история Emmure имат издадени 7 дългосвирещи албума, като последният е от 2017 с наименованието 'Look at Yourself'.Освен, че свирят на най-големите рок и метъл фестивали в света, през годините, бандата участва в турнетa с Five Finger Death Punch, Killswitch Engage, Parkway Drive, The Word Alive, Suicide Silence, August Burns Red, Thy Art Is Murder, VEIL OF MAYA, Upon A Burning Body, Asking Alexandria и други.", "date": "2018.04.10", "title": "Американската метъл група Emmure идва в България на 10 юли"}
{"url": "https://offnews.bg/kultura/zashto-kristo-puska-7500-varela-v-ezero-v-hajd-park-678381.html", "text": "Христо Явашев-Кристо работи усилено по първата си експозиция във Великобритания - огромна скулптура от варели в езерото \"Серпентината\" в лондонския Хайд парк.През юни върху водите на езерото ще изникне гигантско творение от 7506 варела, плуващо свободно във водите. На въпрос на \"Гардиан\" дали 150-тонната скулптура е алегория на зависимостта на Запада към петрола и замърсяването на планетата, Кристо отговаря: \"Като артист няма защо да обяснявам работата си. Не мога да обясня изкуството си. Цялата ми професионална работа е ирационална и безполезна.\" И според него така трябва да бъде. \"Правя неща, които нямат функция - освен може би да носят удоволствие.\"До арт инсталацията в Хайд парк всеки ще има свободен достъп, няма да се купуват билети, да се правят резервации. Тя ще остане там няколко месеца.Кристо и покойната му съпруга Жан-Клод, с която работеха десетилетия заедно, често са използвали варели в проектите си. Като например на улица \"Висконти\" в Париж. Тогава някои критици определиха проекта като отговор на Желязната завеса и като жест към революционните традиции на френската столица. Кристо отново отклонява възможните интерпретации и не посочва замисъла.Лондонската скулптура от варели ще бъде наречена \"Мастаба\". Мастабата е много древна форма. Произходът ѝ е от Месопотамия, когато земеделците постепенно започнали да се превръщат в градско население. Такава била формата на пейките пред домовете тогава, а по-късно започнали да я свързват с фараонските гробници. Представлява трапезоидна призма. Но не е точно пирамида. Стените са с 60-градусов наклон спрямо хоризонта, обяснява в интервю за \"Гардиан\" авторът. Думата \"мастаба\" означава \"каменна пейка\".Фигурата в езерото \"Серпентината\" ще е висока 20 метра, широка 30 и 40 дълга.Всъщност проектът е замислен още преди кончината на Жан-Клод. Едновременно с него в галерията \"Сърпентайн\" на 19 юни ще бъде открита експозиция на творби на двамата съпрузи. Там ще бъде изложен и проектът им за още по-голяма Мастаба, замислена да изникне в Абу Даби. За нея Кристо и Жан-Клод преговаряли с шейхове и търсили съдействие дори оф френския външен министър и от бившия държавен секретар на САЩ Мадлин Олбрайт. До момента проектът не е реализиран.", "date": "2018.04.10", "title": "Защо Кристо пуска 7500 варела в езеро в Хайд парк?"}
{"url": "https://offnews.bg/obshtestvo/hora-s-uvrezhdania-izlizat-na-protest-zaradi-gotvenite-promeni-v-telk-678400.html", "text": "Хора с увреждания от цялата страна излизат на протест утре заради готвената реформа в системата на ТЕЛК. Протестът е организиран от 18 национално представени организации за хора с увреждания и е подкрепен от КТ \"Подкрепа\". Според предложените от здравното министерство промени, които са в процес на обществено обсъждане, процентът намалена работоспособност ще се дава само на базата на основното заболяване, без да се вземат предвид съпътстващи го заболявания - те само ще се записват в експертното решение. От здравното министерство обясняват, че при настоящия модел, при който процента инвалидност се изчислява по формула и се вземат предвид всички заболявания, хора с леки, неинвалидизиращи, но много на брой заболявания получават по-голям процент намалена работоспособност и попадат в една и съща категория с хора с тежки увреждания.Промените обаче ще бъдат несправедливи спрямо хора с няколко тежки заболявания, тъй като според новите правила намалената работоспособност ще се оценява само според най-увреждащото заболяване. Така около половината от хората с увреждания при преосвидетелстване вероятно ще получат под 50% инвалидност и ще бъдта лишени от инвалидни пенсии. В момента над 80% от хората с инвалидна пенсия са под линията на бедността, обяви Ваня Григорова, икономически съветник на КТ „Подкрепа“, като се позова на проведена онлайн анкета. Осъществяването на подобна реформа в настоящия й вид би довело до отнемане на доход от най-онеправданите с цел постигане на изкуствена заетост. Реализираните икономии от подобен ход биха били крайно дикриминиращи в близък план и непродуктивни за цялото общество в средносрочен и дългосрочен аспект, обявиха представители на организаторите на протеста.Те отбелязаха, че се правят внушения, според които броят на хората с увреждания у нас е нереално висок, но според данните на Евростат в държавите членки на ЕС техният дял е между 15 и 18 % от населението, а за България - между 7 и 8%.Сред исканията на протеста е прецизното разписване на бъдещата нормативна уредба за медицинската експертиза. Хората с увреждания настояват и за яснота какви права ще ползват от решението на ТЕЛК за вида и степента на увреждането и какви права ще следват от оценката за тяхната работоспособност. Те подчертаха необходимостта от комплексен подход при разработването на промените, с който да се даде ясен отговор на бъдещата политика в областта на правото на получаване на интеграционна добавка и на нейния размер, като предлагат той да е обвързан с минималната заплата или линията на бедността. ", "date": "2018.04.10", "title": "Хора с увреждания излизат на протест заради готвените промени в ТЕЛК"}
{"url": "https://offnews.bg/tehnologii/vizhte-dali-kejmbridzh-analitika-sa-polzvali-vashite-danni-ot-fejsbu-678412.html", "text": "Фейсбук пусна , с който всеки потребител може да провери дали негови лични данни в социалната мрежа са били ползвани от скандалната компания \"Кеймбридж Аналитика\".  показва и дали в листата ви с приятели има такива, чиито данни са били събирани от компанията чрез приложението 'This Is Your Digital Life' (Това е вашият дигитален живот).Около 87 млн. потребители, чиито данни може да са били споделени чрез This is you Digital Life, ще получат съобщение с подробности за тази опция.В допълнение към това, от днес 2,2 милиарда потребители на Фейсбук ще получат известие в нюзфийда си, озаглавено \"Защита на вашата информация\". То съдържа линк към приложенията, които ползвате, и припомня каква информация сте споделили с тях. ", "date": "2018.04.10", "title": "Вижте дали 'Кеймбридж Аналитика' са ползвали вашите данни от Фейсбук"}
{"url": "https://offnews.bg/ikonomika/trafikat-v-tunel-krivia-v-kresnenskoto-defile-shte-e-v-edna-lenta-678413.html", "text": "Стартират проучвателно-проектантските работи за ремонта на тунел „Кривия“ при 388-ми километър на път I-1 /Е 79/ София - Кулата в Кресненското дефиле, съобщи Агенция \"Пътна инфраструктура\". Общата дължина на съоръжението е 343 м. Планираните дейности се финансират от бюджета на Агенция „Пътна инфраструктура“. Срокът за изпълнение на проучвателните работи е 120 дни, а на ремонта - 300 дни.По повод стартиралите проучвателно-проектантски работи днес до 17 часа, както и в предстоящите работни дни до 16 април - от 9 до 17 часа, движението по път I-1 в района на тунела ще се осъществява в една лента. Необходимо е шофьорите да карат внимателно и със съобразена скорост, спазвайки пътната сигнализация и указанията на сигналистите. В събота и неделя няма да има проучвателни дейности, за да не се затруднява трафикът, уточняват от АПИ.Предвидено е извършване на геотехническо обследване на съоръжението, изготвяне на технически проект и основен ремонт на тунела. Той включва нова отводнителна система, хидроизолация, нова светофарна уредба и енергоефективно осветление и други системи, повишаващи безопасността на движение.Изпълнител на проучвателните и на ремонтните работи е ДЗЗД „Геопът – Тунел Кривия“, в което са: „Геострой“ АД и „Пътстрой-92“ АД.Стойността на договора е 3 212 721,60 лв с ДДС. Строителният надзор се осъществява от „Пътконсулт 2000“ ЕООД. Техният договор е на стойност 54 720 лв. с ДДС.", "date": "2018.04.10", "title": "Трафикът в тунел Кривия в Кресненското дефиле ще е в една лента"}
{"url": "https://offnews.bg/futbol/levski-s-vazhna-informatcia-za-biletite-za-derbito-s-tcska-678411.html", "text": "От ръководството на Левски излязоха с информация за феновете, които искат да посетят утрешния двубой от полуфиналите за Купата на България срещу ЦСКА.\"\".", "date": "2018.04.10", "title": "Левски с важна информация за билетите за дербито с ЦСКА"}
{"url": "https://offnews.bg/obshtestvo/905-patnitci-v-noshtnite-avtobusi-na-sofia-po-praznitcite-678407.html", "text": "905 столичани и гости на София са се возили в нощните автобуси през първите три нощи след старта им на Великден, съобщиха за OFFNwes от ЦГМ. Продадените карти за три нощи са 905, инциденти в рейсовете не е имало, уточняват от Центъра за градска мобилност.За сравнение през 2009 г., когато Столична община въведе експериментално автобусно движение през нощта за първи път, за цял месец са се возили 2700 души. От ЦГМ коментират, че е необходим поне месец, за да се прави анализ на броя пътници по 4-те нощни линии. 905 ", "date": "2018.04.10", "title": "905 пътници в нощните автобуси на София по празниците"}
