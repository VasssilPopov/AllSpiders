{"url": "https://m.offnews.bg/news/Futbol_18793/Geroj-ot-SASht-94-stana-trenior-v-Turtciia_660660.html", "text": "Един от герорите от САЩ 94 - Златко Янков, официално вече е треньор в турската Супер Лига.Бившият халф стана част от екипа на Сивасспор, който е воден от Самет Айбаба, а Янков ще бъде асистент на специалиста.Сивасспор успя да се върне при най-добрите в турския шампионат, след като през изминалия сезон се подвизаваше във второто ниво на местния футбол.Отборът, от който Янков ще бъде част през новия сезон, обаче успя да завърши на първо място, печелейки директна промоция в Суперлигата.Златко е играл като защитник и халф за Странджа, Нефтохимик, Черноморец, Левски, Локомотив София, Камено, Реал Валядолид, Байер Юрдинген и турските Бешикташ, Аданаспор (Адана), Ванспор и Генчлербирлиги.За националния отбор на България дебютира на 17 октомври 1986 г. срещу Румъния (в Букурещ), има 79 мача и 4 гола. На 13 август 2003 г. прекратява футболната си кариера с бенефисен мач в Бургас.", "date": "2017.07.16", "title": " Герой от САЩ 94 стана треньор в Турция"}
{"url": "https://m.offnews.bg/news/Obshtestvo_4/Opitaha-da-zagradiat-teren-do-ezeroto-v-Druzhba-v-nedelniia-dazhd-k_660661.html", "text": "Опит за заграждане на терен до езерото в кв. \"Дружба\" 1 предизвика отново напрежение сред съкварталците.В неделния ден, около 9.30 ч., под прикритието на дъжда беше направен опит да бъдат заградени три декара зелена площ между блоковете 121 и 122, пишат от Обществения съвет на жк \"Дружба\" 2 в писмо до OFFNews.\"Зеленото пространство е само на метри от езерото, но се оказва, че статутът на земята е променен – от зелен става кафяв. От 2009 г. частно лице е собственик на земята и днес направи опит да постави ограда там. Самата земя е попаднала под реституция, след като статутът ѝ е променен\", уточняват те.Собствениците планират да си извадят разрешително за строеж и да вдигнат 8-етажна сграда.Днес десетки хора от квартала са излезли на протест. Те са готови да го повторят и пред местната администрация и да изискат всички документи и разрешителни по случая от район \"Искър\".", "date": "2017.07.16", "title": " Опитаха да заградят терен до езерото в \"Дружба\" в неделния дъжд, кварталът на бунт"}
{"url": "https://m.offnews.bg/news/Obshtestvo_4/Turtciia-spria-da-puska-preminavashti-prez-Kapitan-Andreevo_660637.html", "text": "За няколко часа днес беше преустановено е пропускането на моторни превозни средства през ГКПП-Капитан Андреево. От МВР съобщиха, че към 8.30 часа днес от турска страна е преустановено пропускането през ГКПП-Капитан Андреево поради технически проблем.От ГД „Гранична полиция“ препоръчаха леките и товарните автомобили да се насочват към ГКПП-Лесово.По-късно беше съобщено, че пропускането е възстановено в 10.40 часа. ", "date": "2017.07.16", "title": " Турция спря да пуска преминаващи през Капитан Андреево"}
{"url": "https://m.offnews.bg/news/Obshtestvo_4/Pochina-prebitoto-v-Biala-momche_660638.html", "text": "Почина 18-годишното момче, което беше пребито в град Бяла на 8 юли. Информацията беше потвърдена от болницата в Русе.Александър е починал около 21.00 часа снощи. Той имаше черепно-мозъчна травма, заради което изпадна в кома. В средата на седмицата момчето излезе от комата и състоянието му беше стабилизирано, но остана с опасност за живота.Въпреки усилията на лекарите, той не успял да се пребори. Кметът на Бяла обяви двудневен траур днес и утре в града, съобщава bTV. Отменени са всички културни мероприятия.Очаква се прокуратурата да преквалифицира обвинението срещу 32-годишния нападател от средна телесна повреда в непредумишлено убийство. Междувременно той остава в ареста.Момчето беше пребито пред дискотека след отказ да даде цигара. Това предизвикало нападателя, който е от ромски произход, да го удари с бутилка в главата.Нападението провокира напрежение и протести срещу безпричинната агресия, паралелно с протестите в Асеновград. ", "date": "2017.07.16", "title": " Почина пребитото в Бяла момче"}
{"url": "https://m.offnews.bg/news/Futbol_18793/Stena-ubi-8-dushi-na-mach-v-Senegal_660640.html", "text": "Предна трагедия на футболен мач разтърси Африка. 8 човека са загинали след инцидент по време на мач в Сенегал. Една от стените на стадион “Демба Диоп” в столицата Дакар се е срутила.Отдолу са били затиснати десетки. 8 запалянковци са починали на змясто, а най-малко 49 са ранени, съобщават световните агенции.Трагедията се е разиграла на финала за Суперкупата на Сенегал между отборите на Уакам и Стад де Мбур. При резултат 2:1 за Уакам на трибуните се е стигнало до сбиване. Част от феновете са се опитали да избягат, а в резултат на създалата се паника една от стените е поддала и се е срутила.Припомняме, че преди броени дни имаше жертви и на мач в Малави. Десетки хиляди се струпаха да гледат приятелски мач по повод национален празник. Стигна се до блъсканица, в която бяха прегазени десетки. За жалост, повечето жертви бяха деца. ", "date": "2017.07.16", "title": " Стена уби 8 души на мач в Сенегал"}
{"url": "https://m.offnews.bg/news/Politika_8/V-Briuksel-nikoj-ne-pita-za-NDK-otseche-Zaharieva_660642.html", "text": "В Брюксел никой не ме е питал за случващото се около НДК. Това заяви по Нова телевизия вицепремиерът и министър на външните работи Екатерина Захариева.Тя изрази съжаление, че общественото внимание у нас било концентрирано върху това колко пари ще ни струва председателството на ЕС, а не върху целите, които България ще се стреми да постигне тогава. „Важно е да установим има ли злоупотреби, кой ги е извършил или не, и това ще затвори темата“, заключи първият ни дипломат, цитирана от \"Сега\".Захариева обясни, че програмата за председателството ще бъде конкретизирана в края на годината. Причината това да стане чак тогава не била забавяне от страна на правителството, а необходимостта да се изчака какво ще е изпълнението от страна на сегашния председател на ЕС Естония. Така щяло да се види кои досиета ще останат за времето, когато България ще поеме позицията. Според Захариева българското европредседателство вероятно ще съвпадне с дебата за бъдещето на ЕС.„Готови сме да подпишем договора, новото правителство в Македония също подава такива сигнали“, каза външният министър във връзка с очакванията на 2 август двете страни да подпишат договор за добросъседство. За слуховете, че има противоречия в Скопие по отношение на споразумението, Захариева коментира, че „всичко е в техните (на македонците) ръце. Ако те не са готови – да се сърдят на себе си“.", "date": "2017.07.16", "title": " В Брюксел никой не пита за НДК, отсече Захариева"}
{"url": "https://m.offnews.bg/news/Futbol_18793/Stotitci-fenove-se-sabraha-do-kashtata-na-Nuri-semejstvo-se-razplaka_660641.html", "text": "Аякс има феноменална публика! Стотици се отзоваха на призива за подкрепа към халфа на тима Абделак Нури и се събраха пред дома му в предградие на Амстердам.Както е известно, футболистът получи сърдечна аритмия в контролата с Вердер. Хеликоптер го откара веднага в болница, но, уви, липсата на кислород е нанесла необратими поражения върху мозъка на Нури.Лекарите са категорични, че те са необратими. Ако излезе от комата, Нури никога вече няма да може да ходи, говори, да познава роднините си. Почти 1000 фенове на Аякс обаче показаха подкрепата си към семейството на футболиста, когото наричат с галеното Апи. Братът на Нури се показа на прозореца и благодари със сълзи на очи за милия жест.Младият талант дебютира за Аякс миналия септември. Той записа 15 мача за холандския гранд и всички му предвещаваха бляскава кариера. Изключително усмихнато момче, Нури се превърна за месеци в любимец на публиката.", "date": "2017.07.16", "title": " Стотици фенове се събраха до къщата на Нури, семейство се разплака"}
{"url": "https://m.offnews.bg/news/Obshtestvo_4/NSO-utvardi-VIP-ekstra-intcidenten-shofior_660537.html", "text": "OFFNewsВ стремежа си да угоди на прищявките на властта, Националната служба за охрана (НСО) „изобретява“ все по-ексцентрични услуги. Оказва се, че в понятийния апарат сред правистите в службата съществува понятие като „инцидентно“ управление на автомобил. Именно по този начин се оправдава продължаващото вече няколко години качество на „инцидентен шофьор“ на .Формално подчинената на президента , която не може да опази няколко болта срещу бюджет от 40 млн. лв., показва \"строга\" дисциплина, както в прилагането на закона, така и в тълкуването му. От отговор на НСО до редакцията на  става ясно, че нормативните актове, регламентиращи работата на службата, не съдържат изрична забрана \"охраняваното лице по чл. 20, ал. 1 от Закона за НСО инцидентно да управлява автомобил на службата“. Умишлено или не правистите в НСО поставят превес на принципа в частното право, че „разрешено е всичко, което не е изрично забранено от закона“, вместо да се отдаде значение на водещия в случая принцип в публичното право - „разрешено е само това, което е изрично предвидено в закона”.До тук нищо ново, като се има предвид, че в държавния апарат негласно е приет друг принцип, че законите са с относителна тежест по различните етажи на властта.По линия на „инцидентното“ шофиране Борисов ползва освен друго и екстрата да кара държавен автомобил по избор - както стана ясно от случая с  и от „шеговитото“ подмятане, че си е поръчал „бронирана „Лада Нива“. В същото време, в качеството му на шофьор той се ползва и с още едно предимство – не носи материална отговорност за автомобила.Всъщност това изискване е залегнало в Правилата за използване на автомобилите в НСО, които са приети със заповед на началника на службата  – известен с близките си отношения с Борисов, началник на „Национална полиция“ в МВР по времето на  и произведен в генерал по текстове от закона за отбраната, които са действащи във военно време. Според утвърдените в службата правила шофьорът се назначава с поредица от заповеди, една от които дори е  и с нея се определя кой автомобил на кой шофьор е разпределен и кое е лицето, което ще бъде транспортирано. В същото време шофьорите носят отговорност за състоянието на автомобилите всеки път, когато ги изкарват и връщат в гаража, за което се подписва протокол, а всичко това се следи от съответния дежурен по контролен пункт. И не на последно място – шофьорите преминават ежедневен контрол за употреба на алкохол.На въпрос носи ли министър-председателят пряка отговорност към техническата изправност на автомобила и по отношение на обслужването му, от НСО отговарят:Интересен е отговорът на въпроса носи ли отговорност премиерът в случай на пътно-транспортно произшествие:Показателно е, че НСО оставя отговора на този въпрос на тълкуване като не отговаря конкретно, така както на предходния въпрос. Ясно е, че от цитираните норми, отговорността на шофьора е персонална, само че това от НСО не могат да изрекат на глас. Внимателното прочитане на  показва съществено противоречие в свободното му тълкуване от страна на НСО. Според чл. 14. (1) от него „за осъществяването на дейностите на НСО службата осигурява специализиран транспорт“, който (чл.19. (1) „е дейност по охрана, организирана и осъществявана по специфичен начин, за безопасен, безпрепятствен и навременен превоз на определените с този закон лица“.В известен смисъл в тази посока се произнася и НСО - „охраняваните лица не са служители на НСО“. Или с други думи – след като не са служители на НСО, охраняваните лица няма как да изпълняват задълженията на шофьорите. Но „инцидентното“ шофиране очевидно безкомпромисно разрешава този проблем.С отговора на службата става ясно и друго – екстрата важи за лицата, посочени в чл. 20. (1) от Закона за НСО. Това са президентът, председателят на Народното събрание и министър-председателят. Всички останали имащи право на охрана по преценка на НСО са „отрязани“ от тази екстра. Така че, дори и да имат мераци, вицепрезидентът Илияна Йотова, главният прокурор Сотир Цацаров, както и членовете на Министерския съвет, конституционните съдии, шефовете на върховни съдилища, омбудсманът, кметът на София както и президентите Петър Стоянов, Георги Първанов и Росен Плевнелиев ще трябва да се примирят с ролята си на пътници.В интерес на истината от службата значително са ограничили кръга на инцидентните ВИП-шофьори. През 2013 г. на въпрос за това дали нормативните документи позволяват охраняваното лице само да шофира, отговорът на оглавяваното по това време от  – бивш личен гард на Борисов, ведомство беше: „В нормативните актове, които уреждат работата на Националната служба за охрана при президента на Република България, не съществуват забранителни или ограничителни мерки.“Или с други думи по това време всеки желаещ можеше да извърти едно кръгче с луксозна лимузина. Днес очевидно мерките са \"затегнати\" и не би трябвало и да си помислим да очакваме, че наследницата на УБО и нейните \"първи\" клиенти, могат да си позволят да бъдат безотговорни.Камо ли някой да си позволи \"богохулството\" д каже на глас, че тази служба в настоящия ѝ вид е не само излишна, но и вредна.", "date": "2017.07.16", "title": " НСО утвърди ВИП-екстра - „инцидентен шофьор“"}
{"url": "https://m.offnews.bg/news/Obshtestvo_4/Zemetresenie-s-magnitud-5-3-razliulia-Krit_660623.html", "text": "Земен трус с магнитуд 5.3 по Рихтер разлюля снощи в 23.30 ч. местно време гръцкият остров Крит, предаде Асошиейтед прес.Епицентърът на земетресението е бил на дълбочина 10 км под морското дъно на около 60 км югоизточно от град Хераклион, съобщи националният институт по геодинамика. Въпреки че трусът е бил усетен силно в източните части на Крит, няма данни за пострадали хора и материални щети, съобщиха местни медии, цитирани от БТА.След главния трус в рамките на половин час са последвали три вторични, всеки с магнитуд 3.5.", "date": "2017.07.16", "title": " Земетресение с магнитуд 5.3 разлюля Крит"}
{"url": "https://m.offnews.bg/news/Futbol_18793/6-darzhavi-poiskaha-ot-FIFA-da-otneme-Mondiala-ot-Katar_660625.html", "text": "Шест арабски държави поискаха от ФИФА да смени домакинството на Мондиал 2022, който трябва да се проведе в Катар. Инициаторите на писмото до Джани Инфантино са Саудитска Арабия, Йемен, Мавритания, ОАЕ, Бахрейн и Египет.Според тези държави Катар е развъдник на терористи. По тази причина не може да гарантира безопасността на туристите, които ще посетят световното първенство по футбол.Държавите отиват по-далеч. Те ще бойкотират Мондиала, ако той остане в Катар.Инфантино, шеф на ФИФА, е приканен да използва члена от правилника, който предвижда смяна на домакина при \"непредвидени, форс мажорни обстоятелства\".  Припомня се, че това няма да е прецедент.Мондиал 86 беше преместен от Колумбия в Мексико, макар и по други причини. Тогава земетресение нанесе страхотни щети на южноамериканската страна.Както е известно, Саудитска Арабия, Египет, Бахрейн и ОАЕ вече скъсаха дипломатически отношения с Катар. По-късно те бяха подкрепени от няколко държави от региона.Изборът на Катар е съпроводен с куп скандали. Подозренията за корупция вървят от години. Доста футболни хора пък са недоволни, че първенството ще се проведе през зимата.", "date": "2017.07.16", "title": " 6 държави поискаха от ФИФА да отнеме Мондиала от Катар"}
{"url": "https://m.offnews.bg/news/Kultura_33/Vhod-svoboden-Natcionalnata-biblioteka-pokazva-dnes-teftercheto-na-Le_660535.html", "text": "\"Съдбата така е отредила, че гробът на Апостола на свободата Васил Левски не е запазен, няма ги неговите мощи, пред които да се поклоним. Единственото богатство, което ни е останало от него, са няколко кичура коса и документалното му наследство. Всичко написано от ръката му е важно и ценно, но един-единствен документ ни дава възможност да се вгледаме в неговия личен живот и душевността му – тефтерчето, писано през последните две години от живота му.\"Това пишат от Националната библиотека \"Св. св. Кирил и Методий\", чиито врати се отварят днес за свободен достъп от 9 до 14 ч., до изложбеното ѝ пространство, където жителите и гостите на София ще могат да видят отблизо оригиналното Тефтерче на Апостола и да присъстват на съпътстващите събития, с които ще бъде почетена 180-ата годишнина от рождението на Левски. Официалното откриване ще започне в 11,00 часа.Редом с личния бележник на Левски, посетителите ще могат да се запознаят с неговата дигитална версия и да се сдобият с обновеното му факсимилно издание с разчетен текст (КК “Труд”).Акад. Антон Дончев ще представи книгата на Захарий Стоянов “Васил Левски (Дяконът). Черти из живота му” (издание на Фондация “Трейс за хората”).Всички гости ще могат да разгледат изложбата “Да бъдем равнопоставени с другите европейски народи… Зависи от нашите собствени сили”. Тя е плод на съвместните усилия на Министерството на културата, Националната библиотека “Св. св. Кирил и Методий”, Националния исторически музей, Националния военноисторически музей, СУ “Св. Климент Охридски” и Университета по библиотекознание и информационни технологии.В специални витрини ще бъдат изложени книги за Апостола от фондовете на НБКМ. След няколкомесечна обиколка в страната в Библиотеката се завръща и пътуващата ни експозиция “Посветен на Отечеството. 180 години от рождението на Васил Левски”.Събитията се провеждат под патронажа на президента Румен Радев.", "date": "2017.07.16", "title": " Вход свободен: Националната библиотека показва днес тефтерчето на Левски"}
{"url": "https://m.offnews.bg/news/Obshtestvo_4/Obshtinata-obmislia-da-vavede-usednalost-za-roditelite-na-parvolatci_660627.html", "text": "Столичната община обмисля да въведе критерия уседналост за родителите на първолаци. Идеята беше оповестена, след като Административният съд отмени част от критериите за прием на първокласници в София - предимствата настоящ адрес и месторабота на родител в района на училището, както и част от социалните критерии.Решението на съда е по жалба на родители и прокуратурата, която оспори приетите от Столичния общински съвет правила за първолаците. Общината обаче има намерение да обжалва решението на съда и същевременно обмисля и ново ограничение - уседналост за родителите. Пред БНТ в събота директорът на дирекция \"Образование\" в общината Мария Минчева обясни, че се подготвят промени в Наредба 10, които да бъдат готови до 15 септември.Идеята за уседналост е да няма възможност родителите няколко дни или месец, преди да започне кампанията за първи клас, те да променят настоящия си адрес, което се случи в сегашния прием.Относно социалните критерии Минчева заяви, че те са широко подкрепени от родители. Ако съдът счете, че те са незаконосъобразни, те ще бъдат премахнати от настоящата разработка.Прокуратурата се  и за други дискриминационни критерии. Така например е установено, че в някои училища предимство имат децата, чиито родители към датата на подаване на заявлението са били на постоянен трудов договор в Министерството на образованието и науката (МОН), Столична община или държавната администрация.Констатирани са наличията и на условия, според които с предимство са децата, на което поне единият родител е държавен или общински служител в системата на образованието, общинската или държавната администрация или работят в \"сферата на образованието\".По този повод беше сезирана и Комисията за защита от дискриминация (КЗД) \"в качеството ѝ на специализиран държавен орган за осигуряване на равенство в третирането с оглед образуване на производства за проверка на спазване на нормативните изисквания при прилагане на критерии за прием на ученици в първи клас в страната\".След проверката на прокуратурата са получени и още сигнали от граждани с конкретни твърдения за прилагане на подобни дискриминационни критерии, които също са изпратени в комисията по компетентност.В началото на годината бяха  и други нарушения - за прием в детските градини. Най-често констатираните текстове са изискването родителите да прилагат декларация, че детето им не кандидатства в друга детска градина, както и да предоставят служебна бележка, че нямат задължения към общината.В столицата, например, несъответстваща със закона е разпоредбата за предоставянето на 0,1 точка на деца, чиито родители работят в системата на образованието. Тогава Мария Минчева заяви, че това предимство при класирането било незначително.", "date": "2017.07.16", "title": " Общината обмисля да въведе уседналост за родителите на първолаци"}
{"url": "https://m.offnews.bg/news/Obshtestvo_4/Avtogarite-ne-davat-informatciia-za-zakasneniiata_660630.html", "text": "Натоварен трафик през лятото, особено към морето, но по автогарите липсва информация за закъсненията на автобусите. Сайтовете на автогарите не се актуализират. Това показа проверка на БНТ в София, Пловдив и Бургас.На сайта на Централна автогара няма информация за закъсненията на автобусите.Почти всеки ден има някой, който закъснява. Закъсняването на автобусите не е свързано реално с някакви заковани часове, това са по някакви обективни причини. Примерно задържане по светофари, натоварване, трафик. От това са закъсняванията, а не от нещо друго, коментира пред телевизията Сабина Иванова - служител в ,,Информация\" на Централна автогара, София.По автобусите има джипиеси и може да се наблюдава непрекъснато къде е автобусът. Ако примерно сега влиза в София, ще му трябва 20 минути да дойде до Централна гара. Ако има всеки автобус джипиес и има някаква организация, смисъл някой, който ги контролира и да гледа джипиеса, най-вероятно ще има точна информация, смята пътник.Голяма част от хората са на мнение, че сайтът на Централната автогара е достатъчно пълен и точен, въпреки липсата на информация за закъснение.", "date": "2017.07.16", "title": " Автогарите не дават информация за закъсненията"}
{"url": "https://m.offnews.bg/news/Izvan-terena_18817/Pedofilat-Adam-Dzhonsan-uplashen-iskat-da-mu-rezhat-garloto_660626.html", "text": "Бившият английски национал Адам Джонсън е сериозно уплашен и иска да бъде преместен в друг затвор. Той лежи в панделата в  Донкастър с 6-годишна присъда за педофилия. Футболистът на Съндърланд беше хванат да прави секс с 15-годишна фенка на тима.Негов приятел в затвора го е предупредил, че бандити готвят да му прережат гърлото. Не е ясна причината. Банда в затвора вече е направила нож от подръчни средства.,Адам е споделил тревогата си с приятели и роднини. Той иска да се махне веднага. Затворът в Донкастър е с над 1100 обитатели. 360 от тях са осъдени за сексуални престъпления.Джонсън е най-прочутият пандизчия и се радва на сериозен интерес. Появи се дори кратко филмче от пералното помещение, в което бившият футболист на Ман Сити се хвали със сексуалните си подвизи.Той разказва и за момичето, а съкилийниците го питат дали наистина е спал с две телевизионни звезди. Джонсън отговаря положително.В същото време половинката му Стейси, с която имат дете, го напусна официално. Тя се изнесе от баровското му имение в Съндърланд.При Стейси също няма празно. Тя вече топли леглото на Гари Мадайн - футболист на Болтън.", "date": "2017.07.16", "title": " Педофилът Адам Джонсън уплашен, искат да му режат гърлото"}
{"url": "https://m.offnews.bg/news/Sviat-_12/Erdogan-obeshta-smartno-nakazanie-za-prevratadzhiite_660624.html", "text": "Стотици хиляди турски граждани отбелязаха тази нощ първата годишнина от неуспешния опит за преврат, последван от масови арести и уволнения и разделение в обществото, предаде Ройтерс, цитирана от БТА.Море от хора, развяващи национални флагове, се събра в Истанбул, за да чуят речта на президента Реджеп Тайип Ердоган, в която той обеща да накаже враговете си и възхвали невъоръжените граждани опълчили се миналата година срещу разбунтувалите се войници и танковете им.\"Те [враговете] не проявиха милост, когато насочиха пушките към моя народ\", каза Ердоган и добави: \"Какво имаше моят народ? Те имаха своите флагове - също както днес - и нещо още по-важно: Те имаха своята вяра\".\"Никой, който предава този народ няма да остане ненаказан\", заяви турският президент и отново обеща да възстанови смъртното наказание в Турция, ако парламентът приеме такъв закон.„Взе ли моята нация оръжия? Тръгна ли моята нация срещу мерзавците и предатели, с оръжия в ръце? Моята нация тръгна с вярата си и знамена. Няма друг подобен пример. Няма друга нация, която да спре куршумите с гърди. Няма друга нация, която да спре танковете с юмруци“, каза той, цитиран от \"Фокус\".Ердоган заяви, че превратаджиите са се опитали да унищожат държавата и цивилизацията, поробвайки страната и нацията.Той обясни, че предстои да се обсъди продължаването на извънредното положение и подчерта, че волята на народа за смъртни присъди може да бъде одобрена от парламента.Връщането на тази крайна наказателна мярка би означавало, че Турция няма да стане член на Европейския съюз, посочи Ройтерс. Агенцията припомни, че правозащитни организации и някои западни правителства твърдят, че Ердоган използва въведеното след опита за преврат извънредно положение, за да премахне опозиционни фигури, сред които правозащитници, прокюрдски политици и журналисти.В речта си Ердоган заяви, че би желал арестуваните лидери на преврата да се изправят пред съда, облечени \"в специални униформи също като в Гуантанамо\". Думите му бяха по повод полемиката тази седмица, след като един от заподозрените превратаджии се яви в съдебната зала с тениска с надпис на английски \"hero\" (герой), допълни Франс прес.7400 полицаи, военни и цивилни служители и преподаватели бяха уволнени от постовете им в навечерието на годишнината от преврата. До момента близо 150 000 души от публичния сектор и близо 50 хиляди военни, полицаи, магистрати, преподаватели и журналисти бяха арестувани по обвинения в тероризъм.", "date": "2017.07.16", "title": " Ердоган обеща смъртно наказание за превратаджиите"}
{"url": "https://m.offnews.bg/news/112_6/7-dushi-postradaha-pri-katastrofa-na-glaven-pat-E-79_660632.html", "text": "Катастрофа между два леки автомобила е станала на главен път Е-79 Благоевград – Кулата в района на Сандански. Това съобщи за Радио „Фокус“ – Пирин дежурният служител в Областно пътно управление – Благоевград.Инцидентът е възникнал малко след 9.00 часа при „Мамин Кольо“. По първоначални данни ранените са около 7 души, като част от тях са транспортирани в болницата в Сандански, а други в Благоевград. За сега няма данни за загинали.Движението по пътя, в района на инцидента е ограничено, тъй като се налага на място да пристигне екип на Регионална дирекция „Пожарна безопасност и защита на населението“ – Благоевград.", "date": "2017.07.16", "title": " 7 души пострадаха при катастрофа на главен път Е-79"}
{"url": "https://m.offnews.bg/news/Obshtestvo_4/Svetini-ot-Rusiia-i-Aton-pristigat-v-Plovdiv_660633.html", "text": "Част от покрова и одеждите на Света Богородица идват от Русия по случай храмовия празник на църквата „Света Марина“ в Пловдив. В митрополията в града ще бъде донесено и копие на иконата Света Богородица Всецарица от Света гора.Светините ще бъдат посрещнати в пловдивския храм „Свето Успение Богородично“ и ще бъдат пренесени с литийно шествие до Света Марина.Ние ще имаме радостта да посрещнем една много благодатна икона от Света гора - Света Богородица Всецарица Пантанаса, която се намира във Ватопедския манастир и която лекува от рак. Затова имаме щастието да получим чудотворно благодатно копие, осветено именно там, на Света гора, във Ватопедския манастир. Светогорски монаси ще ни я донесат и един достоен българин ще я пренесе и поднесе в дар на Българската митрополия в митрополитския храм \"Света Марина\", каза пловдивският митрополит Николай, цитиран от БНР.", "date": "2017.07.16", "title": " Светини от Русия и Атон пристигат в Пловдив"}
{"url": "https://m.offnews.bg/news/Obshtestvo_4/Pochina-edinstvenata-zhena-nositel-na-naj-prestizhnata-nagrada-za-mate_660631.html", "text": "Единствената жена в света носителка на най-високата математическа награда е починала от рак на 40-годишна възраст, съобщи снощи Станфордският университет, цитиран от ДПА.Родената в Иран Мариам Мирзахани е била удостоена с Медала на Фийлдс - смятан за математически еквивалент на Нобеловата награда - през 2014 г. и е единствената жена в 80-годишната история на наградата на името на канадския математик Джон Чарлз Фийлдс (1863-1932), припомня БТА.Мирзахани, която е професор в Станфорд от 2008 г., е обяснила кривите повърхнини, използвайки \"теоретичната математика, която изглежда като чужд език за хората извън математиката: модули на риманови повърхности, теория на Тайхмюлер, хиперболична геометрия, ергодична теория и симплектична геометрия\", са казва в съобщението на университета. Въпреки теоретичния си характер нейната научна дейност оказа въздействие върху физическите проучвания за това как е възникнала вселената и в други клонове на математиката като изследванията на простите числа и криптографията, заявиха още от Станфорд.Мирзахани проявява заложбите си като ученичка в Иран. Тя става първата иранка, спечелила международна математическа олимпиада, след което продължава образованието си в САЩ. Медалът на Фийлдс (с парична равностойност 15 хиляди канадски долара) се връчва на учени под 40-годишна възраст през четири години по време на Международния математически конгрес, предаде ДПА.", "date": "2017.07.16", "title": " Почина единствената жена носител на най-престижната награда за математика"}
{"url": "https://m.offnews.bg/news/Obshtestvo_4/Sindikatite-preduprediha-upravliavashtite-Igraete-si-sas-sotcialnoto_660634.html", "text": "Пламен ДимитровКатегорично няма да се съгласим с отпадането на класа за прослужено време. Някой се опитва да нагнетява социално недоволство и се надявам, че това не е премиерът Бойко Борисов. Това каза в интервю за БНР лидерът на КНСБ . Той предупреди, че отпадането на класа ще повиши напрежението и заяви, че синдикатите няма да позволят това да се случи. Той припомни, че в програмата на ГЕРБ и Обединените патриоти не е записано отпадане на класа и предположи, че става въпрос за \"импровизации\". На 350 хил. души в администрацията заплатите не са претърпели сериозни промени, обясни Димитров и каза, че синдикатите ще настояват за отпускането на 650 млн . лв. допълнително за увеличение с 15-20 процента на заплащането в здравеопазването и \"добрата\" администрация и сектор сигурност.Димитров сподели, че усещане за напредък в политиката по доходите би дошло сред работещите от увеличение на всички заплати в реалния сектор с около 100 – 120 лева. Заплатите в целия реален сектор у нас са малко над 16 млрд. лв. годишно, а печалбите - над 20 милиарда и с малка част от тези пари може да се гарантират по-добри доходи, отчете той:Председатеят на бюджетната комисия в парламента от ГЕРБ обясни, че класът прослужено време е отживелица. Тя обаче обясни, че правителството няма да заеме твърда позиция по въпроса, тъй като това трябва да стане с преговори между правителството и бизнеса. Тя уточни, че нейното мнение е лично и че с него не ангажира правителството и управляващата коалиция. Тя се съгласи, че приходите в администрацията трябва да се повишат - както за възнаграждения и за условията на труд:\"Ще търсим заедно баланс в това как да бъдат разпределени приходите между различните пера на бюджета. Но с повишаването на работната заплата това неминуемо трябва да доведе до увеличение на заплащането в бюджетната сфера\", каза тя, но допълни, че това вероятно трябва да бъде обвързано с диференциация и като се отчита ефикасността в работата на съответната администрация. \"Всички ние, които се борим с чиновниците, те само пречат в работата на съответната администрация\", заключи Стоянова. Тя обаче не смята, че заплащането и повишаването на доходите са свързани с напрежение в обществото. \"Българинът иска, когато имаме реални показатели в икономиката, че трябва да има увеличение на доходите. И българинът това го чувства. Магазините са пълни с хора, заведенията са пълни с хора, магистралата е пълна. Това означава, че животът се движи, че има доходи, че има бизнес\", каза тя.По думите ѝ обаче има \"една друга България\", където положението е доста тежко и усилията трябва да бъдат насочени към равномерно развитие, където евентуално може да се породи напрежение. ", "date": "2017.07.16", "title": " Синдикатите предупредиха управляващите: Играете си със социалното недоволство"}
{"url": "https://m.offnews.bg/news/Tenis_18788/Mozhe-li-da-bade-sprian-Mistar-Savarshenstvo_660629.html", "text": "Роджър Федерер играе съвършен тенис на \"Уимбълдън\", твърдят анализаторите. И днес в 16,00 часа българско време ще се изправи срещу коравия хърватин Марин Чилич във финал, до който стигне без загубен сет!Никой не вярва, че Маестрото може да бъде спрян. Анализатори оцениха двамата финалисти в 7 компонента - сервис, ретур, форхенд, бекхенд, воле, движение, психика. Федерер получи уникалните 67 точки от 70 възможни!Дадоха му 8 при волето и 9 за придвижването на корта. Всичко останало е 10 от 10! За сравнение - Чилич събра 59 точки.Федерер ще опита да стане първият състезател при мъжете с осем титли от \"Уимбълдън\", припомня Тенис бг. Също така 35-годишният швейцарец може да еднолично да изпревари Пийт Сампрас във вечната класация по този показател. При жените Мартина Навратилова има девет трофея.В същото време Чилич, който пропусна мачбола срещу Федерер преди година, ще опита да вземе втората си купа от Голямата четворка след тази от US Open 2014.Маестрото трябваше да чака пет години от последната си титла от най-елитните, която постигна през януари на Откритото първенство на Австралия. Сега той ще се бори за титла №19. Последните най-възрастни финалисти са през 1974-а година, когато Кен Розуол на 39 години губи от Джими Конърс.Само след около месец Федерер ще празнува 36. Иначе първата титла на Федерер датира от преди 14 години, когато също в \"Ол Ингланд клъб\" той победи Марк Филипусис, а преди пет за последно взе купата на \"Уимбълдън\" с успех над Анди Мъри.В съперничеството между Федерер и Чилич резултатът е 6:1 в полза на 18-кратния шампион в шлема. Последните им два мача обаче бяха крайно равностойни. Федерер обърна от 0:2 в четвъртфиналите на \"Уимбълдън\" преди година, а Чилич не му даде шансове на US Open 2014.В екипа на Чилич е Горан Иванишевич - първият хърватин с титла на Уимбълдън през 2001-а година. Ако Федерер спечели, то той ще бъде №3 в световната ранглиста от понеделник - най-високото му постижение от август 2016. Чилич пък ще прогресира за първи път в топ 5 при победа.", "date": "2017.07.16", "title": " Може ли да бъде спрян Мистър Съвършенство?"}
{"url": "https://m.offnews.bg/news/Obshtestvo_4/Protest-sreshtu-kariera-za-mramor-blokira-granichniia-punkt-Ilinden_660636.html", "text": "Жители на село Ново Лески блокираха граничния пункт Илинден - Ексохи заради кариера за добив на инертни материали и мрамор.Местните жители са убедени, че кариерата ще влоши изключително много качеството на живот, ще навреди на много природни дадености, сред които минерален извор.Кариерата е близо и до минерален извор, както и до нивите и лозята на местните, съобщава bTV.Хората поискаха правитеството да не подписва концесията на кариерата.Концесията е дадена буквално два дни преди оставката на кабинета на Пламен Орешарски, заяви протестиращ. Кметът Георги Ванкалов коментира, че искат да сезират властта да провери дали са спазени изискванията за откриване на кариерата. По думите му със \"сигурност има подмолен начин за взимане на документи.\" Йованович добави, че дори няма направен ОВО", "date": "2017.07.16", "title": " Протест срещу кариера за мрамор блокира граничния пункт Илинден - Ексохи"}
{"url": "https://m.offnews.bg/news/OFFTOPIC_18750/Vojnik-stana-internet-senzatciia-sled-kato-otdade-pochit-na-pochinal_660644.html", "text": "Военнослужещ от американските въоръжени сили стана истинска сензация в социалните мрежи, след като беше заснет да отдава почит в дъжда на преминаваща погребална церемония в Кентъки.Към момента самоличността на мъжа не е известна, както и не се уточнява кой е починалият, на когото той е отдал чест.Снимката на войника беше разпространена във Фейсбук от жена, която станала свидетел на случката миналия четвъртък, съобщава CNN. Заради погребалната процесия движението по пътя било спряно от местната полиция. Докато чакал с автомобила си на кръстовището, войникът излязъл в дъжда и отдал чест на преминаващия конвой, докато процесията не отминала. Снимката е направена от Ерин Хестер, която написа във Фейсбук, че била изключително трогната от постъпката. \"Процесията продължи повече от минута, а той остана неподвижен през това време\", коментира жената.Тя каза още, че не познава мъжа от снимката и коментира, че той вероятно не би искал да парадира с постъпката си, тъй като подобно поведение е заложено в ценностната му система.", "date": "2017.07.16", "title": " Войник стана интернет сензация, след като отдаде почит на починал"}
{"url": "https://m.offnews.bg/news/Sviat-_12/Interpol-razbi-grupa-za-izmama-s-konsko-meso_660646.html", "text": "Европол разби организирана престъпна група, търгувала с конско месо.Дейността на групата е засечена за първи път, когато през 2013 година властите в Ирландия засекли в бургери с говеждо съдържание и на конско месо. Тогава изследванията засекли и противовъзпалителното лекарство фенилбутазон. В хода на разследването са проверени месопреработвателни фирми и заведения за бързо хранене, като в крайна сметка властите попаднали на следите на холандски гражданин, чието име било замесено в търговията с конско месо.През 2016 година е засечена измама, при която на пазара се предлагало месо от коне при \"в лоша форма, твърде стари или просто означени като \"неподходящи за консумация\". Те били доставени от Португалия и от няколко места в северна Испания, като са умъртвени в две различни кланици. Месото им е преработено и оттам изпратено до Белгия, която е един от най-големите износители на конско месо в Европейския съюз. Престъпната група е подменяма идентификацията на животните, като променяла микрочиповете и документацията им. Основният заподозрян по случая бил холандски бизнесмен, който преди това бил разследван по случай с бургери от говеждо месо, съдържащо и конско месо. Той обаче поставил свой заместник да движи дейността по престъпната схема. Разследващите смятат, че част от арестуваните в Испания, са участвали и в двете престъпни дейности. От някои от арестуваните са конфискувани пет скъпи луксозни лимузини, блокирани са банкови сметки. ", "date": "2017.07.16", "title": " Интерпол разби група за измама с конско месо"}
{"url": "https://m.offnews.bg/news/Zvezdi_18810/Adel-shtadi-glasnite-si-struni-i-uchi-ezika-na-gluhite_660649.html", "text": "Певицата Адел бе принудена от лекари да използва езика на жестовете при комуникация, съобщи британското издание Mirror.Причината за това са сериозни проблеми с гласните струни, които се оказаха изключително увредени, поради неправилен начин на пеене. Певицата дори беше принудена да прекъсне турнето си.Адел има забрана да говори както навън, така и у дома си. За да може да комуникира с хората, певицата, заедно със съпруга си Саймън Конецки, посещава частни уроци, на които ги обучават на езика на жестовете.\"Адел не говори, дори когато я заговорят хора, които не са наясно с вокалните ѝ проблеми. Старае се изключително много\", каза източник на изданието The Sun.Певицата споделя в социалните мрежи, че сърцето ѝ е разбито. Разказва, че дори е обмисляла да излезе на сцената и да пее на плейбек, само и само да е близо до публиката и феновете си.", "date": "2017.07.16", "title": " Адел щади гласните си струни и учи езика на глухите"}
{"url": "https://m.offnews.bg/news/Futbol_18793/Progonen-ot-Levski-natcional-otiva-vav-Fiorentina_660645.html", "text": "Петко Христов изигра последния си мач за Славия при равенството 1:1 срещу ЦСКА-София снощи. Защитникът преминава в италианския гранд Фиорентина, като сам потвърди новината.18-годишният Христов беше забелязан от скаути на европейското първенство за юноши в Грузия, въпреки че нашите отпаднаха след две загуби и едно равенство. Петко и близнакът му Андреа започват в Левски. Те обаче се махат от \"Герена\" след конфликт с треньорите, които не ги пускат често.Двамата си тръгват с мотива, че в Славия се залага на млади българи, докато при \"сините\" няма да получат шанс заради чужденците. И май се оказват прави.\"Щастлив съм, че Славия ми даде шанс да играя за първия отбор. Знам, че от Фиорентина са ме гледали на европейското първенство и са останали доволни. През следващата седмица ще отида там, за да премина медицинските изследвания и да подпиша.Договорът ми ще бъде може би за три години. Все още не знам дали ще играя за първия отбор, или за юношите\", коментира Петко Христов слез равенството срещу ЦСКА-София.Той изрази съжаление, че не е донесъл победата в последните минути. Тогава негов специалитет с глава мина на сантиметри в аут. ", "date": "2017.07.16", "title": " Прогонен от Левски национал отива във Фиорентина"}
{"url": "https://m.offnews.bg/news/Obshtestvo_4/Pochina-majkata-na-prezidenta-Rosen-Plevneliev_660647.html", "text": "Майката на бившия президент Росен Плевнелиев Славка Плевнелиева е починала. Това потвърдиха за Нова тв от екипа на президента в периода 2011 - 2016 г. През април тя се почувствала зле в апартамента си в Благоевград. Братът на президента - Румен, я отвел веднага в спешното на благоевградската болница. С линейка жената е транспортирана за столична болница, където са й направят по-обстойни изследвания, пише БГНЕС.Славка Плевнелиева е дългогодишен учител в Гоце Делчев, а след това и в математическата гимназия в Благоевград.", "date": "2017.07.16", "title": " Почина майката на президента Росен Плевнелиев"}
{"url": "https://m.offnews.bg/news/Zdrave_18753/Direktori-na-bolnitci-shte-badat-dadeni-na-prokuror_660655.html", "text": "Директори на болници ще бъдат дадени на прокурор, обяви пред bTV зам.-здравният министър д-р Мирослав Ненков. Той даде пример с директора на Ортопедичната болница в столичния квартал „Горна баня”, който поискал от МЗ 70 хил. лв. за спешни ремонти, но проверка на министерството показала, че той вече е получил оферти за ремонтните работи и те са на стойност 20 хил. лв. Директорът е уволнен.Ненков коментира и състоянието на болницата в Ловеч и обясни, че проблемите на лечебното заведение са заради договор на с частна структура за инвазивна кардиология, сключен преди 10 години.Ръководството на болницата е сменено изцяло с хора, които не са от града, уточни зам.-министърът.", "date": "2017.07.16", "title": " Директори на болници ще бъдат дадени на прокурор"}
{"url": "https://m.offnews.bg/news/Drugi_18773/Formula-1-finalat-na-Uimbaldan-i-Diamantena-liga-v-efira-dnes_660635.html", "text": "Спорт10:00 Кану-каяк: ЕП в Пловдив БНТ HD10:30 Волейбол, Гран при /жени/Л Китай – САЩ Mtel sport 211:00 Скокове във вода, СП в Будапеща Евроспорт13:00 Кану-каяк, ЕП в Пловдив БНТ/БНТ HD13:45 Колоездене, обиколка на Франция Евроспорт15:00 Формула 1: Гран при на Великобритания Диема спорт 215:15 Кану-каяк, ЕП в Пловдив БНТ HD16:00 Тенис, Уимбълдън, финал: Роджър Федерер – Марин Чилич Евроспорт 217:00 Лека атлетика, СП за юноши и девойки в Кения БНТ HD17:00 Голф, Scottish Open Mtel sport 220:00 Формула Е в Ню Йорк БНТ HD20:10 Лека атлетика, Диамантена лига в Рабат Mtel sport 120:15 Скокове във вода, СП в Будапеща Евроспорт01:00 Волейбол: Гран при /жени/: Пуерто Рико – България Mtel sport 111:00 СКА – Зенит Mtel sport 114:35 Тянжин – Шанхай Шенхуа Mtel sport 217:00 Мариупол – Верес Mtel sport 119:00 ЕП /жени/: Холандия – Норвегия Евроспорт 220:30 Ботев (Пд) – Пирин Диема спорт21:45 ЕП /жени/: Дания – Белгия Евроспорт22:00 Чапекоензе – Сао Пауло Sport+ HD01:00 Куритиба – Флуминензе Sport+ HD", "date": "2017.07.16", "title": " Формула 1, финалът на \"Уимбълдън\" и Диамантена лига в ефира днес"}
{"url": "https://m.offnews.bg/news/Futbol_18793/Vanshnoto-ministerstvo-zashtiti-fenovete-na-Levski_660653.html", "text": "Министърът на външните работи Екатерина Захариева коментира инцидентите с фенове на Левски в Хърватия преди мача с Хайдук Сплит в четвъртък. В предаването \"Събуди се\", тя разкри какви действия е предприела българската страна по случая. \"В 2:35 часа е постъпил сигналът и не само консулът ни, но и посланикът са тръгнали на място. През цялото време са били със задържаните фенове на Левски.Оказали са съдействие за хотел, за издаване на паспорти от хората в изгорялата кола. Благодаря наистина на хората ни в Хърватия за адекватната реакция”, обясни Захариева.“По наша информация има задържани хърватски фенове. Имаме уверение, че се извършва разследване срещу палежа. Това и по хърватските закони е престъпление с висока обществена опасност.Имаме и уверението, че разследването ще се извърши във възможно най-кратки срокове. Следим случая с внимание. Има указание нашият посланик да следи разследването.Слава Богу всичко приключи добре и момчетата вече са в България. Посланикът ни е изискал опровержение на най-необективно отразените събития в хърватските медии. В един от вестниците вече има такова.Ще направим необходимото чрез посланика на Хърватия в България да следим внимателно събитията. Нямаме данни, че полицията е съдействала за палежа на колата. Разбирам, че момчетата са под въздействието на силни емоции.Моят призив е подкрепата да се изразява на трибуните. Границата беше премината и от двете страни. Не са приятни такива инциденти. Българската държава се намеси адекватно”, поясни Екатерина Захариева.", "date": "2017.07.16", "title": " Външното министерство защити феновете на Левски"}
{"url": "https://m.offnews.bg/news/Futbol_18793/Chelsi-privleche-as-na-Monako-sreshtu-45-miliona-evro_660643.html", "text": "Лудото трансферно лято продължава, а кешът скача нагоре! Челси подписа с Тимуе Бакайоко, като ще плати 45 милиона евро на Монако, съобщи BBC.Самият 22-годишен халф сключи договор за 5 години. Френският национал е втората покупка на \"сините\" сред бранителя Антонио Рюдигер от Рома.Бакайоко направи шеметна кариера. Преди 3 години Монако го купи от Рен. През март дебютира за националния тим на Франция в контролата с Испания. Талантът направи страхотни мачове за Монако и в Шампионската лига, където тимът стигна полуфинал. Той ще носи номер 14 в Челси. \"Много съм щастлив да бъда тук, клубът наистина е велик\", бяха първите думи на френския национал.\"Израснах с мачовете на Челси по телевизията. Това е отборът, който обичах като дете. Нямам търпение да се включа в тим, воден от фантастичен треньор и толкова много големи футболисти\", побърза да каже Бакайоко.", "date": "2017.07.16", "title": " Челси привлече ас на Монако срещу 45 милиона евро"}
{"url": "https://m.offnews.bg/news/Obshtestvo_4/Ti-vinagi-beshe-ot-svetlata-strana-na-zhivota-Sbogom-dotc-Takov_660657.html", "text": "\"Ти винаги беше от светлата страна на живота. И оставяш светла диря в живота ми, Кристиане! Благодаря ти за куража, за вдъхновението и за приятелството, благодаря, че те имаше.\" Така журналистът и дипломат Стефан Тафров се прости с обичания приятел, преподавател и вдъхновение за много студенти - доц. Кристиан Таков.Опелото му започна в 14 ч. в църквата \"Свети Седмочисленици\". Въпреки проливния дъжд стотици се наредиха на опашка, минаваща през цялата градинка и продължаваща към ул. \"Граф Игнатиев\", и зачакаха търпеливо, за да кажат \"Сбогом\" и да изразят съпричастността си с болката на близките му.Доц. Таков си отиде на 11 юли на 51 години. До кончината си възпитаникът на Софийския университет преподава в Юридическия му факултет гражданско, семейно и търговско право. В последните години от живота си доц. Таков активно защитава гражданската позиция за пълноценна съдебна реформа, която да пресече корупционния модел. Той е един от учредителите на партия \"Да, България\". На 10 ноември 2013 г. изнася силна реч пред студенти в СУ, чийто протест подкрепя и става вдъхновение и пример за все повече и повече млади хора.\"Имаме вопиюща нужда от светъл пример. Може би затова в градинката на \"Св. Седмочисленици\" стотици чакат под дъжда, за да отдадат последна почит на Кристиан Таков\", написа Пламен Даракчиев и публикува снимка на мълчаливо чакащото в дъжда множество.Ето една от речите на доцента - пример за колеги, приятели, студенти и политици:", "date": "2017.07.16", "title": " \"Ти винаги беше от светлата страна на живота.\" Сбогом, доц. Таков! (снимки)"}
{"url": "https://m.offnews.bg/news/112_6/Elena-Joncheva-zalovi-15-nelegalni-imigranti_660651.html", "text": "15 нелегални имигранти са били задържани тази сутрин в района на Свиленград, съобщиха от полицията. Задържането им станало след подаден на тел. 112 сигнал от депутата от БСП Елена Йончева и бивш служинел на МВР. Двамата били на мястото, на което са задържани чужденците, става ясно от съобщение на полицията.Сигналът е подаден около 8.00 часа тази сутрин край 311 гранична пирамида в района на Свиленград. Сигналът бил за преминаване на държавната граница.На място са изпратени гранични патрули, които установили 15 нелегални мигранти на наша територия - 7 деца, 4-ма мъже, 4 жени. Те заявили, че са граждани на Сирия.Образувано е досъдебно производство и продължава работата за изясняване на обстоятелствата по случая. ", "date": "2017.07.16", "title": " Елена Йончева \"залови\" 15 нелегални имигранти"}
{"url": "https://m.offnews.bg/news/Drugi_18773/Titi-vrashta-Levski-2014-v-Balkanskata-liga_660650.html", "text": "Само няколко дни, след като официално съобщи завръщането си в треньорството, Константин Папазов си пожела БК Левски 2014, чийто президент е именно Тити, да заиграе отново в СИГАЛ УНИКА Балканска лига.\"Много неща научих през годините, сякаш вече помъдрях. Победата е важна, но не и на всяка цена. Ценно е какво оставяш след себе си.Иска ми се Левски отново да играе в Балканската лига. За това, обаче, ще е нужно по-стабилно финансиране\", сподели старият нов наставник на \"сините\", който вече стяга пищно празненство в Гърция по случай рождения си ден.\"Евентуално участие на Левски в БИБЛ категорично няма да е обвързано с амбиция за трофей. Международната сцена на турнира дава шанс младите ни момчета да се учат и да трупат опит.А за по-изпълнена със смисъл цел не мога дори да се сетя. Надявам се да имаме възможност отново да сме част от Балканската лига.Именно с нея са свързани и едни от най-сладките ми мигове като треньор\", спомни си още Папазов. За последно БК Левски 2014 бе част от надпреварата през сезон 2015/2016.\"Сините\" имат във витрината си общо два трофея от Балканската лига - от 2010-та и 2014 г.", "date": "2017.07.16", "title": " Тити връща Левски 2014 в Балканската лига"}
{"url": "https://m.offnews.bg/news/Liubov-i-seks_18813/Mel-Bi-shte-plashta-po-30-000-paunda-mesechno-na-bivshiia-si-saprug_660656.html", "text": "Съдът принуди Мел Би да плаща 30 000 пауда месечна издръжка на бившия си съпруг Стивън Белафонте, съобщи DailyMail.През май месец известната от групата от 90-те Spice Girls британска певица заяви, че е била жестоко пребита и поиска от съда временна ограничителна заповед срещу съпруга си. Тя подаде документи за развод заради физическо и психическо насилие, на което била подлагана през 10-те години брак с Белафонте. По думите на певицата мъжът ѝ я насилвал и сексуално. Той отрича обвиненията.Майката на Мел Би, Андреа Браун сподели пред медиите, че е ужасена от случилото се с дъщеря ѝ. Заради Белафонте, тя не беше виждала дъщеря си повече от 10 години.Въпреки тези твърдения съдът присъди издръжка на Белафонте.", "date": "2017.07.16", "title": " Мел Би ще плаща по 30 000 паунда месечно на бившия си съпруг"}
{"url": "https://m.offnews.bg/news/112_6/Linejka-i-avtomobil-se-sblaskaha-na-magistrala-Trakiia_660659.html", "text": "Лек автомобил и линейка са се сблъскали на автомагистрала \"Тракия\" при Ихтиман, съобщи агенция \"Фокус\", като се позова на информация от МВР.Ранени са най-малко четирима.Линейката била там, повикана от друг катастрофирал автомобил и ранени. Когато пристигнала на мястото на инцидента и шофьорът паркирал, в нея се блъснало BMWИнцидентът е станал около 14 часа.Ранените са шофьорът на първия автомобил и медицинският екип.", "date": "2017.07.16", "title": " Линейка и автомобил се сблъскаха на магистрала \"Тракия\""}
{"url": "https://m.offnews.bg/news/Futbol_18793/Anton-Genov-Naj-trudno-se-sviri-Levski-TcSKA-sled-macha-polovin-Ba_660658.html", "text": "Антон Генов, последният български футболен рефер със сериозно международно реноме, гостува в предаването \"Код спорт\" по ТВ+. Той коментира нововъведенията в съдийството, които бяха приложени по време на Купата на конфедерациите, както и любопитни моменти от кариерата си на терена.- Наблюдавах всички мачове с интерес. Видях и новите въведения. Общото ми мнение за съдиите, които ръководиха мачовете е, че се представиха на добро ниво. Те бяха от всички континенти и е нормално, защото все пак това е мини световно първенство. Въпреки всичко се показа, че класата на Европа и съдийството на Стария континент е много по-добро, отколкото примерно в Африка или в Азия. Това не е нова тема. Колкото до нововъведенията, аз съм малко скептично настроен специално за видео съдиите. Не знам, може би защото съм от миналия век, но за мен не е нормално, губи се чарът на футбола. Досега се показваше картон, а сега се показва екран. Мачът се спираше с минути, публиката освиркваше тези неща, губи се ритъмът на футбола. Да, ако примерно в топката има чип, това е окей. Защото знаем много добре, че дори с пети и шести съдии имаше много положения, дори на световни и европейски първенства, когато топката е минала голлинията, но реферите не са я видяли. Тогава чипът помага и отборът ще е удовлетворен, ако е постигнал гол. Но тези видеонаблюдения – дали рамото му е с 5 см по-напред... Минало е положението, вкаран е гол и накрая той да бъде отменен - малко ми се струва…- Да, мисля, че скоро ще пуснат роботи за съдии, оборудвани с камери – един в средата и двама отстрани. Става друга игра. От основаването на футбола в Англия преди 160-170 години само няколко пъти се промениха правилата. Затова футболът има чар и е спорт №1 по света.- Купата на конфедерациите беше с малко отбори. Участваха само осем състава. Световното първенство вече е в много по-голям мащаб. Силно се надявам да няма опорочени срещи заради видео наблюденията, спирането на играта, изнервянето на футболисти и треньори и т.н. Но ФИФА е решила да въвежда тези неща. Световното първенство ще покаже какъв ход е това, защото там ще има много повече мачове и много повече ситуации. Щ видим дали реално това видео наблюдение ще остане и в бъдеще. Знаете, че в миналото са се опитвали да наложат някои промени във футбола, включително двама съдии, което също се оказа неудачно, тъй като всеки един съдия си има собствено мнение. Ако за един ситуацията е наказателен удар, за друг това - не е дузпа. Футболът затова е интересен спорт. Грешките на съдиите също са част от играта.- Представям си това помещение да бъде барикадирано отвсякъде с барети. По радио уредбата да се съобщава головете дали са правилни или неправилни. Вече имаме такъв случай на „Армията“. Шегувам се, естествено. В интерес на истината в момента не си го представям. Мисля, че нашите съдии са достатъчно добре подготвени, за да се справят с нивото на футбола ни в България.- Ако ни задължат, естествено, че ще трябва и ние да въведем тези неща. Светът се променя, променя се и футболът.- Има много проблеми, но най-големият от тях е много близката връзка между съдийството, футбола, президенти, клубове. Имаме много качествени съдии, много добри момчета. Ръководят в години, в които никой не ги притеснява в сравнение с миналия век и това, което преживя нашето поколение. Има много дискусии по тази тема. Присъствието на г-н Марк Бата в България е много положително и това се вижда. Не само затова, че съдиите са свалили един тон от своето тегло образно казано, но винаги е по-добре нещата да се видят отвън, защото хората, които са вътре в нещата в една страна малко капсулирано не виждат проблемите. А външен човек, който примерно идва един път в месеца, ги вижда. Знае къде трябва да се пипне и какво трябва да се направи. Мисля, че неговата роля е много положителна и за съдийството, и за футбола. Един съдия не се гради за една-две години, а за пет-десет години. Дай Боже, с негова помощ скоро някое от младите момчета, които са международни съдии, да бъде на по-голям форум - примерно европейско първенство до 21 години.- Няма защо да си кривим душата – без лоби няма как да се получи. Ние сме малка държава и един съдия може да върви нагоре. Всички трябва да го подкрепят, за да може да се развива, както беше и с г-н Узунов и преди това с големите ни съдии – Богдан Дочев, Никола Дудин, Йордан Жежов и всички останали. Трябва още малко търпение, малко повече обучение и самоконтрол от самите съдии, за да започнат да излизат на големи форуми.- За мен въвеждането на допълнителните съдии е положително. Въвеждането на системите, с които се чуваш и говориш, също е хубаво нововъведение, тъй като вече имаш връзка със своите колеги. Дори и да си загърбил някои ситуации, те ти подсказват. Съвсем друго е. Тези неща са много полезни за съдийството. Също и чипът в топката. Това трябва да бъде продължено. За настоящите промени съм скептично настроен, но може би такова е бъдещето и нашите внуци ще гледат такива мачове.- Бях подготвен за това нещо, тъй като нескромно звучи, но съм един от малкото, успели да завършат напълно до 45-годишнината си. В последния сезон знаех, че в края на годината ще приключа със съдийството. Може би с тази вътрешна убеденост, по-леко приех нещата и влязох в другия живот – да наблюдавам мачовете и съдиите отстрани. По-плавно минах към другото поприще. Не ми беше трудно, защото бях подготвен.- Много ми липсва. Но и в момента съм съдийски наблюдател и се стремя да бъда близо до терена и до съдиите.- По принцип най-тежък бе предстоящият ми мач. Като се замисля, може би най-отговорните мачове, които съм ръководел, са били между Левски и ЦСКА. Знаете, че каквото и да направиш, половин България не те обича. Не че искам да ме обича цяла България, но се случват такива ситуации.- Грешката, която не мога да си простя е, че приех да отида с моя бригада на приятелски мач в Македония. Ръководих срещата Македония – Канада. Не знаех, че имаше една седмица до техния Конгрес и там ме забъркаха в едни политически неща, които не мога да си простя. Единият претендент да изпъкне над другия. Това стигна до УЕФА и до ФИФА и за съжаление ми повлия много в следващите години.- Най-трудното е да повярва в себе си и в своите сили. Да знае, че като приключи мачът, няма да е виновен той за постигнатия резултат. Този резултат е спортно-технически и това са заслужавали двата отбора.- 11.- Това е много интересен въпрос. Футболните съдии са различни, както и хората са различни. Някои от тях може би се поддават, защото ги е страх за тяхното бъдеще. Други може би в някакви етапи от живота си са били в по-приятелски отношения с някой президент, защото и съдиите са хора, и те се срещат с определени кръгове от спортни деятели, бизнесмени и т.н. Останах приятел с много футболисти и извън терена. Винаги съм им казвал преди мач, а и го научиха в годините, че това, което е на терена се забравя с края на двубоя. Аз може да съм много близък с някого, но ако той сгреши на терена или премине правилата на играта, ще бъде наказан. След срещата вече всичко се забравя. Бих дал съвет на младите съдии да забравят какви са им отношенията с определени хора от момента на първия сигнал до последния. Сигурен съм, че тези хора ще разберат във времето, че са били прави, а не обратното.- Не искам да деля младите ни международни съдии. Има поне три имена, които са много добри. Според мен в момента най-добре се представят Никола Попов и Георги Кабаков. За мен те са водещите съдии, но и шестимата имат качества и могат да ръководят мачове от всякакво естество.- Както има спор кой е най-добрият футболист – Пеле или Марадона, така е и при съдиите. Изключително добър рефер беше Пиерлуиджи Колина и това е ясно. Мисля, че той е отличаващото ниво за най-добър съдия. Разпознаваем е и мисля, че и в бъдеще роботите може да са с голи глави.- Най-вероятно, защото отново трябваше да мина йерархията от най-ниските групи като съдийски наблюдател. Така се практикува с всички, а аз съм един от всички, не съм богопомазан. Започнах като съдийски наблюдател от най-ниските групи. Докато стигна до професионалния футбол, минаха години.- Да, за съжаление. Бог да го прости г-н Стефан Орманджиев, който почина в началото на годината. Той беше шеф на нашата съдийска асоциация. Поради тази причина направихме събрание на футболните съдии в България преди два месеца, тъй като председателят на асоциацията се избира от реферите и ме избраха за председател. Тази асоциация е с нестопанска цел. Общо казано е като профсъюз на съдиите. В Управителния съвет влязоха и няколко млади момчета - действащи съдии, тъй като имаме това право. Работим заедно за бъдещето на съдийството.", "date": "2017.07.16", "title": " Антон Генов: Най-трудно се свири Левски - ЦСКА, след мача половин България те мрази"}
{"url": "https://m.offnews.bg/news/Futbol_18793/Cherno-more-vliza-v-bitka-za-Kamburov_660652.html", "text": "Черно море също е възможност за продължаване на кариерата на Мартин Камбуров, пише \"Меридиан Мач\". Както е известно, нападателят в петък не игра за Локомотив Пловдив при победата срещу Етър с 2:1 в първи кръг от Първа лига заради скандал със собственика Христо Крушарски.Припомняме, че вчера се появи информация, че Камбуров може да облече екипа на третодивизионния ЦСКА 1948, където му е предложена заплата от 8000 лева.Георги Иванов-Гонзо и \"моряците\" обаче имат силен коз. Те може да осигурят шанс на нападателя да подобри головия си рекорд в елита.Към момента Мартин Камбуров е на четвърто място във вечната ранглиста по вкарани голове в \"А\" група и Първа лига, като изостава само на пет попадения от третия в класацията Динко Дерменджиев и на седем от втория Наско Сираков.Очаква се утре 36-годишният таран да се срещне с Христо Крушарски. След това със сигурност ще се знае дали Камбуров ще се раздели с Локомотив Пловдив.", "date": "2017.07.16", "title": " Черно море влиза в битка за Камбуров"}
{"url": "https://m.offnews.bg/news/Sviat-_12/Sniag-v-chilijskata-stolitca-za-prav-pat-ot-desetiletie_660666.html", "text": "Сняг падна в чилийската столица Сантяго де Чиле този уикенд - за първи път от десетилетие, предадоха ДПА и БТА.Около 150 000 домакинства остават без ток.Много улици са затворени заради снежната покривка, на места дебела до 30 см.Прогнозата предвижда през следващите дни температурата да падне до минус 3 градуса, но за Чили това си е смразяващ студ.", "date": "2017.07.16", "title": " Сняг в чилийската столица за пръв път от десетилетие"}
{"url": "https://m.offnews.bg/news/Obshtestvo_4/Proshtavame-se-s-dotc-Kristian-Takov_660546.html", "text": "Днес изпращаме доцент Кристиан Таков.Всички, които желаят да окажат последна почит и да изразят съболезнованията си на близките му, ще могат да го направят по време на опелото. То започва в 14 ч. в църквата \"Св. Седмочисленици\" в София.Доцентът по гражданско, семейно и търговско право в Софийския университет почина на 11 юли на 51 години.", "date": "2017.07.16", "title": " Прощаваме се с доц. Кристиан Таков"}
{"url": "https://m.offnews.bg/news/Kuhnia_18815/Desertat-s-chesan-ot-Chereshkata-na-tortata-video_660662.html", "text": "Най-дискутираната рецепта в „Черешката на тортата“ за този сезон е несъмнено десертът с чесън на Трифон Михайлов.Историята на живота му е формула за успех. Той е Трифон Михайлов - човекът, който превръща хобитата си в успешен бизнес и то в България. Трифон е човек, който не спира да крачи смело в света на идеите. Предизвиква себе си като следва това, в което вярва. Според него разликата между успелия и неуспелия човек е в това, че успелият вижда решение на абсолютно всеки проблем. Докато неуспелият вижда проблем във всяко решение.„Вярвам, че в забързаното ни ежедневие е много по-лесно да получаваме информацията в бързи видео уроци, независимо дали става дума за личностно и професионално развитие или за рецепти.“ Това го мотивира да създаде изцяло нов жанр в сферата, като стартира ежедневен влог на живо всеки ден точно в определен час (като предаване, но във Фейсбук) точно в 12:15. Видеата му се гледат всеки ден от хиляди българи по целия свят, а самия той споделя, че това е само началото на бума на „live stream”-а.Но помнете съвета ми „ За едно видео най-важното е съдържанието и емоцията, която създава у хората. За това не се спирайте, само защото нямате техника за 200 000лв. Добро съдържание може да се създаде и с мобилен телефон за 350лв. Това видео е снимано именно с такъв.“. Младият предприемач смята, че в България липсва точно тази услуга, която създава добро съдържание на достъпна за всеки цена и сега се е заел с нелеката задача да промени това.„ Когато искате да притежавате картина на Пикасо, вие не се интересувате с каква четка е рисувана тя и колко струва четката. Защо тогава смятате, че ако някой заснеме видео с техника за стотици хиляди левове, то това видео, ще е добро с ценно послание и стойност за зрителя? Та има филми направени с бюджет за милиони долари, които са ужасни!“. И може би е прав. Същото е и в журналистиката. Не е важно колко струва лаптопът, на който пишеш статията, а нейното съдържание!Десертът с чесън подчертава именно предприемаческия дух. Това е моментът, в който взимаш нещо добро и го правиш още по-добро. Трябва да се довериш на сетивата си, да експериментираш, да си уверен и решителен и най-важното, да действаш. Ако не се получи 100 пъти, пробвай 101. Този десерт ще ви учуди, ще ви изуми, ще ви заинтригува и накрая ще ви възхити. Прави се за около 15 минути, без термична обработка. Може да се съхранява в хладилник до 1 седмица и е приятен и сладък завършек на вечерта.Рецепта за 8 порции - Десерт с чесън:- 400гр. Заквасена сметана- 400гр. Кисело мляко с висока масленост- 250гр. Маскарпоне- 500гр. Сладко от сливи (или друго сладко с кисела жилка)- 1 пакет Маслени бисквити- ½ Скилидка чесънСмесвате киселото мляко, сметаната и маскарпонето. Добавете чесъна и разбъркайте , докато получите хомогенна смес. Натрошавате маслените бисквити в отделен съд. В чаши за уиски или малки купички започвате да редите пласт бисквити, пласт смес, пласт сладко, като ги редувате докато напълните чашата. Накрая винаги се завършва с бисквити, за да придобие елегантен вид. При възможност може да направите красив „финиш“ с листенце свежа мента.", "date": "2017.07.16", "title": " Десертът с чесън от Черешката на тортата (видео)"}
{"url": "https://m.offnews.bg/news/Izvan-terena_18817/Nejmar-flirtuva-s-pevitca-video_660654.html", "text": "Суперзвездата на Барселона Неймар бързо забрави бившата си половинка Бруна Маркезиние, с която скъса съвсем наскоро.Бразилецът започна задявка с американската певица Деми Ловато, опитвайки се да пее нейна песен във видео, разпространено в социалните мрежи.\"Деми, много ми харесва тази песен\", провиква се тананикащият мелодията футболист и изпраща въздушна целувка. Това веднага бе възприето като опит за свалка от медиите.Другото обяснение пък е опит за отмъщение към бившата му половинка, която пък дейно си разменя лайкове в социалните мрежи с кандидат-ухажьори.В същото време, тимът на бразилския нападател - Барселона ще се сдобие с правата на колумбийския бранител на Палмейрас Йери Гомес. Това потвърди агентът на 22-годишния футболист Фелипе Русо пред FCInternews.it.\"Сега остава в Бразилия, но през 2018-а ще се премести в Испания. Всичко на практика е завършено. Той винаги е мечтал да играе за Барселона\", довери импресариото.От \"Камп Ноу\" наблюдават Мина от известно време и смятат, че защитникът има потенциал да облече синьо-червената фланелка.", "date": "2017.07.16", "title": " Неймар флиртува с певица (видео)"}
{"url": "https://m.offnews.bg/news/Tenis_18788/Federer-prenapisa-istoriiata-s-nova-titla-na-Uimbaldan_660667.html", "text": "Той е Роджър Федерер, той отдавна е легенда, но на 35 години не спира да пренаписва историята! Маестрото спечели рекордната осма титла от \"Уимбълдън\" и общо 19-а от Шлема. Швейцарецът съсипа 6:3, 6:1, 6:4 на финала в Лондон хърватина Марин Чилич за малко над 100 минути!Федерер направи нещо уникално! Той завърши турнира без загубен сет! Останалото са рекорди, рекорди и пак рекорди.Роджър е най-великият тенисист за всички времена, като се откъсна напред с 19 трофея от големия шлем - 8 от Лондон, по 5 от Мелбърн и Ню Йорки един от Париж! Втори е Рафаел Надал с 15 отличия в Шлема, а трети американската легенда Пийт Сампрас с 14.\"Явно трябва да почивам повече\", пошегува се Федерер, \"Не знам дали след още 6 месеца почивка ще се върна. Ето, държа трофей в ръцете си. Това е магия! Не бяха сигурен, че някога ще мога да стигна отново финал. Преди това пък два пъти загубих от Новак. Радвам се, че не спрях да вярвам. Вече имам 8 титли и това е фантастично. Този корт е специален! Тук са играли много легенди! Това беше празник на тениса. Нямаше свободни места на централния корт от първия ден. Дано догодина се върна и да защитя своята титла\", добави Федерер.\"Синовете ми нямат идея какво се случват. Просто прекрасна гледка към прекрасна поляна, на която могат да тичат\", каза Роджър за малките близнаци, които бяха на първия ред заедно с двете си каки и майката Мирка.\"Тази титла е за моето семейство, за екипа ми, за Швейцария\", завърши геният от Базел. Той похвали Чилич, който на два пъти поиска медицинска помощ, но общо взето игра сковано и май направи най-слабия си мач на турнира.На историческия момент се наслади елитът на Великобритания. В Кралската ложа седнаха Кейт и принц Уилям. Семейството на Дукесата на Кембридж беше сред обикновените зрители. Знаменитостите бяха десетки. Принцът на Монако - Албер Втори, беше с други кралски особи.Място до корта зае английският премиер Тереза Мей, кметът на  Лондон Садик Хан, Найджъл Фараж, сър Клиф Ричард, нашумялият актьор Еди Редмейн, Сиена Милър, Брадли Купър, Хю Грант.Спортният елит беше представен от Сеск Фабрегас, Тибо Куртоа и Алонсо (Челси), легендата на Арсенал Тиери Анри, куп бивши тенисисти.", "date": "2017.07.16", "title": " Федерер пренаписа историята с нова титла на \"Уимбълдън\""}
{"url": "https://m.offnews.bg/news/Protesti_17652/Protest-sreshtu-kmeta-na-Septemvri-zatvori-patia-Pazardzhik-Velingrad_660675.html", "text": "отмяна на решението на Общинския съвет за въвеждане на скандалната такса за пренос на кубичен метър минерална вода, която е най-висока в цялата странаПротест на повече от 150 жители на община Септември затвори днес главния път Пазарджик - Велинград. Хората настояват за яснота как се управляват публичните средства. Те държат отговорен кмета Марин Рачев, срещу чиито разпореждания негодуват.Поредният протест бе на гражданският иницативен комитет „Да спасим Община Септември”, който „откри и погреба” символично недовършена детска площадка в с. Варвара. Гражданите питаха кмета на Община Септември Марин Рачев къде са парите, предвидени за нея.На 11 януари Рачев сключва договор за построяване на детски площадки за над 250 хил. лв., в който има клауза за 100% авансово плащане. Обществената поръчка е обявена ден преди празниците за Рождество м.г. Изпълнителят е избран и договорът с него е подписан само за 10 работни дни.\"Питаме дали управителят на фирмата, спечелила поръчката, е бил управител и собственик на бивши фирми на кмета Рачев?Защо построената детска площадка в село Варвара е по-малка от предвиденото в договора и е на друго място от посоченото в поръчката, а именно - в задния двор на бившия кмет, а не където майките в селото събраха подписка и искаха да е?Защо е отлят фундамент за втора детска площадка, която се обеща на хората, но не се построи?\", питат протестиращите в писмо, изпратено до OFFNews.Членовете на комитета настояват за пълна информация за изпълнението на договора, който се финансира изцяло с публични средства и кои детски площадки на територията на общината са построени или предвидени за построяване.Миналата неделя отново имаше протест. Тогава жителите преминаваха на групи по две пешеходни пътеки по същия път  така блокираха движението.Те искат Сметната палата и Агенция \"Държавна финансова инспекция\" да направят пълна ревизия на всички обществени поръчки в мандата на кмета Рачев. Те настояват и за проверка и прозрачност на назначенията и уволненията на служители в общинските дружества, както и . Жителите не са съгласни със 7-кратното увеличаване на таксата за водопреноса - до 3,60 лева на куб. метър, което според тях ще доведе до унищожаване на туризма в района и ще остави без прехрана цели семейства.Кметът на Марин Рачев смята, че исканията на хората са обикновен частен случай, свързан с един от ползвателите на минерална вода.Жителите на с. Варвара ще продължат с протестните си действия и приканват и други населени места от общината да се присъединят към каузите им, се казва в съобщението на инициативния комитет.", "date": "2017.07.16", "title": " Протест срещу кмета на Септември затвори пътя Пазарджик-Велинград"}
{"url": "https://m.offnews.bg/news/Lajfstajl_18806/10-Disni-printcesi-se-sabraha-v-realnostta_660670.html", "text": "Като доказателство, че едно момиче може да бъде принцеса дори когато порасне, жените, дали гласовете си на 10 анимационни принцеси на \"Дисни\", се събраха на специално събитие за феновете си в САЩ.Жените са озвучавали принцесите във филми от близо три десетилетия - от \"Малката русалка\" (1989) до \"Смелата Ваяна\" (2016). Снежанка и Пепеляшка отсъстваха, но от \"Дисни\" обясниха, че все пак това е било най-голямото събиране на \"кралски особи\" на едно място.Те подновяват работата си за нов филм на \"Дисни\", който ще \"разбие\" стереотипите за принцесите и ще излезе следващата година. В лентата героините няма да са облечени в дълги официални рокли - ще носят тениски и ще обсъждат предизвикателствата на това да се вписваш в представата за съвършенство.", "date": "2017.07.16", "title": " 10 Дисни принцеси се събраха в реалността"}
{"url": "https://m.offnews.bg/news/Sviat-_12/Zhena-se-obazhda-i-izprashta-SMS-i-vseki-den-na-zaginala-v-Grenfell-T_660671.html", "text": "Оцеляла от трагедията в лондонския небостъргач \"Grenfell Tower\" е толкова травмирана от случилото се, че продължава всеки ден да се обажда и изпраща SMS-и на най-добрата си приятелка, загинала в пожара. Двете говорили по телефона, когато той избухнал.Историята разказа депутатът Ема Дент Коуд, която се опасява, че не е оказана достатъчна подкрепа за психичното здраве на спасилите се от бедствието, отнело живота на най-малко 80 души.\"Тя е говорила по телефона с ужасената си приятелка в горящата сградата в продължение на час, обсъждали са дали трябва да остане в апартамента, или да се опита да излезе. Тогава телефонът прекъснал.\"Трагедията става на 14 юни. И до днес оцелялата приятелка се обажда и изпраща съобщения всеки ден, въпреки че знае, че приятелката ѝ е мъртва. Кой се грижи за нея, пита депутат Коуд.\"Притеснена съм за тези, чието психично здраве е в криза. Вече имахме заплаха за самоубийство и опит за самоубийство. Може би има още такива хора. Можем да бъдем сигурни, че много засегнати ще имат нужда от спешна терапия в някакъв момент\", казва още Коуд, цитирана от в. \"Independent\".Тя посочва и факта, че липсва адекватна психологична помощ в \"Кенсингтън и Челси\", въпреки че това е най-богатата местна общност в страната.Някои от 255-те души, които избягаха от пламъците, сега споделят, че страдат от силна тревожност с физически симптоми, включително безсъние. Други изпитват вина, че точно те са оцелели.\"Не мога да спя. Лекарят се опитва да ми даде таблетки, но съм много напрегнат и не искам да ги взема, защото, това, което се случи в пожара... Притеснен съм, че алармата за пожар няма да се активира или нещо може да се случи и може да не се събудя\", казва Саид-Али Атмани, който е живял на 15-ия етаж и е успял да избяга със съпругата и 10-годишната им дъщеря.\"Не мога да спя, не мога, няма начин. Гласовете, лицата на моите съседи, не мога\", казва той пред Sky news.\"Душата ми е там, в тази сграда. Не мисля, че душата ми е тук, с мен, тя е там, с тях.\"", "date": "2017.07.16", "title": " Жена се обажда и изпраща SMS-и всеки ден на загинала в \"Grenfell Tower\" приятелка"}
{"url": "https://m.offnews.bg/news/Leka-atletika_18783/Parvi-medal-za-Balgariia-ot-Svetovnoto-za-hora-s-uvrezhdaniia_660673.html", "text": "Християн Стоянов спечели първия медал за България от световното първенство по лека атлетика за хора с увреждания, което се провежда в Лондон, пише bnr.bg.Габровецът се нареди трети на 1500 метра (клас T46). Младата ни надежда пресече финалната линия с време 3:58.94 минути.Трикратният световен и двукратен параолимпийски шампион Самир Нойуа (Алжир) се предаде в битката за златото и остана втори с 3:58.78 мин. Титлата на 1500 м в клас 46 спечели Давид Емонг от Уганда с 3:58.36 мин.Християн е един от най-успешните ни атлети-параолимпийци, който вече записа успехи на европейски и на параолимпийдата в Рио, където зае престижното 7-о място.Досега той се подготвяше в родното Габрово при Веселин Георгиев, а от тази година тренира при най-големият ни атлет в бяганията на средни и дължи разстояния – Евгени Игнатов.Християн се представя с успех и в нашите шампионати за юноши и мъже на 1500 и 5000 м и често е сред медалистите. Упоритият атлет е роден на 20 август 1998 и след месец ще навърши 19 години.", "date": "2017.07.16", "title": " Първи медал за България от Световното за хора с увреждания"}
{"url": "https://m.offnews.bg/news/Futbol_18793/Video-ot-boia-na-tribunite-dovel-do-tragediiata-v-Senegal_660669.html", "text": "Появиха се първите кадри от ексцесиите на трибуните в Сенегал, довели до срутване на стена и смъртта на 8 души. Гледката наистина е потресаваща! Поне засега няма данни за нови жертви сред близо 50-те ранени.Да припомним, стадион “Демба Диоп” в столицата Дакар стана арена на кървави сцени по време на финала за Суперкупата между Уакам и Стад де Мбур. При резултат 2:1 за Уакам на трибуните се стигна до сбиване. Едната агитка тръгна да бяга, но стена не издържа на напора и се срути.Отдолу останаха десетки, като в същото време полицията започна да използва газ, за да разпръсне хулиганите. Извикани бяха линейки и пожарни.Президентът на Сенегал Маки Сал поиска чрез пост в Туитър виновните да бъдат намерени веднага и наказани изключително жестоко.Годината едва е преполовена, а жертвите по стадионите станаха доста. По-рано този месец осмина умряха при блъсканица на стадион в Малави. Жертвите, сред които 7 деца, бяха буквално стъпкани.През май пък четирима починаха на мач в Хондурас. Трагедията стана, след като група ултраси опита да влезе със сила в един от секторите.Пак блъсканица причини смъртта на 17 души на мача в Ангола през февруари. Организаторите бяха потъпкали всякакви норми на безопасност и огромна тълпа се опита да влезе през един вход.", "date": "2017.07.16", "title": " Видео от боя на трибуните, довел до трагедията в Сенегал"}
{"url": "https://m.offnews.bg/news/Sviat-_12/Koker-shpaniol-otcelia-sled-46-metrov-polet-ot-skala_660668.html", "text": "Кокер шпаньол оцеля след 46-метров полет от скала в графство Съмърсет.Кучето Инди паднало в пропастта и потънало във водите край бреговете на Хърлстоун Пойнт, близо до село Порлок, докато тичало след търкалящ се камък по време на разходка със стопанката си.Спасителният екип намерил женския кокер шпаньол сред камъните долу.\"Има няколко драскотини и следи от удари, но можеше да е много по-зле\", коментираха от спасителния екип.", "date": "2017.07.16", "title": " Кокер шпаньол оцеля след 46-метров полет от скала"}
{"url": "https://m.offnews.bg/news/Futbol_18793/Lechkov-otnovo-se-zaiade-s-Berbatov_660674.html", "text": "Вицепрезидентът на БФС Йордан Лечков отново се заяде с Димитър Бербатов и съотборниците му от тогавашния национален отбор. В предаването \"120 минути\" по БТВ, легендата на националния отбор заяви, че поколението на Митко, Стилиян и Мартин Петрови не са постигнали онова, което са могли.Вицепрезидентът на БФС не пропусна да коментира, макар и доста сдържано, сагата с евролиценза на ЦСКА-София като каза, че още през миналата година е било ясно, че \"червените\" няма да играят в Европа.\"Когато стане дума за поколението на Бербатов и Стилиян, стоя зад всяка една дума. Не смятам, че постигнаха успехите, които можеха.Какво да кажа за ЦСКА-София. То беше ясно още отпреди година, че няма да могат да играят в Европа. Не съм в детайлите относно разединението на ЦСКА. Не искам да коментирам\", каза Лечков.Бившият футболист заяви, че е загубил буквално всичко след влизането си в политиката. Данчо разкри, че са се опитали да го сринат с делата срещу него.\"Аз съм един от малкото, които са загубили буквално всичко от политиката - повече от 20 милиона. В Западна Европа, когато ти повдигнат дело, е сигурно на 99%, че ще влезеш в затвора.Тук обаче първо започват дело и чак след това тръгват да събират доказателства. Зависимостите в тези системи са много страшни. Един казус се решава по различни начини за различни хора\", сподели той.", "date": "2017.07.16", "title": " Лечков отново се заяде с Бербатов"}
{"url": "https://m.offnews.bg/news/Futbol_18793/Slab-Botev-zagubi-ot-Pirin_660679.html", "text": "Ботев Пловдив загуби от Пирин с 0:1 в мач от първия кръг на Първа лига. В доста скучен мач,  пред празни трибуни в Коматево заради наказание, пловдивчани не успяха да покажат силна игра, каквато напоследък бяхме свикнали да наблюдаваме от тях.Цяло чудо е, че през първите 45 минути Ботев успя да опази мрежата си суха. По-опасният отбор на терена определено бе този на Пирин.Гостите създаваха атака след атака, докато \"канарчетата\" записаха първи точен удар във вратата на Макенджиев едва през 34-ата минута.Още в 9-ата минута благоевградчани направиха сериозен пропуск. Станислав Костов се възползва от дълъг пас и майсторски се освободи от играч на пловдивчани. В 68-ата минута главният съдия Никола Попов изгони от резервната скамейка Милен Радуканов заради бурна реакция от страна на треньора.Димитър Благов се оказва златната резерва на Пирин. Той се появи на терена като титуляр, след като Анти Рениа се контузи на загрявката и вкара попадение за \"орлетата\" в 79-ата минута.Станислав Костов намери Даниел Младенов в наказателното поле, той пусна технично към Тодор Траянов, който с обръщане намери съвсем сам Благов на десетина метра от вратата и той стреля точно.В минутите до края Ботев се активизира и се опита да направи нещо смислено в атака, но нямаше никаква идея как да стигне до изравняване.", "date": "2017.07.16", "title": " Слаб Ботев загуби от Пирин"}
{"url": "https://m.offnews.bg/news/Politika_8/Kristian-Vigenin-izbran-v-rakovodstvoto-na-Parlamentarnata-asambleia-n_660677.html", "text": "В сянката на срещата на Г-20 в Минск се състоя годишната сесия на Парламентарната асамблея (ПА) на Организацията за сигурност и сътрудничество в Европа (ОССЕ). Форумът под мотото “Засилване на доверието и сътрудничеството за мир и просперитет” се проведе във време на видимо намаляло доверие и изострени конфликти в географския обхват на ОССЕ. Сесията обсъди основни заплахи и предизвикателства пред участващите държави, като миграционната криза, радикализацията и тероризма, промяната на климата, нарушаването на човешките права и свободи, кризата в Украйна, конфликтите в Южен Кавказ, енергийната сигурност и други. Около 300 парламентаристи след бурни петдневни дебати приеха Декларацията от Минск, която предлага насоки и препоръки за правителствата на страните-членки.Българският депутат Кристиан Вигенин беше избран за докладчик на Комитета по политически въпроси и сигурност, който е водещият постоянен комитет на ПА. Като един от тримата лидери на този комитет (заедно с Филипо Ломбарди от Швейцария и Гуилелмо Пикки от Италия), той става член на Бюрото - ръководният орган на Асамблеята. Като докладчик българският депутат ще има важното правомощие да изготви основната резолюция на своя комитет. След приемането ѝ на годишната сесия резолюцията ще дава насоки на Организацията и на националните правителства в техните политики.От февруари 2016 г. Кристиан Вигенин работи като специален представител на Асамблеята за Южен Кавказ. В Минск той за пръв път събра на съвместна среща ръководителите на делегации на Армения, Азербайджан и Грузия, за да обсъдят съвместни парламентарни инициативи за изграждане на доверие, както и да планират предстоящото му посещение в региона.Ръководителката на нашата делегация в ПА Десислава Атанасова се срещна с федералния министър за Европа, интеграцията и външните работи на Република Австрия Себастиан Курц. Според пресцентъра на ГЕРБ двамата са разговаряли по въпроси от общ интерес, като миграцията и сигурността на границите, готовността на България за Шенгенското пространство и приоритетите на програмата на Триото и очакваната подкрепа за българското председателство на Съвета на Европейския съюз през 2018 година. Десислава Атанасова и Себастиан Курц са обсъдили и възможностите за провеждането на общи инициативи между България и Австрия в периода на съвместното председателство на ЕС.Създадената през 1990 година ПА на ОССЕ е най-голямото регионално парламентарно събрание в света, състоящо се от 323 депутати от всички 57 страни-членки на организацията от Европа, Азия и Северна Америка. Целта на ПА е да засили сътрудничеството между страните по ключови въпроси, свързани с политическото, икономическото, военното, екологичното и хуманитарното измерение на сигурността. Основните задачи на ПА включват: насърчаването на диалог между парламентите, участие в наблюдение на избори и засилване прозрачността и отчетността на ОССЕ. ПА приема резолюции и препоръки и подпомага ОССЕ в осъществяването на основните функции на организацията: превенция на конфликти и възстановяване на мира, както и мониторинг на върховенството на закона, състоянието на демокрацията, правата и свободите на гражданите.Както споделиха участници в годишната сесия, Парламентарната асамблея има уникална роля за възстановяване на доверието и взаимното уважение между страните. Тя дава безценни възможности за кумуникация и взаимодействие на депутати от различни страни. Парламентаристите са по-свободни от правителствата. Често те могат да изграждат мостове и между тези държави, чиито правителства са в конфликт.Случващото се в ОССЕ често се наблюдава като показател за степента на разделение между Запада и Русия и за нивото на напрежение между Великите сили в Европа и света. След началото на кризата в Украйна, с отстраняването на Русия от Г-8 и прекратяване на срещите в Съвета НАТО-Русия, ОССЕ остана почти единствената организация, в която диалогът между Кремъл и Запада продължава, макар и с проблеми. Че отношенията са изострени до крайност, пролича и при тази среща. Организацията не можa да избере генерален секретар, защото страните-членки не успяха да постигнат консенсус кой да смени италианския дипломат Ламберто Заниер след края на неговия мандат. Празни останаха и други ръководни постове. Както Заниер сподели пред медиите, това е свидетелство за дълбокото разделение в ОССЕ.Моделът на сигурност, който се опитва да развива ОССЕ, поставя демокрацията и човешките права на преден план. Парламентаристите подчертаха важността да се обединят около основните ценности и принципи на ОССЕ за спазване на международното право, запазване суверенитета и териториалната цялост на държавите, за мирно разрешаване на конфликти и въздържане от използване на военна сила. Кристин Мутонен, депутат от Австрия, беше преизбрана за президент на ПА. В речта си тя каза: \"Научихме, че истинската сигурност означава повече от липсата на война. Реална сигурност означава да се гарантира, че правата на човека се зачитат, че изборите са демократични, че корупцията е ограничена и че върховенството на закона се спазва. Чрез усилената работа на демокрацията и дипломацията можем да помогнем за осигуряване на политическа стабилност, икономически растеж, екологична устойчивост и в крайна сметка да постигнем общите ни цели за мир и просперитет\".", "date": "2017.07.16", "title": " Кристиан Вигенин избран в ръководството на Парламентарната асамблея на ОССЕ"}
{"url": "https://m.offnews.bg/news/112_6/Poredna-katastrofa-sblaskaha-se-5-koli-edin-e-ranen_660664.html", "text": "Поредна катастрофа стана в днешния дъждовен почивен ден. Пет автомобила са се сблъскали при село Бучин проход в посока София, съобщи \"Фокус\".Един човек е пострадал и е откаран в болница.Все още няма подробности за инцидента.По-рано днес BMV блъсна линейка на магистрала \"Тракия\", а при кататстрофата бяха ранени поне четири души.Катастрофа между два леки автомобила в района на Сандански тази сутрин пък рани 7 души.", "date": "2017.07.16", "title": " Поредна катастрофа: сблъскаха се 5 коли, един е ранен"}
{"url": "https://m.offnews.bg/news/Koloezdene_18819/Strahotni-saotbornitci-spasiha-zhaltata-flanelka-na-Kris-Frum_660672.html", "text": "Крус Фрум се върна от наглед безнадеждна позиция и запази жълтата си фланелка благодарение на изключителните си съотборници в \"Скай\". Но тази вечер шефовете ще наказват механиците, няма спасение.Британецът закъса точно преди последното голямо изкачване на днешния етап номер 15 от Тур дьо Франс. Проблем извади от строя задното му колело. Наблизо нямаше техник на \"Скай\", което накара коментаторите да се питат къде трябва да са екипите, ако не при своя лидер.На помощ се притече полякът Михал Квятковски. За кой ли път през последните дни! Полякът свали своето колело и го даде на Фрум, който губеше близо минута. В най-лошия за него момент.Преследвачът Ромен Барде от AG2R предприе мощна атака на височината. Двама съотборника обаче се заеха да помагат на Крис. Нарочно изостана и испанският ас на \"Скай\" - Микел Ланда.Всички му свалиха шапки заради уникалното каране, с което в крайна сметка успя да върне Фрум в групата на лидерите. \"Целият тим работи добре\", скромен беше Ланда, \"Крис имаше механичен проблем, но работехме като екип, за да спасим деня. Крис има страхотен опит и съотборници. Останахме спокойни и се справихме със ситуацията.Иначе заслужена етапна победа записа холандецът Бауке Молема от Trek-Segafredo. Той се включи в групова атака 23 километра преди края. После се откъсна сам и успя с уникално каране да пресече линията с 16 секунди през втория.Молема спечели първата си победа на Тура в седмата си година на състезанието. Никога не е късно!В генералното класиране води Фрум, на 18 секунди отзад остава Фабио Ару от Астана, а трети е Барде на 23 секунди.  ", "date": "2017.07.16", "title": " Страхотни съотборници спасиха жълтата фланелка на Крис Фрум"}
{"url": "https://m.offnews.bg/news/OFFTOPIC_18750/789-goli-pluvtci-v-opit-da-podobriat-svetovniia-rekord-na-Gines_660676.html", "text": "Стотици голи плувци навлязоха във финлански води в опит да подобрят световния рекорд за най-голямото голо плуване.789 души - зрители и участници в музикален фестивал в град Йоенсуу, Югоизточна Финландия - влязоха да поплуват чисто голи, а организаторите казват, че така те са подобрили предишния рекорд, поставен в Пърт, Австралия през 2015 г. от 786 души.Те очакват \"Гинес\" да потвърдят, че са поставили световен рекорд.Това е третият финландски опит за рекорд, пише новинарския уебсайт Yle. Предишните два са от Хелзинки (2015 и 2016 г.), всеки от които събрал около 300 участници.", "date": "2017.07.16", "title": " 789 голи плувци в опит да подобрят световния рекорд на Гинес"}
{"url": "https://m.offnews.bg/news/Sviat-_12/Amerikanka-prevarna-provalena-svatba-v-parti-za-bezdomnitci_660678.html", "text": "Жена превърна отменената си сватба в парти за бездомни хора.Американката от щата Индиана не искала събитието, за което вече били похарчени 30 000 долара, да бъде провалено и измислила възхитителен начин да направи нещо добро въпреки разочарованието.Сара Куминс и годеникът ѝ отменили сватбата седмица по-рано, казва тя пред \"Индианаполис стар\". Жената не обяснява защо, но казва, че така се оказала с договор с \"Ritz Charles\", който не предвижда възстановяване на средствата и по който е била платена вечерята за 170 гости.И така ѝ хрумнало, че вместо да изхвърля храната, може да покани ветерани от местна организация и бездомни хора, които в събота похапнаха блюдата с изисканото меню и сватбената торта за десерт.\"За мен това беше възможност да покажа на тези хора, че заслужават да бъдат на място като това точно толкова, колкото всеки друг\", казва Куминс.Няколко местни бизнес организации и жители дарили костюми, рокли и други аксесоари за гостите.Кумис е на 25 години. Следва фармация в университета в Прага. Казва, че бившият ѝ годеник се съгласил, че да нахранят бездомните е напълно безкористен начин да се справят със ситуацията.Историята за провалената сватба напомня силно на един библейски разказ, който вероятно е вдъхновил Кумис за решението ѝ. Той е описан в , където Христос е цитиран да оприличава Небесното царство на цар, който прави сватба за сина си, но поканените се оказват недостойни и отказват да отидат. Тогава царят казва на слугите си да съберат хора \"зли и добри\" \"по кръстопътищата\", за да се изпълни сватбата с гости. Така и става, а притчата е тълкувана в контекста на това, че \"избраният народ\" - юдеите, отхвърля Божия син Иисус Христос, а вместо тях християни стават \"езичниците\".", "date": "2017.07.16", "title": " Американка превърна провалена сватба в парти за бездомници"}
