{"url": "https://offnews.bg/sviat/samoubijstven-atentat-v-kabul-11-dushi-zaginaha-672337.html", "text": "Самоубийствен атентат беше извършен в Кабул, предадоха Франс прес и Ройтерс, цитирани от БТА. Убити са 11 души и 25 са ранени. Според очевидци и полицаи нападението било извършено по време на полицейска операция срещу трафик на алкохол и наркотици.Репортер на Ройтерс заяви, че когато пристигнал на мястото, видял четири полицейски автомобила да извозват загинали или ранени хора. Районът се намира недалеч от американското посолство и други дипломатически мисии.Полицаи заявиха, че атентаторът бил с полицейска или военна униформа и приближил група служители на силите за сигурност близо до мястото на акцията срещу наркотиците и алкохола, но засега това не е официално потвърдено.\"Силите на кабулската полиция са били там, за да предотвратят възможен протест, когато атентатор самоубиец се приближил към тях и взривил колана си с експлозиви\", каза Башир Муджахид, говорител на кабулската полиция.Групировката \"Ислямска държава\" пое отговорност за атентата.Преди няколко дни при самоубийствен атентат в шиитски културен център в Кабул загинаха най-малко 41 души, а над 80 бяха ранени, което показва незавидните условия на сигурност в афганистанската столица.", "date": "2018.01.04", "title": "Самоубийствен атентат в Кабул, 11 души загинаха"}
{"url": "https://offnews.bg/sviat/tramp-zabrani-mobilnite-telefoni-v-belia-dom-672327.html", "text": "Белият дом взема мерки срещу служителите, които ползват лични мобилни телефони на работа, предаде Асошиейтед прес, цитирана от БТА.Говорителката на Белия дом Сара Хъкаби Сандърс каза, че \"сигурността и целостта на технологичните системи в Белия дом е главен приоритет за правителството на Тръмп и затова от следващата седмица използването на всички лични устройства вече няма да бъде позволено в Западното крило както за гостите, така и за персонала\".Тя заяви, че сътрудниците ще трябва да \"вършат работа с дадените им от правителството устройства\".По думите й решението е свързано със сигурността, а \"не с изтичанията\" на информация.Сандърс каза, че на входа на Западното крило ще има място, където хората да оставят телефоните си.", "date": "2018.01.04", "title": "Тръмп забрани мобилните телефони в Белия дом"}
{"url": "https://offnews.bg/sviat/moskva-predupredi-sasht-da-ne-se-mesiat-v-rabotite-na-iran-672322.html", "text": "Москва предупреди САЩ да не се месят във вътрешните работи на Иран. В същото време Русия обвини Вашингтон, че се опитва да използва антиправителствените протести, за да подкопае споразумението за ограничаване на иранската ядрена програма. \"Ставащото в Иран е негова вътрешна работа, която привлича вниманието на международната общност. Но въпреки множеството опити да бъде изопачена същността на ставащото там, аз съм уверен, че нашият съсед - приятелска нам страна, ще успее да преодолее сегашните трудности и да излезе от този период като по-укрепнала страна и като надежден партньор при решаването на различни проблеми, включително и на тези, които са свързани с по-нататъшното изпълнение на (ядреното споразумение)\", каза зам.-министърът на външните работи Сергей Рябков, цитиран от ТАСС и БТА. Според Рябков в сегашната ситуация Вашингтон се поддава на изкушението да използва момента, за да постави нови въпросителни пред споразумението, което показва, че става дума за преднамерен опит то да се разклати и да се подкопае вярата на международната общност в него.Представител на американската администрация обяви, че Белият дом обмисля нови санкции срещу представители на иранския режим и неговите поддръжници, замесени в репресиите на протестното движение. ", "date": "2018.01.04", "title": "Москва предупреди САЩ да не се месят в работите на Иран"}
{"url": "https://offnews.bg/tenis/grigor-dimitrov-otcelia-v-brizbejn-672326.html", "text": "Най-добрият ни тенисист Григор Димитров стартира трудно защитата на титлата си от турнира в Бризбейн.Българинът беше на крачка от сензационно отпадане още в първия си мач от втория кръг срещу австралиеца Джон Милман, но показа характер и оцеля след трисетова драма след 4:6, 7:6 (8), 6:3. В 1/4-финалите поставеният под №1 Димитров ще играе с британеца Кайл Едмънд.Димитров загуби първия сет, след като допусна пробив в десетия гейм и отстъпи с 4:6. След драматичен втори сет, в който спаси два мачбола, той успя да изравни. Българинът измъкна втората част след тайбрек и 10:8 в него.В решителната трета част двамата тенисисти спечелиха подаванията си, след което в оспорван четвърти гейм, минал през доста обрати, българинът постигна пробив и поведе с 3:1, с което си отвори вратата към крайната победа.Григор затвърди пробива си в следващото разиграване. Австралиецът също взе набързо подаването си и се стигна до 4:2. В седмия гейм Григор беше безапелационен, като даде само точка на Милман, който след това сервира за оставане в мача.Милман се справи успешно със задачата и така инициативата се върна в ръцете на Григор, който с гейм на нула сложи точка на спора.", "date": "2018.01.04", "title": "Григор Димитров оцеля в Бризбейн"}
{"url": "https://offnews.bg/obshtestvo/burgazlii-spiat-s-legeni-zaradi-nekachestveno-sanirane-672329.html", "text": "Последиците от некачествени дейности по санирането на блок 9 в бургаския комплекс „Изгрев“ превърнаха в ад посрещането на новата година на живеещите в сградата. Фирмата – изпълнител на обекта по националната програма започнала работа през септември. Дейностите по покрива на блока били свършени през пръсти и при всеки дъжд апартаментите на хората се наводняват. Особено тежко е било в навечерието на новата година, когато в Бургас валя дъжд продължително. Последствията са наводнени настилки, мухлясали жилища, подгизнали мебели. В някои от апартаментите нямаше и електричество до днес. А хората се принуждават да спят с подготвени легени и тенджери, ако отново завали. Грешката е в нашата дейност и ще възстановим щетите. Това обещание даде след среща с ресорния заместник – кмет Чанка Коралска представител на фирмата – изпълнител. Инж. Росен Нецов от консорциум „Евробаупроект Бургас“ призна, че това им е първият блок, който санират, макар да имат богат строителен опит. Наводнението се дължи на грешка на наши работници, поясни Нецов:„“, каза Нецов.Част от тях вече са възстановени, а за целия покрив той даде срок от 10 дни, че ще бъде ремонтиран така, че да не се наводняват домовете на хората. Ангажира се, че след направен оглед в апартаментите, заедно с представители на Община Бургас, ще бъдат възстановени щетите по жилищата. От администрацията обещаха, че стриктно ще следят за изпълнението на този ангажимент, в противен случай, гаранцията на фирмата няма да бъде възстановена, а ще бъде използвана за тази цел. До февруари трябва да приключат и дейностите по целия блок, в противен случай фирмата може да търпи санкции.", "date": "2018.01.04", "title": "Бургазлии спят с легени заради некачествено саниране"}
{"url": "https://offnews.bg/kultura/hipodil-reviu-kontrol-i-nova-generatcia-s-obsht-kontcert-v-arena-arm-672321.html", "text": "Култовите български банди - Хиподил, Контрол, Ревю и Нова Генерация, се събират за първи път заедно на голяма сцена за исторически рок концерт в зала “Арена Армеец”. На 21 април 2018 г. легендарните групи, основоположници на българския ню уейв и пънк рок и създатели на ъндърграунд културата в края на 80-те и 90-те години на миналия век, ще зарадват хиляди фенове в оригиналните си състави (доколкото това е възможно), както и с новите си попълнения.Близо 40 музиканти ще се качат последователно на сцената, за да изпълнят може би за последен път на живо в тези състави, някои от любимите за цели поколения култови песни. “Бате Гойко”, “Най-щастливият ден”, “Под шарената сянка”, „Само двама” и още много класики ще звучат под мотото „Въпреки всичко!” – въпреки забраните, въпреки омразата, въпреки егото, въпреки разделите, въпреки времето, въпреки състоянието… Интересен факт е, че всяка от тези групи навършва 30 години от създаването си през 2018-та година.  Без съмнение, това ще бъде най-големият български рок концерт правен до сега, а датата 21 април 2018 г. ще бъде “най-щастливият ден” за хилядите фенове.Билетите за неповторимото музикално събитие на 21 април 2018 г. в зала “Арена Армеец” вече са в продажба on-line в системата на Еventim.bg. Цената им е 35 лв. за терен. От днес се пускат в продажба и няколко сектора със седящи места на цена 40 лв за билет. В деня на събитието и на място билетите ще са съответно по 45 и 50 лв.Потвърдилите до този момент участници, които ще чуем и видим на 21 април 2018 г. в “Арена Армеец” са:НОВА ГЕНЕРАЦИЯ: Кристиян Костов, Михаил Пешев, Екатерина Атанасова, Симеон Воев, Александрина Александрова –Тери.РЕВЮ: Васил Гюров, Кристина Серафимова, Деян Драгиев- Даката, Веселин Йовчев. КОНТРОЛ: Владимир Попчев-Унгареца, Огнян Кьосовски – Оги, Стоян Тенев – Тони, Красимир Неделин – Крезо, Иван Гатев. ХИПОДИЛ: Петър Тодоров, Лъчезар Маринов, Светослав Витков, Венцислав Лозанов, Венцислав Мицов и със специална брас секция..", "date": "2018.01.04", "title": "Хиподил, Ревю, Контрол и Нова Генерация с общ концерт в Арена Армеец"}
{"url": "https://offnews.bg/kultura/neliubov-edin-ot-shediovrite-na-andrej-zviagintcev-s-premiera-u-nas-p-672320.html", "text": "С награди от Кан, Лондон и Европейската филмова академия, с номинация за „Златен глобус” за чуждоезичен филм и сред деветте филма преди обявяване на номинациите за чуждоезичен „Оскар”, „Нeлюбов” ще се срещне през март с българските киномани по време на 22-рото издание на София филм фест.Режисьорът Андрей Звягинцев e творец, в чиято филмография не присъстват компромиси. С премиера на негов филм би се гордял всеки от най-важните кинофоруми в света, но тази привилегия до момента са имали най-старият и най-авторитетният – Венеция (премиера на дебютния му филм „Завръщане”) и Кан (четирите му последващи творби).Колекцията на Звягинцев от престижни награди и номинации е уникална и впечатляваща – над 100 за 14 години.„Левиатан” беше отличен за сценария си в Кан 2014, „Елена” получи Специалната награда на журито в „Особен поглед” – Кан 2011, „Изгнание” спечели наградата за най-добър актьор в Кан 2007, а „Завръщане” беше удостоен със „Златен лъв” (и още четири награди) във Венеция 2003.„Нелюбов” („Нелюбовь/Loveless”) беше представен в конкурсната програма на Кан 2017 и в едно от хвалебствените ревюта по адрес на филма се открива следната характеристика: „тежък филм с гаргантюанско влияние и ефект, смел и ужасяващ коментар върху същността на цяла една нация”.„Нелюбов” разказва за жестокия развод на Женя и Борис, белязан с коравосърдечни обиди, усещане за безизходица и взаимни обвинения. Всеки от тях има свой нов живот и са нетърпеливи да започнат на чисто, дори това да означава да изоставят своя 12-годишен син Альоша. След като става свидетел на един от скандалите на родителите си, Альоша изчезва.Главните роли във филма са поверени на Мариана Спивак и Алексей Розин – героите им са семейство, което преминава през сериозна криза. Раздялата им е ужасяваща най-малкото поради факта, че никой от двамата няма желание да вземе 12-годишния им син Альоша. След изчезването на момчето, филмът се трансформира от житейска, човешка драма в тотална критика на цялостната атмосфера и реалност в съвременна Русия. Отчайващата липса на любов е един от вечните проблеми на човешкото съществуване, ала руските творци съумяват особено умело да уловят важните елементи – и да ги пресъздадат в образи.", "date": "2018.01.04", "title": "Нелюбов: Един от шедьоврите на Андрей Звягинцев с премиера у нас през март"}
{"url": "https://offnews.bg/obshtestvo/su-poiska-15-mln-leva-za-da-praznuva-dostojno-672323.html", "text": "Ректорът на Софийския университет проф. Анастас Герджиков отправи предложение за шест искания, които Академичният съвет да гласува и СУ да постави на правителството.Те бяха получени от членовете на АС днес по електронните им пощи след вчерашното извънредно заседание, свикано заради отнемането на сградата на бул. \"Ал. Стамболийски\" 82. Вчера обсъжданията включваха пет точки. Днес, ден след като БАН получи допълнително 15 млн. лева от бюджета, ректорът е добавил искане СУ за получи същата сума, а обяснението е, че парите са необходими за достойно посрещане на 130-ата годишнина на СУ. Пише, че парите трябват и за \"най-неотложните капиталови разходи\", но в отделна точка е отправено същото искане - пари за капиталови разходи за 18-те сгради на Университета.Точката е формулирана така:1. Осигуряване на средства за достойно отбелязване на 130-годишнината на най-стария български университет и за най-неотложните капиталови разходи в размер на не по-малко от 15 млн. лева.Останалите искания са:2. Предоставяне на управление на Софийския университет на сграда, която е подходяща за обучение на студенти и съответства по местоположение и площ на отстъпената от нас сграда на ул. \"Шипка\" 6.3. Приемане на механизъм за осигуряване на ежегодни средства за капиталови разходи, които да позволят поддържането на 18-те учебни сгради на Университета, много от които са недвижима културна ценност.4. Приемане на механизъм, гарантиращ ежегодна субсидия за нуждите на Университетска библиотека \"Св. Климент Охридски\", втора по големина и първа по брой на читатели в страната, в размер на 2 милиона лева годишно.5. Незабавно разграничаване на Министерството на образованието и науката от Доклада на постоянно действаща Експертна комисия за наблюдение, оценка и анализ на научнопреподавателската дейност, осъществявана от научните организации и висшите училища за 2016 г. и посочване на виновните за необективните и тенденциозни резултати.6. Спешно осигуряване на средства за сключване на договор за национален абонамент за научните бази данни на Elsevier, Web of Science и SCOPUS, които определят истинското място на всяка научна организация в световната наука.\"В случай, че тези искания не бъдат изпълнени до 22 януари 2018 г. Софийският университет \"Св. Климент Охридски\" ще започне протестни действия\", се казва в заключение.Докладът на постоянно действащата комисия за оценка на научнопреподавателската дейност през 2016 г. разгневи преподаватели и предизвика остри коментари вчера. Става въпрос за документ, публикуван на сайта на Министерството на образованието и науката и оповестен от Mediapool. Най-високо оценените за научните си постижения получават допълнително пари.От СУ (в групата на социалните и хуманитарните науки) като такива са определени два факултета - журналистическият и историческият. Там са и четири института на БАН, а подреждането е:1. Национален археологичен институт с музей към БАН (22.69 точки);2. Институт по балканистика към БАН (21.94 т.);3. Кирило-методиевски научен център към БАН (18.51 т.);4. Институт по български език към БАН (13.00 т.);5. Факултет по журналистика и масова комуникация на СУ (9.44);6. Исторически факултет на СУ (8.13).Сред слабите по отношение на научната си дейност са Юридическият факултет на СУ и Факултетът му по класически и нови филологии. В средата е Философският факултет.", "date": "2018.01.04", "title": "СУ поиска 15 млн. лева, за да празнува достойно"}
{"url": "https://offnews.bg/obshtestvo/poreden-signal-za-karvavi-kucheshki-boeve-pitbuli-sreshtu-bezdomni-672317.html", "text": "Пореден сигнал за организирани боеве с кучета беше подаден от граждани. Случаят беше разпространен от фейсбук страницата . Там са публикувани  с бой между кучета.Случаят е от Добрич и прокуратурата в града е сезирана дни преди Нова година. Според подателя на сигнал организатор на боевете е Радослав Павлинов от Добрич по прякор Рафа. В сигнала се посочва, че мъжът е предърнал боевете в доходоносен бизнес.За цела се хващат бездомни кучета, които се пускат в боеве питбули. Имало и случаи, при които на бездомните кучета се избиват зъбите и се пускат на бойни псета за обучение. Наранените бездомни кучета се оставят след това да умрат от раните си. \"Този \"герой\" Радослав (Рафа) организира кучешки боеве със залагания. Отглежда питбули с тази цел! Ще го оставите ли да продължи??? Зоополиция!? Какво ще предприемем?\", коментират администраторите на Фейсбук страницата, които са предали случая в прокуратурата. След подадения сигнал организаторът на боевете Радослав Павлинов е премахнал профила си в социалните мрежи.", "date": "2018.01.04", "title": "Пореден сигнал за кървави кучешки боеве - питбули срещу бездомни (видео)"}
{"url": "https://offnews.bg/politika/kaloian-pargov-vseki-4-ianuari-napomnia-na-sofia-che-svobodata-ima-m-672328.html", "text": "Четвърти януари е историческа дата от календара, която всяка година напомня на София и на нас, софиянци, че свободата е най-висшата ценност. Това каза лидерът на БСП - София Калоян Паргов, който присъства на заупокойната молитва за загиналите в Руско-турската освободителна война, отслужена пред паметника на Българския опълченец. С нея приключи литийното шествие по повод 140 години от Освобождението на София.Отбелязването на годишнината е знак за родова памет и признателност към българските опълченци и руските воини за техния подвиг. Четвърти януари е дата, на която всяка година трябва да си спомняме заветите на прадедите ни - да пазим България, да отстояваме свободата и независимостта й. Свободата не означава разделение на обществото и омраза, тя не е предателство към родовата памет и към историята. Трябва да помним, че свободата има висока цена, тя е резултат от саможертвата на героите. Днес ние имаме дълг пред паметта и пролятата кръв на всички онези български опълченци и руски воини и трябва да бъдем благодарни за достойния живот на свободни и независими българи днес, каза Калоян Паргов.Лидерът на столичните социалисти е категоричен, че за България 2018-а не е година само на европредседателството ни.През 2018 отбелязваме 140 години от края на Руско-турската война и Освобождението на България. Победата през 1878-а поставя началото на новия път на държавата ни. Затова сме тук днес заедно с извънредния и пълномощен посланик на Руската федерация в България н.пр. Анатолий Макаров - да засвидетелстваме нашата признателност и благодарност. Още през миналата година беше сформиран Инициативен комитет, начело с президента, в който участвам и аз, и от името на който изпратихме официална покана до президента на Русия Владимир Путин да присъства на тържествата за 3-и март по повод 140 години от Освобождението на България. Разбираме, че програмата му е много натоварена, но присъствието му зависи и от българското правителство. Ако, разбира се, то не е прекалено заето с европредседателството, заяви лидерът на БСП - София.Според Калоян Паргов, кръглата годишнина от Освобождението на България, която съвпада с българското председателство на ЕС, е подходящ момент за посещение на руския президент:\"Поводът е тържествен и много хубав. Така ще може да затвърдим добрите си отношения с братския руски народ и с Русия като глобален геополитически фактор. Но всичко зависи и от българското правителство\".Лидерът на БСП - София се надява България да успее да даде своя реален принос, както в икономически, така и в геополитически план за развитието на Европа по време на председателството:\"Много е важно как ние ще успеем да използваме шансовете си. Имаме възможност сега да поставим здрави основи за бъдещ просперитет на България. Имам предвид сектори като селското стопанство, транспорта... Може да се справим с миграционните проблеми, пред които нашата страна е изправена, предвид факта, че е външна граница на Европа. Имаме шанс да бъдем в основата на мира на Балканите. Защото Балканите имат обща европейска перспектива. А началото може да го поставим в рамките на нашето европредседателство. Това са все възможности, от които трябва да се възползваме през тези 6 месеца\".", "date": "2018.01.04", "title": "Калоян Паргов: Всеки 4 януари напомня на София, че свободата има много висока цена"}
{"url": "https://offnews.bg/protesti/hiliadi-na-protest-sreshtu-vtoria-lift-v-bansko-obnovena-672334.html", "text": "Трети протест срещу построяването на втори лифт в природен парк \"Пирин\" в курорта Банско бе организиран днес.Близо 300 души се събраха в 18,30 часа пред паметника на Алеко Константинов на бул. \"Витоша\" в столицата, за да изразят своето недоволство от решението на управляващите. За кратко време обаче броят на протестиращите се увеличи до няколко хиляди души.Те запълниха почти цялото пространство на булеварда в отсечката между бул. \"Патриарх Евтимий\" и Съдебната палата.Лозунгите гласят “Пирин е в беда”, “Спасете Пирин” и “Пирин в Натура, не в арматура”. Тълпата крещи \"мафия\" и \"оставка\". Хората искат екоминистъра Нено Димов да напусне поста си.Недоволстващите тръгнаха на шествие, което стигна до Министерски съвет. Там те заявиха, че няма да престанат с акциите, докато управляващите не отменят своето решение. По-късно те блокираха и \"Орлов мост\".  Движението на кръстовището там е спряно. Част от градския транспорт се отклонява по бул. „Драган Цанков“, а останалите се отбиват по бул. „Васил Левски“.В Бургас пък се събраха стотина души, излезли в подкрепа на националния протест.Те също носят плакати с лозунг \"Пирин в Натура, а не в арматура \" и \"Банско е новият Слънчев бряг\", хората от морето защитават планината от опасността да бъде застроена.\"Протестът ни не е толкова срещу втория лифт, колкото срещу вратичката, която ще позволи урбанизацията на парка\", казаха протестиращите.Протести има общо в 10 града на страната - София, Пловдив, Варна, Бургас, Русе, Стара Загора, Велико Търново, Дупница, Свищов и Свиленград.В Банско хората излязоха, за да изразят желанието си за построяване на лифт на територията на природния парк. Те блокираха главен път Е-79 в района при разклона за Банско край Симитли.", "date": "2018.01.04", "title": "Хиляди на протест срещу втория лифт в Банско (обновена)"}
{"url": "https://offnews.bg/obshtestvo/romi-napadnaha-s-bradvi-i-machete-gorski-sluzhiteli-spreli-gi-za-prov-672335.html", "text": "Група роми нападна горски служители с мачете, брадви и моторни триони. Причината - служителите на Регионална дирекция по горите - Берковица спряла каруцата на мъжете за проверка.Тя била натоварена с дърва за огрев и движеща се по черен път в землището на с. Струпец, общ. Роман.Горските инспектори са произвели контролни изстрели със служебно оръжие във въздуха, но нападателите не се респектирали.За избягване на пряко съприкосновение с ромите, горските служители се оттеглят, при което по тях са хвърлени брадви и мачете, като последното се забива в предното стъкло на служебния автомобил.За съдействие са извикани служители на РУ Роман, които вземат показания и разследват случая.", "date": "2018.01.04", "title": "Роми нападнаха с брадви и мачете горски служители, спрели ги за проверка"}
{"url": "https://offnews.bg/obshtestvo/uvolnenata-direktorka-na-detska-gradina-tarsi-pomosht-ot-bojko-borisov-672319.html", "text": "Уволнената директорка на столичната детска градина \"Зорница\" - Мариана Иванова, се обръща с отворено писмо към премиера Бойко Борисов и кмета Йорданка Фандъкова, в което обвинява зам.-кмета по образованието Тодор Чобанов в неверни твърдения за скандала с нерагламентиран прием на деца в ДГ 164. OFFNews публикува пълния текст на Иванова: ОТВОРЕНО ПИСМО от Мариана Иванова /бивш директор на ДГ 164 ”Зорница”/ Относно твърденията от страна на Доц.д-р Тодор Чобанов изразени на брифинг в Столична Общинапо време на брифинг в Столична Община, състоял се часове след публичното ми изявление в медиите, доц. д-р Тодор Чобанов- заместник кмет, твърди че Общината работи със сигнали, факти и документи. Ако фактите и документите за него са повтаряните едно към едно, агресивно, възбудено и нервно, неверни твърдения в един донос от преди пет месеца, то много жалко за институцията, която представлява. Въпросният донос бе написан от мои бивши служители и стана повод за поисканата ми оставка на 04.09.2017г. от г-жа Мария Минчева. А ето и още веднъж доказаните факти зад всички стоящи необходими документи, които съм описала и представила не еднократно в обясненията си след и по време на проверките в законоустановения срок, на които беше подложена поверената ми детска градина, но които явно не са взети под внимание и според г-н Чобанов „или липсват , или са неубедителни”:1.Относно твърдения за финансови нарушения, свързани с дейността „плуване”, за която се твърди, че парите се събират на ръка с незаконни декларации на родителите и без сключен договор: дейността е организирана поради огромното желание на родителите и след многократно запитване от тяхна страна със сключено Споразумение между ДГ №164 и ПК”Златно лъвче 1997”. В това споразумение ясно е регламентирано в чл.1,начинът на документалното оформяне на дейността. Поради липсата на басейн в детската градина и предвид края на учебната година след неизпълнение на предходен договор, прекратен предварително поради намаляла посещаемост /чл.5/, се организира експериментално с индивидуални молби - декларации между родителите и ПК \"Златно лъвче 1997\", в които е декларирано от страна на родителите, че те са запознати и приемат финансовите и организационни параметри на дейността, както и отчетността на същата. За сумата, която Доц. д-р Чобанов пита „къде са някакви 3080лв?”, е пределно ясно къде са- в плувния клуб/за всяка отчетена сума има приемно- предавателен протокол, подписан двустранно от лицата- предал и приел сумата.За сведение това лице, което е предавало сумата е г-жа Петя Георгиева, написала доноса и присъстваща на брифинга?!Относно обвиненията, че има оплакване към ценообразуването на конкретната дейност, то в него не участва детската градина, а повече информация какво друго освен транспорт и обучение влиза в цената / въпреки, че в представените от мен документи това ясно се вижда/, би могъл да отговори ПК „Златно лъвче 1997”. Относно отговорността на директора за децата през тези часове, несериозно е твърдението на Доц.д-р Чобанов, защото към исканите и представени от мен обяснения /вх.№ СОА17-УЗ21-1405/05.10.2017г./има приложена моя заповед № 209/31.03.2017г. След приключване на учебната година и поради желание на повечето родители, на основание Правила на СО за провеждане на ДОД, на 06.10.2017г.бе проведен конкурс за тази дейност и сключен договор с горецитираната фирма, за срок от 3 години.2.Относно твърденията, че по време на зелената детска градина в гр.Сандански, са били допълнително събирани пари за непроведена екскурзия, то те категорично не отговарят на истината. В офертата на фирмата, е представена примерна програма с множество възможни активности, като изрично е записано, че окончателната програма се уточнява на място и зависи от атмосферните условия. Всичко е включено в пакетната цена, и пари за допълнителни екскурзии не са събирани. А конкретно за предложената в примерната програма екскурзия до Рупите през последния ден, то тя не е осъществена по решение на началник лагерите и на двете детски градини пътуващи в автобуса /за сведение началник лагер за ДГ 164 отново с моя заповед бе определена г-жа Петя Георгиева/, поради не подходящи атмосферни условия. Относно твърденията, че съм била част от лагера по време на болничен, те също не отговарят на истината. По предписание на лекуващия ми лекар, бях на собствени разноски в Сандански, като срока на пребиваването ми частично съвпадна с лагера на детската градина. Няма нищо по нормално от това да посещавам и помагам на колегите си в този случай. Всичко това подробно и с документи също е представено в писмените ми обяснения към г-жа Фандъкова и г-н Чобанов /вх.№ СОА17-УЗ21-1405/05.10.2017г./3.Относно обвиненията за „огромно текучество и тежък микроклимат” в поверената ми детска градина, те също не отговарят на истината. При постъпването ми в детската градина и за периода, в който я ръководех, имаше голям брой отлично работещи хора в пенсионна възраст. След пенсионирането им, на срочни договори, бяха назначавани служители и съответно на някои не подновявани договорите, поради различни законни основания, докато в градината бъде изграден колектив отговарящ на високите ми изисквания за качество. Като стигнем до сегашния момент, в който детската градина разполага с перфектен екип. За всички сключени и прекратени ТД, техните основания и срокове, на комисията при проверката бе представена подробна справка от СЧР и главния счетоводител на ДГ. Това „текучество”, цитирано дори като „престъпление” от г-н Чобанов, бе обект и на проверката, извършена от Главна инспекция на труда. Трябва да отбележа и факта, че в целия процес на създаване на настоящия екип от служители, не съм позволила това по никакъв начин да се отрази върху качеството на работа и отношението към деца и родители. Смея да твърдя, че сега ДГ 164 има отличен микроклимат, създаващ уют, спокойствие, сигурност и прекрасни условия за деца, служители и родители.4. Относно твърдението за нерегламентиран прием, повтарям за пореден път, че такъв няма. Всички деца са приети съгласно Правилата за прием на Столична община, през информационната система, на основание генерален и допълнителен прием по чл.7, ал.5. Проверката за приема се извърши на 07.11.2017г., по заповед на кмета на район „Овча купел”- №РОК17-РД09-310/06.11.2017г., която твърди на брифинга, че „не е мой работодател” в ден, за който на всички-районен кмет и Столична община, бе известно, че директорите на ДГ са на обучение, командировани от тях в гр.Пловдив /т.е моето присътвие там бе невъзможно/.Тази проверка се извърши от Комисия, председателствана от г-жа Мариана Парнева /пенсионер/, назначена като главен експерт в района, дни преди проверката.Данните, изнесени като факти против мен на брифинга относно приема и финансовите нарушения свързани с липсата на деца в дневниците и електронната система за такси са неточни, само и единствено защото самата Комисия не ги е отразила правилно, за което аз дадох своите обяснения /поотделно за всяко от тези „десет липсващи деца” в дневниците на групите /вх.№СОА17-ГР94-5400-/9/ от 30.11.2017г./ Таксите за посещение на децата в ДГ, се събират на база присъствия, отразени в ел.дневник и е практически невъзможно дете, което посещава ДГ да не плати съответната такса за месеца. А относно задължението ми като „отговорен и съвестен директор” да сигнализирам СО, МВР или Прокуратура за оказан ми натиск при прием на деца, питам: „Когато натискът е от Вас самите, господа проверяващи, на кого бих могла да сигнализирам?!” Може би наистина получените смс е трябвало да отправя към следствените органи като факти за натиск? Моята вина в това отношение е, че не съм го направила до момента, пазейки авторитета на СО като мой работодател.5.Относно изказването, че не съм оказвала „системно” съдействие при проверките твърдя, че това се е случило само при първата проверка, не по моя вина. Поради престой в болница, не можех да присъствам лично, но осъществявах съдействие по тел. във всеки момент, когато Комисията се нуждаеше от информация. На всички други проверки съм присъствала неотлъчно и съм съдействала, което се доказва с моя подпис.Относно насрочената трета проверка, която трябва да се осъществи сега, тя бе насрочена с Ваша заповед в деня на моето уволнение - 20.12.2017г. Аз законно нямам право да съдействам и преча на проверката, поради факта, че вече не изпълнявам длъжността директор. Буди огромно недоумение, колко бързо бяха събрани за брифинга в СО, трите бивши служителки стоящи зад доноса срещу мен и ДГ 164 \"Зорница\" /същите имаха регулярни срещи през целия период на проверките и преди всяко наше излизане пред медиите/ и как всяка тяхна лъжа, беше повтаряна от Доц. д-р Чобанов, като проверен факт. Родители нормално не присъстваха. Нямаше представители на екипа, което всъщност бе практика през всичките месеци на проверки. Аз, екипа и родителите ни не получихме до момента на моето уволнение никакви отговори, не бяхме изслушани, никой от СО или районната администрация не дойде „на терен”, за да види какво се случва, как работи ДГ 164, как се чувстват учителите там, персонала и най-вече децата.За мен и още двеста директорки в София не беше изненада и кой директор беше активиран да се възмущава на твърденията ми веднага след излизането ни в медиите. Интересно, ако независима проверка влезе в градината на въпросния директор, какво ще се установи? Колко ли ще са децата приети чрез допълнителен прием, каква е числеността на групите?Искам да благодаря за огромната подкрепа на родителите ни, на множеството колеги, на директорите на детските градини в град София и цялата страна. И съм с пълното разбиране, защо не на всички им е възможно да изразят публично възмущението от случващото се. Оставам с твърдата нагласа да не позволя опетняването както на моето име така и на цялата гилдия.", "date": "2018.01.04", "title": "Уволнената директорка на детска градина търси помощ от Бойко Борисов"}
{"url": "https://offnews.bg/sviat/rusia-vazobnovi-poletite-do-egipet-672331.html", "text": "Руският президент Владимир Путин подписа указ за възобновяване на полетите до Египет. Указът е подписан на 30 декември и вече е влязъл в сила, макар да няма конкретен срок, в който това трябва да се случи и на практика. Русия забрани полетите до Египет през ноември 2015 г., когато беше взривен руски самолет, пътуващ от курорта Шарм ел Шейх към Санкт Петербург. На борда на самолета имаше 224 души и всички загинаха. Русия обяви случилото се за атентат. Разследването продължава до момента. Очаква се полетите между Москва и Кайро да бъдат възобновени от 1 февруари, а пускането на чартърни полети до Шарм ел Шейх ще бъде обсъдено през април. По данни на Египет въпреки спирането на директните полети от и до Русия към септември миналата година за Египет са пътували 70 000 руски туристи. ", "date": "2018.01.04", "title": "Русия възобнови полетите до Египет"}
{"url": "https://offnews.bg/sviat/nova-kniga-razkriva-tramp-ne-iskal-da-e-prezident-melania-se-razplak-672298.html", "text": "Публикуването на откъси от нова книга за управлението на Доналд Тръмп - първо от британския в. \"Гардиън\", а после от сп. \"Ню Йорк\" - привлече вниманието към експлозивни сведения за междуособици и организационен хаос в сърцето на американската президентска институция. Книгата \"Огън и ярост: Белият дом на Тръмп отвътре\" на бившия коментатор на \"Гардиън\" Майкъл Улф, която излиза на пазара следващия вторник, описва любопитни задкулисни ситуации.От книгата става ясно, че бившият шеф на кампанията на Тръмп и стратег в Белия дом Стивън Банън смята за \"предателска\" и \"непатриотична\" скандалната среща на Доналд Тръмп младши, зетя на Тръмп Джаред Къшнър и Пол Манафорд с руснаци, предлагащи злепоставяща информация за Хилари Клинтън, през юни 2016 г. в \"Тръмп тауър\".Книгата обаче съдържа и други неочаквани разкрития, като това, че никой от кампанията на Тръмп не е очаквал той да спечели президентските избори, а самият Тръмп, както и повечето хора в щаба му, гледал на участието си в надпреварата като на трамплин за кариера в телевизията или политиката. Според Улф настоящата първа дама Мелания Тръмп била ужасена от перспективата за победа на съпруга си. Когато в нощта след изборите станало ясно, че Тръмп всъщност печели пред Клинтън и отива в Белия дом, Мелания избухнала в сълзи и то не от радост. Директорът по комуникациите на първата дама отхвърли тези твърдения и каза, че книгата трябвало да се продава на щанда за преоценена фантастика.Според Улф дъщерята на президента Иванка Тръмп и зет му Джаред Къшнър били сключили сделка кой от тях един ден да се кандидатира за президент. Иванка хранела надежди първата жена президент на САЩ да е не Хилари Клинтън, а тя.В откъсите, стигнали до медиите, се твърди, че във вътрешните борби често участвала група, включваща Къшнър, Иванка и икономически съветник Гари Кон, която се противопоставяла на клика начело с Банън. Улф цитира съветника по националната сигурност на президента Ричард Никсън, Хенри Кисинджър, според когото \"Това е война между евреи и неевреи\".", "date": "2018.01.04", "title": "Нова книга разкрива: Тръмп не искал да е президент, Мелания се разплакала, като го избрали"}
{"url": "https://offnews.bg/zimni/bode-milar-se-prisaediniava-kam-ekspertnia-ekip-na-evrosport-za-pionch-672311.html", "text": "Евроспорт представи легендата на алпийските ски Боде Милър като най-новото попълнение към екипа си от 150 световноизвестни експертни анализатори за Зимните олимпийски игри в Пьончан.Американецът ще бъде лице на иновативното студио Eurosport Cube, в което картината от игрите ще е подплатена с иновативна технология, предоставяща увеличена реалност и данни.Милър се присъединява към екипа от експерти на Евроспорт, включващ 58 олимпийци, записали общо 151 участия и 75 медала на Олимпийски игри. Всички те ще допринесат за целта на Евроспорт да осигури невиждано досега зрителско изживяване за Игрите в Пьончан.За да отбележи оставащия един месец до началото на Пьончан 2018, Евроспорт събра някои от водещите си експерти, сред които и Боде Милър, за да демонстрира нагледно как Игрите ще бъдат излъчени в Европа, придружени от ненадмината експертиза и иновативни технологии като Eurosport Cube, чрез които излъчването на спортни състезания ще бъде изведено на изцяло ново ниво.Първото по рода си студио в историята на Олимпийските игри ще използва увеличена реалност и подробни статистически данни, за да могат зрителите да усетят във възможно най-голяма степен магията на Олимпийските игри. Благодарение на новите технологии и общо 900-те часа пряко предаване на олимпийски състезания, спортните фенове ще имаме възможност да видят отблизо постиженията и техниката, която звездите на зимните спортове използват в стремежа си да достигнат до олимпийския връх.Милър, който ще анализира ски спортовете в студиото Eurosport Cube, се срещна с някои от бъдещите си колеги по време на Турнира на четирите хълма в Инсбрук, сред които личат имената на:Боде Милър ще се появява често в Eurosport Cube, за да предоставя най-подробния и широкообхватен експертен анализ, виждан някога на Зимни олимпийски игри. Съдържанието от Eurosport Cube, предоставено от Милър и останалите експерти, ще бъде част от повече от 4000 часа специализирани предавания за феновете в ефира на Евроспорт, излъчвани на територията на 48 европейски страни. Предаванията в Eurosport Cube ще бъдат адаптирани за отделните пазари и ще включват известни експерти от различни държави.Боде Милър, който спечели олимпийската титла в супер комбинацията във Ванкувър през 2010 г. и има общо 6 олимпийски медала в кариерата си, сподели: „Това, което Discovery прави, е нещо невиждано. Те прекрачват отвъд границите на установените норми и до известна степен това е нещото, което самият аз правех в своята спортна кариера. Точно това прави тази концепция специална. Стремежът на Discovery е постоянно да покоряват нови върхове, като това е и моята житейска философия. Партньорството с тях ме прави наистина щастлив.”„Нямам търпение да вляза в Eurosport Cube и да покажа на феновете красотата на зимните спортове. Това е нещо наистина революционно. Ще имаме възможност да покажем отблизо на феновете колко малки са разликите между победата и поражението. Не бих се изненадал дори, ако този начин на анализиране в бъдеще помогне на самите спортисти да наблюдават по-внимателно представянето си и по този начин да се опитат да повишат своите резултати“, допълни ски легендата.Питър Хътън, Изпълнителен директор на Евроспорт, сподели: „Много сме развълнувани от присъствието на Боде Милър в нашия страхотен екип от експерти и световноизвестни спортисти, които ще ни помогнат да подобрим начина, по който Зимните олимпийски игри достигат до феновете. Уникалната експертиза на Боде, съчетана с първата по рода си иновативна технология на Eurosport Cube, ще предостави на зрителите анализи на световно ниво и ще ги приближи до любимите им спортисти по начин, невиждан досега на Зимни олимпийски игри.”Прякото излъчване на Зимните олимпийски игри в Поьнчан през 2018 ще започне на 8 февруари. Интерактивният Eurosport Player ще бъде единственото място в европейския ефир*, където феновете ще могат да наблюдават всяка минута, всеки спортист и всеки спорт – онлайн, на мобилен телефон, таблет или телевизионен приемник. Зрителите ще имат възможност и да персонализират своето олимпийски изживяване, тъй като ще разполагат с опцията да изберат какво, кога и колко дълго да гледат.За да не пропуснете нито едно интересно събитие от Зимните олимпийски игри, посетете www.eurosport.com/olympics.", "date": "2018.01.04", "title": "Боде Милър се присъединява към експертния екип на Евроспорт за Пьончан 2018"}
{"url": "https://offnews.bg/politika/bsp-iska-borisov-da-ottegli-istanbulskata-konventcia-672299.html", "text": "БСП не подкрепя ратификацията на Истанбулската конвенция, заявяват в своя позиция ръководството на партията. Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: “социален пол\" и “включване на съобразен с развиващите се възможности на учащите се учебен материал по въпроси като нестереотипни роли на пола\", пишат от БСП. Обръщаме внимание, че при обсъждане проекта на Конвенцията тя получава нееднозначна оценка в Комитета на министрите на Съвета на Европа. Именно поради това решението на Комитета на министрите за приемането на Конвенцията е формулирано като прието \"без гласуване\" (а не с консенсус), въпреки утвърдената традиция конвенциите да бъдат приемани с консенсус от всички страни членки. Очевидно поради това от откриването на Конвенцията за подписване през месец май 2011 до настоящия момент е ратифицирана от 28 от 47 страни членки на Съвета на Европа. От държавите членки на ЕС 17 са ратифицирали Конвенцията, а 11 не са, се казва още в позицията на ИБ на БСП. Бихме отбелязали също, че принципно решението за присъединяване към определен международен договор е суверенно право на всяка държава. Няма автоматично задължение на държавите членки да ратифицират дадена конвенция. Изненадващо е внасянето на Конвенцията от правителството на Бойко Борисов на първото заседание на МС за 2018 г. и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета \"Борисов\", е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза. Призоваваме правителството да оттегли решението си и то да не се разглежда в НС, категорични са от БСП. ", "date": "2018.01.04", "title": "БСП иска Борисов да оттегли Истанбулската конвенция"}
{"url": "https://offnews.bg/futbol/david-silva-otsastva-ot-terenite-zaradi-nedonoseno-dete-672300.html", "text": "Испанската звезда на лидера в Англия Манчестър Сити Давид Силва написа съобщение до феновете, в което обясни отсъствието си от терените в последните мачове на \"гражданите\".Оказа се, че лични проблеми, а не контузия, са причина за това. Силва е станал баща, а бебето се е родило недоносено и в момента лекарите водят борба за живота му.\"Искам да благодаря на всички за добрите думи и изразената любов. Особено съм благодарен на съотборниците си, мениджъра и цялото ръководство на клуба за проявеното разбиране на моята ситуация.Искам да споделя и новината за появата на бял свят на моя син Матео, който се роди недоносен и всеки ден се бори за живота си с помощта на лекарите\", написа Силва в Туитър. Испанецът се появи в игра онзи ден срещу Уотфорд и беше избран за играч на мача, спечелен от Сити с 3:1.\"Семейството е най-важно. Давид е много ценен играч, но той може да се наложи да отпътува за вкъщи във всеки момент, в който се наложи. Няма значение дали ще загубим точки без него, най-важното е семейството\", коментира и мениджърът Джосеп Гуардиола.", "date": "2018.01.04", "title": "Давид Силва отсъства от терените заради недоносено дете"}
{"url": "https://offnews.bg/112/spetc-aktcia-do-selo-lukovo-izdirvat-mazh-za-kasapnitcata-v-novi-iska-672303.html", "text": "Полицията провежда спец акция в гората край село Луково. Най-вероятно жандармерията и специализирани части извършват операция във връзка с шесторното убийство в Нови Искър навръх Нова година. От МВР към момента нито са потвърдили, нито са отрекли информацията. Местни също твърдят, че операцията е свързана с шесторното убийство, информира Канал 3.Издирва се мъж, за когото се предполага, че е наел вила в района. ", "date": "2018.01.04", "title": "Спец акция до село Луково, издирват мъж за касапницата в Нови Искър"}
{"url": "https://offnews.bg/sviat/izstreliana-ot-phenian-raketa-padnala-v-severnokorejski-grad-pri-neusp-672301.html", "text": "Балистична ракета, изстреляна от Пхенян, е паднала в севернокорейския град Токчхон след неуспешен тест, съобщи , позовавайки се на източник от правителството на САЩ. Според изданието, цитирано от РИА Новости, неуспешният опит станал на 28 април 2017 г., а изстреляната ракета е била \"Хвасон-12\". Източникът на изданието посочва, че ракетата е била във въздуха около минута.Ракетата е паднала в промишлена зона в извънработно време, затова се предполага, че няма много жертви, но са нанесени сериозни щети върху промишлени и селскостопански постройки. Изданието публикува и сателитни снимки от мястото на падането на ракетата от април и май миналата година, на които се виждат разрушения. Мястото е близо до жилищен район на града.Снимка: Planet LabsПрез 2017 г. Северна Корея използва нови обекти за тестване на ракети, вероятно за да демонстрира гъвкавостта на своята ядрена сила. Тя дори извърши изстрелване на балистични ракети от ограничен район на летище \"Сунан\" в Пхенян, което служи като основно съоръжение за гражданска авиация в страната и входна точка за повечето не-китайски чуждестранни посетители, допълва изданието. През последните месеци Пхенян обяви извършването на няколко успешни изпитания на балистични ракети, които доведе до налагането на санкции на държавата и увеличи напрежението между САЩ и Северна Корея. В края на септември Северна Корея заплаши да извърши най-мощното изпитание на водородна бомба в Тихия океан в отговор на заплахите на Доналд Тръмп, който обяви пред ООН, че САЩ може да се наложи да унищожат Северна Корея, ако почувстват заплаха.", "date": "2018.01.04", "title": "Изстреляна от Пхенян ракета паднала в севернокорейски град при неуспешен тест"}
{"url": "https://offnews.bg/politika/nad-1-3-ot-balgarite-mraznat-u-doma-v-rumania-tri-pati-po-malko-672302.html", "text": "Уверенията за икономическия подем и благополучие на България в последните години се стопяват от поредната потискаща статистика за ЕС. Колко хора не могат да отопляват дома си, пита Евростат и изнася данни за 2016 г., според които в родината ни те са най-много в целия Евросъюз.Средно 8.7% от населението на територията на ЕС не може да си позволи финансово да отоплява достатъчно добре дома си. Делът им постоянно намалява след пика през 2012 г. (11%).В България обаче тези хора са не 9%, а над 4 пъти повече - 39.2%. Няма държава, която да се доближава до нас - дори в предпоследната (Литва) делът е с 10% по-нисък, отколкото в България - 29.3%. 29.1% е той в третата отзад напред - Гърция.Може би малка утеха е фактът, че все пак у нас е било и по-зле, много по-зле. През 2006 г. 69.5% са мръзнали вкъщи. И отново в ЕС не е имало друга страна в сравнимо положение с нашето.Следват Кипър, Португалия и Италия с дял на населението, което не може да си позволи топлина у дома, между 24.3% и 16.1%.В Румъния процентът е близо три пъти под нашия - 13.8%.Латвия, Испания, Хърватия и Унгария са малко над средата, а под нея са Полша (7.1%), Малта, Великобритания, Ирландия, Словакия и Франция, Белгия, Словакия - между 6.8% и 4.8%.Най-малко са хората, които не могат да отоплят добре домовете си във Финландия (1.7%), Люксембург (1.7%)и Швеция (2.6%).", "date": "2018.01.04", "title": "Над 1/3 от българите мръзнат у дома, в Румъния - три пъти по-малко"}
{"url": "https://offnews.bg/tenis/kajl-edmand-chaka-grigor-na-1-4-final-v-brizbejn-672306.html", "text": "Британският тенисист Кайл Едмънд се класира за втора поредна година за четвъртфиналите на турнира Бризбейн с награден фонд 528 910 долара.Там негов съперник ще бъде победителят в мача между миналогодишният шампион Григор Димитров и участващия с \"уайлд кард\" представител на домакините Джон Милман.Едмънд достигна до тази фаза на надпреварата, след като победи южнокорееца Хьон Чун със 7:6 (3), 5:7, 6:4 след 2:38 часа игра.Американецът Райън Харисън, който си партнира с Григор на двойки, също стигна до четвъртфиналите след победа над германския квалификант Яник Ханфман с 6:7 (5), 6:4, 6:2.За място на полуфиналите Харисън ще играе срещу Денис Истомин (Узбекистан), който се справи с Джаред Доналдсън (САЩ) със 7:6(5), 6:2.", "date": "2018.01.04", "title": "Кайл Едмънд чака Григор на 1/4-финал в Бризбейн"}
{"url": "https://offnews.bg/obshtestvo/sled-sofia-spirat-ot-registratcia-koli-v-tcialata-strana-zaradi-ekos-672308.html", "text": "Автомобилите, които не отговарят на екостандартите, да не бъдат регистрирани в КАТ не само в София, но и в цялата страна. Държавата ще купи газ анализатори за всички пунктове на пътна полиция, обяви министърът на околната среда и водите Нено Димов. За целта министерството ще договаря пари по оперативна програма \"Околна среда\", уточни Димов. С кмета на София Йорданка Фандъкова той провери как работят 7-те газ анализатора, които Столична община предостави на КАТ-София. \"По ОП \"Околна среда\" в момента не е допустима подобна тип дейност, ще преговарям с Европейската комисия и ще се опитам да намеря финансиране, така че да има проект да бъдат закупени газанализатори и за останалите пунктове. Ако не го направим в цялата страна няма да има необходимия ефект. Това е една добра първа стъпка, каза още Димов. Шофьорите в София ще имат срок от един месец, за да проверат дали колите им отговарят на екостандартите, преди КАТ да стартира проверките, обясни Фандъкова. Освен в пунктовете, с устройствата ще бъдат извършвани и проверки на пътя. Комисар Тенчо Тенев, началник на столичната пътна полиция, обясни, че устройствата проверяват техническото състояния на изгорелите газове на колите, а анализатор отчита какво е количеството на вредни частици. Стойността на газомерите е около 70 хил. лева, средства от бюджета на СО, посочи кметът на София Йорданка Фандъкова. „Анализите посочват, че около 60% от замърсяването на въздуха идва от движението на автомобили. Около 40% от битовото горене“, обясни Фандъкова. Тя подчерта, че строгият контрол е изключително важен.Измерване през септември показа, че само около 6,5% от автомобилите в София замърсяват над допустимите норми, уточни кметът. ", "date": "2018.01.04", "title": "След София - спират от регистрация коли в цялата страна заради екостандарти"}
{"url": "https://offnews.bg/futbol/tcska-podpisa-za-bazite-vzima-gi-za-10-godini-672332.html", "text": "Изпълнителните директори на ПФК ЦСКА-София ЕАД Трифон Попов и на „Сердика спортни имоти“ ЕАД Мариана Петрова подписаха договора за наем на ст. „Българска армия“ и спортно-тренировъчна база „Панчарево“.На подписването на договора, което се състоя в „Музея на спорта“ в сградата на националния стадион, присъстваха министърът на младежта и спорта Красен Кралев и легендите на ЦСКА, които са и част от ръководството на отбора - Димитър Пенев, Пламен Марков и Джони Велинов.Договорът е за срок от 10 години, като при промяна на законодателството той може да бъде удължен. Според предложението на ПФК ЦСКА-София ЕАД месечната наемна цена за двата обекта ще бъде 62 000 лв. (без ДДС), а задължителната инвестиционна програма в размер на 1 100 000 лв. (без ДДС). Инвестиционната програма следва да се извърши за целия срок на договора.Според условията на конкурса наемателят ще заплати авансово част от наемната цена на 4 равни вноски до края на 2020 г. Общата сума на авансовото плащане е 800 000 лв., като с нея ще бъде обезпечено заплащането на дължимата към момента към Столична община такса смет и данък сгради за двата имота.За да гарантира изпълнението на задължителната инвестиционна програма, която е предложил при провеждането на конкурса за отдаване под наем, ПФК ЦСКА-София ЕАД ще представи банкова гаранция в размер на 10% от стойността на предвидените за съответната година инвестиции.Гаранцията се подновява всяка година. Наемателят е длъжен извън наема да заплаща и всички разходи за ток, вода, данък сгради и такса ТБО на двата имота.ПФК ЦСКА-София ЕАД има право да извършва допълнителни подобрения извън задължителната инвестиционна програма по двете спортни бази след съгласието на „Сердика спортни имоти“ ЕАД, като тези инвестиции ще бъдат приспадани от стойността на дължимия месечен наем, след като бъдат доказани.", "date": "2018.01.04", "title": "ЦСКА подписа за базите, взима ги за 10 години"}
{"url": "https://offnews.bg/obshtestvo/chetiri-rodni-kompanii-sa-mestni-finalisti-v-chivas-venture-2018-672310.html", "text": "Приключи първият етап на най-мащабната международна инициатива за търсене на бизнес проекти със социална значимост –  с награден фонд от 1 млн.щ.д. Тази година в надпреварата се включиха 29 държави от пет континента, между които и България. В локалното издание на конкурса взеха участие 53 стартиращи компании, организации и социални предприемачи, които вярват, че светът може да бъде по-добро място за живеене и са готови да използват силата на предприемачеството, за да внесат позитивна промяна в средата около тях.Журито на конкурса, чиито състав тази година включва технологичния и социален предприемач Боян Бенев, Галя Прокопиева - изпълнителен директор на \"Икономедиа\", Манол Пейков - собственик на издателска къща \"Жанет 45\", Христо Христов – изпълнителен директор на \"Нетинфо\", Станислав Сираков от LAUNCHub, и Елена Маринова - президент и съдружник в \"Мусала софт\", оцени оригиналните идеи, креативността, амбицията и предприемаческия дух на кандидатите.В следващия кръг продължават четири български компании със социално значими каузи. Според журито те имат най-голям потенциал за успех на глобално ниво и най-добри възможности да предложат работещо решение за справяне с общовалиден световен проблем.Компанията победител, която ще представи България на глобалния финал и ще се бори за дял от наградния фонд от 1 млн.щ.д., ще стане ясна в рамките на специално събитие, в което участниците ще представят идеите си пред журито на конкурса. Българският финал ще се състои на 12 януари от 19:00 ч. в галерия „Сан Стефано“Компанията Checkpoint Cardio е една от малкото в света, която притежава система за онлайн наблюдение на пациенти, спешна реакция, превенция и диагностика в реално време. Смъртността от сърдечни заболявания е най-значимата социална болест на нашето време. Затова наблюдението и диагностиката от кардиолози в реално време, независимо къде е пациентът и къде се намира докторът, спасява хиляди човешки животи. Превенцията на тежки заболявания, спестява пари на здравната система, прави лекарите спокойни за пациентите си, а пациентите се чувстват под непрекъснато наблюдение и грижа. Телемедицинската система на Checkpoint Cardio се развива от 3 години, до момента е прегледала над 36 000 пациента и е спасила от смърт стотици хора в България и на Балканите. Сега системата се интегрира в здравни системи на няколко европейски държави, като Австрия Германия, Франция, Русия и Гърция.Компанията NASEKOMO използва технология, която превръща органичните отпадъци в алтернативен източник на протеини чрез отглеждането на ларви на насекоми. Ларвите се хранят с отпадъците и натрупват протеинова биомаса. След обработка, биомасата се използва за храна на животни, при които ларвите са естествена част от диетата, например риби. Така по един напълно естествен начин, екипът адресира едновременно два проблема: от една страна натрупването на органични отпадъци, които при загниването си отделят метан и допринасят за замърсяването на въздуха и от друга - растящата нужда от протеини, за чието създаване традиционните индустрии изразходват все по-оскъдните природни ресурси - обработваема земя, вода и рибен запас. Произведените от Насекомо протеини подпомагат и животновъдите, тъй като са по-достъпен начин за фермерите да изхранват своите животни.AGNONКомпанията AGNON, създадена от софтуерните специалисти Живко Стефанов и Стойно Калвачев, разработва специален тип ракетна печка „Гамера”, която работи на дърва, високоефективна е и отделя изключително малко СО емисии. Този тип печки ще позволи на хора в отдалечени места да се отопляват с клони и шишарки, които събират сами. Печката е с вградена глинена пейка, която създава акумулиращ ефект за топлината. Отоплително тяло не замърсява въздуха и е подходящо за града. Предимствата на тази печка са, че консумира два до три пъти по-малко дърва. Подходящи за използване са екобрикетите, но и отпадната дървесина при производството на мебели. Този екоуред е както за всички, които държат да имат жив огън вкъщи, така и за възрастни хора, които живеят сами. Широката употреба и на ракетна печка „Гамера” ще създаде условия за бързо подобряване качеството през зимата и България може да се превърне в пример за екологични практики.JAMBAJAMBA - Career for all е онлайн платформа, която свързва бизнеса с  хората с увреждания в България, оптимизирайки процеса за тяхната  интеграция в пазара на труда. Наред с услугите за подбор на персонал,  чрез платформата, JAMBA предлага на кандидатите модул за обучения и  предварителна подготовка. Този модул включва онлайн и офлайн  професионални обучения, адаптирани за младежи с различни  възможности. Целта му е да се повишава нивото на тяхната квалификация и занижаване на бариерите при навлизане на пазара на труда.Българските победители в локалния кръг на Chivas Venture 2018 ще бъдат част от международнa едноседмична бизнес акселераторска програма в Оксфорд, която ще им помогне да развият идеите си по-успешно. На следващия етап от състезанието ще се проведе онлайн гласуване на публиката, която ще определи как 250 хил. долара от общия награден фонд да бъдат разпредели между победителите от локалните кръгове на конкурса. На големия финал тази година международното жури ще разпредели дяловете от останалите 750 хил. долара награден фонд.Повече информация за конкурса ще откриете . ", "date": "2018.01.04", "title": "Четири родни компании са местни финалисти в Chivas Venture 2018"}
{"url": "https://offnews.bg/politika/sds-svarza-istanbulskata-konventcia-s-osmanskoto-robstvo-672305.html", "text": "Съюзът на демократичните сили се противопоставя на решението на българското правителство да предложи на народното събрание да ратифицира Истанбулската конвенция, се казва в позиция на СДС. Сините призовават Българската православна църква да се произнесе по конвенцията, а от нея да бъдат ратифицирани само части, които не включват спорни параграфи. В позицията на СДС се казва още: Ние не можем да премълчим опасността да бъдат поставени под съмнение традиционните ценности на българското общество, за сметка на сляпо приемане на документ, където се казва, че пол означава „социално изградени роли“, въвежда се понятието „социален пол“ и се предвижда децата ни да изучават в училище „нестереотипни роли на пола“.СДС е първата партия, която постави на дневен ред членството на България в Европейския съюз, но при запазване на националната идентичност и спазване на европейското верую „Единство в многообразието“. Ние сме за единна Европа, но и за съобразяване със спецификата на народопсихологията на всяка нация. В нашата вяра и традиция има само два пола – мъже и жени. За нас понятието „социален пол“ не съществува не само в правния, но и в ценностния ни свят. Българското общество е консервативно, а не либерално, както се опитват да внушат някои политически и неправителствени организации.Ние подкрепяме добрите мерки от Истанбулската конвенция, без спорните параграфи, да бъдат приети в националното законодателство и по този начин да гарантираме защитата на жените и децата от насилие, какъвто е духът на документа. Но не можем да приемем противоречията в тази конвенция. От една страна, тя е създадена да защити жените от насилие, от друга – широко отваря вратата за това насилие. С въвеждането на понятието \"социален пол\", т.е. пол по избор, реално жените се излагат на опасност от мъже, представящи се за жени, или могат да бъдат поставени в неравностойно положение спрямо тях.Освен това, според текстове на Истанбулската конвенция, държавите, които я ратифицират, ще трябва да дават статут на бежанец на всеки чужденец, който в родината си е преследван заради „особености на пола”. Това ще улесни легалното пребиваване в Европа на хора, които ще се позовават на трудно доказуеми причини за тяхното основание да търсят убежище.Като споделяме нашите притеснения, предлагаме на българското правителство вместо ратификация на целия документ от Народното събрание, текстовете от конвенцията, без спорните параграфи, да бъдат приети в българското законодателство. Надяваме се своята позиция, относно Истанбулската конвенция, да заяви и Българската православна църква.", "date": "2018.01.04", "title": "СДС свърза Истанбулската конвенция с османското робство"}
{"url": "https://offnews.bg/sviat/iranska-nobelova-laureatka-za-mir-prizova-za-grazhdansko-nepodchinenie-672309.html", "text": "Иранската нобелова лауреатка за мир Ширин Ебади призова хората в страната да не спират протестите срещу правителството и дори да започнат гражданско неподчинение. Призивът на Ебади, цитиран от издавания в Лондон панарабски всекидневник \"Ашарк ал Аусат\", който е саудитска собственост, идва в момент, когато иранските власти обявиха край на безредиците, а в редица градове в страната бяха организирани проправителствени демонстрации. Държавната телевизия показа хиляди участници в шествие, които носеха портрети на върховния лидер аятолах Хаменей и знамена, на които пишеше \"Смърт на саботьорите\", съобщиха АП и БТА. Живеещата в Лондон Ебади, която получи Нобеловата награда за мир през 2003 г. и е сред редицата критици в изгнание на иранското ръководство, призова своите сънародници да престанат да плащат данъци и сметките си за вода, газ и ток. Тя ги призова също да изтеглят парите си от държавните банки, за да упражнят натиск върху правителството, за да го принудят да прекрати насилието и да удовлетвори техните искания. \"Ако правителството не ви чува цели 38 години дойде вашето време да игнорирате онова, което то ви казва сега\", казва Ебади в интервюто си за вестника.При продължаващите цяла седмица протести в Иран загинаха над 20 души. През изминалата нощ намаляха съобщенията за нови сблъсъци, но това може да означава, че иранското правителство е блокирало електронните приложения към социалните мрежи, за да не се качват видеа от шествията. Преди дни иранската държавна телевизия обяви, че властите временно ще ограничат достъпа до някои социални медии и приложения за изпращане на съобщения, за да контролират протестите. ", "date": "2018.01.04", "title": "Иранска нобелова лауреатка за мир призова за гражданско неподчинение в Иран"}
{"url": "https://offnews.bg/obshtestvo/kontcesionerat-v-bansko-iulen-mileem-za-balgarskata-priroda-672324.html", "text": "\"Милеем за българската природа\", това се казва в позиция на фирмата концесионер в Банско \"Юлен\", чийто е проектът за изграждане на втори лифт в зимния курорт.На последното си заседание през миналата година правителството на Бойко Борисов разреши застрояване на Пирин, което предизвика вълна от протести. Тази вечер ще са поредните в 10 български града. Те се очаква да бъдат и най-масовите.Предлагаме ви позицията на компанията без редакторска намеса:Във връзка с проведена днес среща в Министерството на околната среда и водите, на която представихме проекта за втори кабинков лифт в ски зона Банско, от \"Юлен\" АД заявяваме:", "date": "2018.01.04", "title": "Концесионерът в Банско Юлен: Милеем за българската природа"}
{"url": "https://offnews.bg/obshtestvo/oblachno-i-mokro-dnes-zatopliane-ot-utre-672242.html", "text": "Облачно ще е времето днес, в западните и централните части от страната ще вали. В планините валежите ще са от сняг. Северозападен вятър сваля още температурите, максималните ще са между 4 и 9 градуса, според прогнозата на НИМХ. Над Чeрноморието облачността ще е значителна, сред вълните от 1-2 бала ще е по-топло, отколкото на брега. Максималните температури на въздуха ще са от 7 до 9 градуса, а на водата - до 10 градуса. До минус 5 градуса ще паднат термометрите по високите върхове, до 1200 метра ще се редуват валежи от дъжд и сняг. Утре облаците минават в отстъпление, идва нова декемврийска пролет. ", "date": "2018.01.04", "title": "Облачно и мокро днес, затопляне от утре"}
{"url": "https://offnews.bg/obshtestvo/140-godini-ot-osvobozhdenieto-na-sofia-672182.html", "text": "София празнува 140 години от освобождението си днес. Столична община, Софийска Света Митрополия, Сдружение на приятелите на Русия „Александър Невски” и Фондация „Героите на България” организират тържествени прояви, съобщи Столична община. Благодарствен молебен ще се отслужи в храм „Света Неделя” в 10 ч., половин час по-късно тръгва Литийно шествие, програмата предвижда и поднасяне на цветя и венци пред паметниците на Генерал Гурко и Цар Освободител. В 11 часа започва литературно-музикална програма и поднасяне на венци пред паметника на Българския опълченец в градинката зад Централния военен клуб. Паметникът е бронзово копие на фигурата на опълченеца от картината на Ярослав Вешин „Самарското знаме\".", "date": "2018.01.04", "title": "140 години от освобождението на София"}
{"url": "https://offnews.bg/obshtestvo/tihomir-posreshta-gosti-za-imen-den-672169.html", "text": "Църквата отбелязва днес Събор на 70-те апостоли. Имен ден празнуват всички, които са кръстени Тихомир и Тихомира. Името е славянско и означава \"тих и смирен живот\". Освен дванадесетте апостоли Христос имал и други - седемдесет, които също изпращал на проповед. След възкресението Му ведно с дванадесетте апостоли и те се разпръснали по света да проповядват и са страдали за Христа. Проповядвали не само със слово, но и с примера на добродетелния си живот, търпение, кротост, дела на християнска любов и вършили чудеса.Събор на 70-те апостоли означава общо празнуване.", "date": "2018.01.04", "title": "Тихомир посреща гости за имен ден"}
{"url": "https://offnews.bg/obshtestvo/babh-po-praznitcite-4-tona-unishtozhena-hrana-i-malobrojni-narushenia-672312.html", "text": "Коледните и Новогодишните празници преминаха без сериозни хранителни инциденти. Инспекторите към Българската агенция по безопасност на храните извършваха засилените проверки по време на всички празнични дни, за да могат да гарантират на потребителите безопасността на празничната трапеза. Инспекторите са направили над 2800 проверки. По време на инспекциите са установени и насочени за унищожаване близо 4 тона храни от животински произход (основно заради изтекъл срок на годност или липса на документи за произход). Един обект е спрян от експлоатация.В резултат на констатирани нарушения са издадени 48 Предписания и са съставени 44 Акта за установяване на административно нарушение. Най-честите нарушения, които инспекторите на БАБХ констатираха са нерегламентирана продажба на храни (предимно от животински произход) и липса на документи, доказващи произход и качество, предлагане на храни с изтекъл срок на годност, неспазване на условията и сроковете на съхранение, несъответствия по сградов фонд и оборудване в обектите, както и некоректни или нередовно водени записи документиращи действията на бизнесоператорите за гарантиране на безопасността на храните.Едновременно с тези проверки БАБХ съвместно с МВР, НАП и други институции извърши 402 проверки. Междинните резултати показват, че до този момент са връчени 11 предписания и 22 Акта за установяване на административни нарушения. Спрени от реализация и насочени за унищожаване са над 16 тона храни от животински произход.", "date": "2018.01.04", "title": "БАБХ по празниците: 4 тона унищожена храна и малобройни нарушения"}
{"url": "https://offnews.bg/112/izdirvat-56-godishen-saden-za-pedofilia-za-ubijstvoto-v-novi-iskar-672330.html", "text": "Издирван за жестокото шесторно убийство в Нови Искър навръх Нова година е 56-годишният Росен Ангелов, съобщават от МВР.Той е обявен за общодържавно издирване. Има вероятност той да е въоръжен и опасен. МВР моли хората, които имат информация за местонахождението на издирвания, да подават сигнали на тел. 112 или в най-близкото поделение на МВР при гарантирана анонимност.Според бТВ преди 10 г. Ангелов също е живеел в гр. Нови Искър, а през 80-те е бил осъждан за педофилия. Регистриран е в МВР за блудство, непрекъснато си е сменял местожителството.Според информацията, мъжът е имал отношения с една от шестте жертви на касапнициата - Кети Кюхова.Акцията в село Луково, където полицията търси извършителя и допълнителни улики, свързани с трагедията, продължава вече 13 часа. В акцията е включен и хеликоптер, който кръжи над вилната зона на селото, където Ангелов е живял.", "date": "2018.01.04", "title": "Издирват 56-годишен, съден за педофилия, за убийството в Нови Искър (обновена)"}
{"url": "https://offnews.bg/obshtestvo/12-chasa-bez-voda-v-chast-ot-stolichnia-kvartal-vasil-levski-672227.html", "text": "„Софийска вода” временно ще прекъсне водоснабдяването в част от кв. „Васил Левски“ днес, съобщиха от дружеството. Заради подмяна на уличен водопровод на ул. „Йосиф Соколски“, жк. „Васил Левски“, се налага спиране на водоподаването от 9:00 до 21:00 часа в района на ул. „Летоструй“, ул. „Стоян Попов“, ул. „Рилска обител“, бул. „Ботевградско шосе“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Йосиф Соколски“ ъгъла с ул. „Баба Тонка“.", "date": "2018.01.04", "title": "12 часа без вода в част от столичния квартал 'Васил Левски'"}
{"url": "https://offnews.bg/obshtestvo/dekan-v-su-skril-vazrastta-si-za-da-go-izberat-davat-go-na-prokuror-672284.html", "text": "Декан в Софийския университет е подал декларация с невярно съдържание и това е позволило той да бъде избран на длъжността.Това става ясно от проверка на Контролния съвет на СУ по сигнал на Симеон Георгиев - член на Академичния съвет и студент във Факултета по химия и фармация на СУ, внесен на 20 октомври 2017 г.Става въпрос за декана на Факултета по начална и предучилищна педагогика проф. д-р Божидар Ангелов, а причината, поради която той не е трябвало да бъде избиран за декан, е възрастта му. Правилникът на СУ не разрешава за декан да бъде избиран човек, който ще навърши възрастта за пенсиониране в рамките на мандата си.В доклада си до КС Георгиев иска проверка на цялата документация от общото събрание на ФНПП, което на 4 ноември 2015 г. избира проф. Ангелов за декан.Контролният съвет с председател проф. Валентина Попова разглежда искането, изисква документи от \"Човешки ресурси\" и от самия проф. Ангелов и на 21 декември отсъжда категорично, със 7 гласа \"за\", че има нарушение и че ще уведоми ректора на Университета проф. Анастас Герджиков за него.КС констатира, че документацията, предоставена от професора през юли, не съдържа доказателства за твърденията, че избраните декан и ръководители на катедри отговарят на изискванията на Правилника за устройството и дейността на Софийския университет. КС задължава професора да предостави допълнителни документи - декларации за обстоятелствата по изискванията на Правилника. Божидар Ангелов отговаря на 24 октомври, като представя декларациите. В своята той е потвърдил, че през срока на мандата (4 г.) няма да настъпи основание за прекратяване на трудовото му правоотношение поради достигане на определената в закона възраст, се казва в писмо от КС до Георгиев, предоставено на OFFNews.Мандатът му започва на 4 ноември 2015 г. и изтича на 4 ноември 2019 г.От КС признават, че именно въз основа на тези декларации са приели, че изборът на Ангелов за декан на ФНПП е законосъобразен, но след постъпването на сигнала на Симеон Георгиев изискват справка от \"Човешки ресурси\". Отговорът им потвърждава думите на Георгиев: на 4 септември 2019 г. проф. Ангелов ще навърши 65 г. Тоест в рамките на мандата ще настъпи основание за прекратяване на трудовото му правоотношение на основание възраст съгласно чл. 328, ал. 1, т. 10 от Кодекса на труда.Единодушното решение на КС гласи:\"На основание 35, ал. 4, т. 2 от Правилника предлага Общото събрание на ФНПП да отстрани допуснатата незаконосъобразност.На основание чл. 35, ал. 4, т. 2 уведомява Ректора за допуснатото нарушение\".На база това решение Факултетът по начална и предучилищна педагогика трябва да свика общо събрание, което да отзове декана и да проведе избор за негов наследник. Междувременно Ангелов може сам да се оттегли.Но нещата не приключват дотук. Очаква се днес Георгиев да внесе сигнал до Прокуратурата за деклариране на неверни данни. Според Наказателния кодекс \"който умишлено стане причина да се внесат неверни обстоятелства или изявления в официален документ, съставен съгласно установения ред въз основа на заявление на частно лице, се наказва с лишаване от свобода до две години или с пробация\" (чл. 314).До момента проф. Ангелов не е коментирал казуса. OFFNews с готовност ще му даде думата, ако той пожелае да го направи.", "date": "2018.01.04", "title": "Декан в СУ скрил възрастта си, за да го изберат - дават го на прокурор"}
{"url": "https://offnews.bg/112/shestorniat-ubietc-oshte-e-na-svoboda-orazhieto-ne-e-namereno-672290.html", "text": "Все още няма задържан или задържани за безпрецедентното шесторно убийство в Нови Искър. Не е намерено и оръжието, с което е извършено престъплението.На брифинг снощи главният секретар на МВР Младен Маринов обяви, че първоначалната версия, по която работи полицията, е свързана с дейността на единия от убитите - Неделчо Юнаков. Той се е занимавал с търговия, включително с кухи фирми за „чистене“ на ДДС.На 2 януари в къща в Нови Искър бяха намерени телата на петима души, а вчера беше открито и шесто тяло - на Кети Кюхова, жената, с която е живял Неделчо Юнаков.В къщата на ужасите са намерени над 30 гилзи.", "date": "2018.01.04", "title": "Шесторният убиец още е на свобода, оръжието не е намерено"}
{"url": "https://offnews.bg/obshtestvo/tragva-podpiska-vidin-vratca-i-montana-da-stanat-chast-ot-rumania-672291.html", "text": "Жители на Северозапада организират подписка за отделяне на Видин, Враца и Монтана от България. Те твърдят, че искат да се присъединят към Румъния, съобщи Нова телевизия.Организаторът на протеста и инициатор на подписката Борис Каменов обясни, че един от мотивите му за инициативата е регионът да се спаси от корупцията в България.Според него хората в Северозапада са известни с това, че са борбени. Той припомни как населението на родния му регион е организирало Чипровското въстание срещу Османската империя, както и т.нар. Септемврийско въстание от 1923 година и че винаги са се борили за „истинска демокрация”.На въпрос защо иска Северозападът да стане част от Румъния, Каменов посочи без колебание по-ефективната румънска съдебна система и борбата с корупцията в северната ни съседка.", "date": "2018.01.04", "title": "Тръгва подписка Видин, Враца и Монтана да станат част от Румъния"}
{"url": "https://offnews.bg/izvan-terena/galabin-boevski-otnovo-stanal-diado-672292.html", "text": "Бившият ни щангист Гълъбин Боевски е станал дядо за втори път преди около два месеца. 20-годишната му дъщеря Сара е родила момченце от дългогодишния си приятел и това е върнало олимпийският шампион от Сидни 2000 у нас.От години Боевски живее в Испания, след като продаде всичко свое в България. Цялото семейство се е събрало отново по щастливия повод и посрещнало Нова година.Това е второ внуче за Боевски. Преди пет години синът му Пол и снахата Капка го зарадваха с първо внуче, което носи неговото име. Боевски напусна България преди няколко години. През 2011 година той беше задържан в Бразилия с 9 кг кокаин в куфарите.Тогава той е придружавал дъщеря си Сара на турнир по тенис. Той заяви, че не знае как е попаднала дрогата в куфарите, които е купил от местен магазин. Въпреки това той беше осъден на 9 години и 4 месеца за трафик, но се завърна предсрочно, след което напусна страната в посока Испания.", "date": "2018.01.04", "title": "Гълъбин Боевски отново станал дядо"}
{"url": "https://offnews.bg/112/kola-ubi-zhena-na-zapadnata-daga-v-sofia-shofiorat-izbiaga-672289.html", "text": "Жена е блъсната от автомобил и е убита на място на Западната дъга на столичния околовръстен път, в района на ж.к. \"Люлин\", съобщи Агенция \"Фокус\". Шофьорът на автомобила е избягал от мястото на инцидента.На място има екипи на \"Пътна полиция\", които към момента изискват записи от камерите на бизнес сграда в района.По първоначална информация убитата жена е от ромски произход.", "date": "2018.01.04", "title": "Кола уби жена на Западната дъга в София, шофьорът избяга"}
{"url": "https://offnews.bg/obshtestvo/protesti-v-10-grada-dnes-sreshtu-stroitelstvo-v-pirin-672240.html", "text": "Протести в 10 града срещу решението на Министерския съвет за строителство в Национален парк \"Пирин\" организират днес от \"За да остане природа в България\". Еколози и граждани излизат на протести в София, Пловдив, Варна, Бургас, Русе, Стара Загора, Велико Търново, Дупница, Свищов и Свиленград срещу приетото на 28 декември 2017 г. решение на Министерски съвет за отваряне за строителство на 48% от територията на Национален парк „Пирин“.OFFNews публикува причините за протестите, посочени от организаторите:Протестът в София ще започне в 18:30 ч. от паметника на Алеко Константинов на бул. Витоша. По същото време е насрочен и протест на главен път Е-79 при разклона за Симитли. Той е организиран от Сдружение \"Бъдеще за община Банско\" срещу \"продължаващия екологичен рекет в страната\". \"Предупреждаваме, че ако отново държавата се поддаде на шантажа на зелените, за дълго ще затворим границата с Гърция. За да разберат най-накрая всички европейски граждани и институции как в страна от 11 години членка на ЕС, не може да се построи един лифт\", предупреждават организаторите.", "date": "2018.01.04", "title": "Протести в 10 града днес срещу строителство в Пирин"}
{"url": "https://offnews.bg/sviat/nevizhdani-ot-30-godini-snezhni-buri-vrahletiaha-sasht-672297.html", "text": "Свирепа зимна буря връхлетя Югозападното крайбрежие на САЩ с необичайни снегове и мраз. В щатите Флорида, Джорджия и Южна Каролина бяха регистрирани снеговалежи, каквито не е имало от близо 30 години, предаде Асошиейтед прес.Метеоролозите предупредиха, че бурята скоро ще прерасне в \"експлозивен циклон\", наближавайки Източния бряг, и ще донесе ураганни ветрове, наводнения по крайбрежието и над 30 см сняг.Най-малко 17 души станаха жертва на опасно ниските температури, сковали от дни обширни области в САЩ, от Тексас до Нова Англия.Предупреждение за зимна буря е издадено от Флорида по цялото атлантическо крайбрежие в северна посока. Според прогнозите на синоптиците крайбрежните ураганни ветрове днес може да предизвикат 7-метрови вълни.Училищата в Югоизтока отмениха часовете само месеци след като бяха затворени заради заплаха от ураган, а полицията призова хората да не предприемат пътуване с колите си в район, несвикнал с подобно време, по-характерно за североизточните части на Щатите.Затворени са летищата в Савана, Чарлстън и другаде. Вчера бяха отменени 500 полета, а днес - поне още 1700. Междущатска автомагистрала 95 се е превърнала в ледена пързалка по почти цялата си дължина (над 320 км) в Южна Каролина. Жителите на Ню Йорк се готвят за снежна буря, заради която училищата там днес ще останат затворени, както съобщи кмета Бил де Блазио, цитиран от ТАСС.", "date": "2018.01.04", "title": "Невиждани от 30 години снежни бури връхлетяха САЩ"}
{"url": "https://offnews.bg/sviat/trus-ot-5-3-v-cherna-gora-usetiha-go-v-oshte-4-strani-672315.html", "text": "Земетресение с магнитуд 5,3 по Рихтер е регистрирано на територията на Черна гора в 11,45 ч. местно време.Епицентърът е на 24 км западно от град Печ в Косово и на 64 км източно от Подгорица в Черна гора, с дълбочина 10 км., по данни на Европейският сеизмологичен център. След около половин час е регистриран втори трус от 3 по скалата на Рихтер и дълбочина 5 километра.Земетресението е усетено и в Сърбия, Косово, Македония и Албания.  ", "date": "2018.01.04", "title": "Трус от 5,3 в Черна гора, усетиха го в още 4 страни"}
{"url": "https://offnews.bg/zimni/skior-prebi-biatlonistka-672293.html", "text": "Норвежката биатлонистка Сунове Сьолемдал се сдоби със солидна синина на дясното око след инцидент със скиор по време на тренировка.Неприятният инцидент се е случил в Лилехамер и поставя под въпрос участието на 16-ата във временното класиране за Световната купа в следващия кръг в Оберхоф от 4 до 7 януари.\"Сблъсках се със скиор, който караше право срещу мен. Добре го видях, но не очаквах, че няма да завие. Зашиха ми веждата с четири шева и като цяло се чувствам добре\", каза Сьолемдал.", "date": "2018.01.04", "title": "Скиор преби биатлонистка"}
{"url": "https://offnews.bg/offtopic/naj-kosmatoto-momiche-na-sveta-otkri-liubovta-i-se-omazhi-672316.html", "text": "Смятаното за най-космато момиче в света - Супатра Сусуфан, откри любовта на живота си едва на 17 години и разкри, че вече е омъжена, пише Дейли Мейл.Сусуфан има рекорд на Гинес за най-космато момиче в света от 2010 година, като физическата ѝ аномалия се дължи на рядко генетично заболяване.Синдомът на Амбрас причинява масивно окосмяване по цялото тяло на Супатра, но за своя благоверен съпруг 17-годишната тайландка реши да се обръсне.В случая на Сусуфан не помага дори и лазерната епилация, но тя вече е свикнала да се поддържа всеки ден, сподели баща ѝ пред местна тайландска медия.", "date": "2018.01.04", "title": "Най-косматото момиче на света откри любовта и се омъжи"}
{"url": "https://offnews.bg/lajfstajl/fotograf-zasne-nevolno-shediovar-na-prirodata-galeria-672304.html", "text": "Понякога в природата се случват неща, които изглеждат прекалено невероятни, за да бъдат истина. Съвършени съвпадения, които ярко илюстрират красотата и чудото на света около нас.Подобно нещо се случва в Коста Брава, Североизточна Испания, когато голямо ято скорци започва да се събира в координиран облак, разказва BoredPanda. Това явление е истинско зрелище със стотици, понякога хиляди птици, движещи се и усукващи във форма, която сякаш е репетирана и бързо може да се преобразува в други изумителни такива.Фотографът Даниел Бибер от Германия бил там, когато ятото започнало да се върти и да се усуква, най-вероятно заради нападение на хищник (сокол или ястреб). Облакът се завъртял и се „превърнал“ в гигантска птица, сякаш казвайки на ястреба: „Ние сме по-големи от теб“.Първоначално Бибер не осъзнава какво е снимал.„След като проверих снимките в компютъра си, разбрах какво са създали птиците. Бях толкова концентриран да успея да ги заснема, че дори не бях разбрал, че скорците са създали огромна птица в небето. Седях 4 дни на едно и също място, избирайки ъгли и места, на които смятах, че птиците ще се появят. Беше изключително трудно“, каза той пред Daily Mail.Бибер бе награден за красивите кадри на международния конкурс по фотография.", "date": "2018.01.04", "title": "Фотограф засне неволно шедьовър на природата (галерия)"}
{"url": "https://offnews.bg/politika/desnite-kabinetat-otvori-vazmozhnost-za-mutrensko-zastroiavane-na-pir-672318.html", "text": "Движение \"Да, България\", ДСБ, ДЕОС, БЗНС и \"Зелените\" излязоха с обща позиция против промените в плана за управление на Национален парк \"Пирин\" и се обявиха за устойчиво развитие на българските планини, запазване на природата и разумна национална стратегия за зимен спорт.В декларацията си петте партии посочват, че решението на кабинета Борисов-3 отваря вратички за мутренско застрояване, юридически хаос и нови нарушения на концесията за ски-зона “Банско” от офшорка с неясен собственик.В позицията се казва още:Няма причина да бъдем против втори лифт при спазване на закона, след екологична оценка и правен анализ, гарантиращ прозрачна и конкурентна концесионна процедура. Но се противопоставяме категорично на беззаконието и олигархичния монополизъм, които рушат, а не подкрепят туризма.Според нас промените в плана за управление на НП „Пирин“ са в резултат на политическо изнудване и няма да доведат до обещаното бързо изграждане на втори лифт в Банско, а ще ескалират от планове за нови няколкостотин километра писти и съоръжения, до изсичане и ерозия на хиляди декари вековни гори и в нов бум на застрояването както на Банско, така и на самия Пирин. България трябва да гради общество, основано на знанието и запазената природа, а не на разхищението и изстискването на природните и човешки ресурси. Проспериращите общества, които искаме да следваме, са станали такива именно давайки възможност за успех на всеки гражданин, а не чрез раздаване на подаръци на близки до властта олигарси. Настояваме за отмяна на решението на Министерския съвет и незабавна оставка на министър Нено Димов. През последните месеци стана очевидно, че той не само не работи за по-чиста околна среда и защита на природата, което е длъжността му, но и защитава интересите на конкретна клиентела с коренно противоположни интереси.Ние не сме против втори лифт, при ясна и конкурентна концесионна процедура. Но решението на МС не е за изграждане на нова кабинкова линия – това е умишлена заблуда, насаждана от управляващите, от техните медии и от монополиста, който се опитва да заграби цял Пирин и да затрие всеки конкурентен зимен курорт. Дори министър Димов потвърди, че инвестиционно предложение за втори лифт няма – има обаче опити за вкарване в регулация и строителни планове на терени, попадащи в Националния парк, заети от вековни гори.Ние настояваме управляващите, и особено МТ и МОСВ, да не обслужват строителните мераци на своите кметове и олигарси, а да подготвят национална стратегия за развитие на зимния туризъм. Българските планини дават много възможности за зимни спортове, в интерес на бизнеса и скиорите от всички планински региони на страната, без унищожаване на природата. Тези възможности обаче не се осъществяват.Най-тежкият пример за безхаберие към обществения интерес е блокирането на зимния спорт на Витоша и ограничаването на достъпа на софиянци и десетки хиляди чужди туристи в столицата до планината. От години настояваме и сме направили необходимите предложения за разтрогване на договора, с който СО е продала въжените си линии на „Витоша ски” АД, поради нарушение на основното задължение – поддържане на предмета на дейност и превоз на скиори и туристи. СО, освен че отказва да прекрати договора с монополиста, ограничава до минимум градския транспорт до Витоша и е съучастник в ограничаването на достъпа до планината.Министерството на младежта и спорта също бездейства и не привежда в действие лифта, който е негова собственост – „Заека”. Правителството отново не защитава обществения интерес.По тези причини, подкрепяме гражданските протести срещу приетите от правителството промени в изтеклия план за управление на Национален парк „Пирин” и справедливите им искания. Защитата на Пирин и на българската вековна гора е кауза за много българи. И това е така, защото опазването на природата за следващите поколения е достойна кауза, една от най-важните битки между нормалните граждани на България и олигарсите-кукловоди и техните политически „кукли“.", "date": "2018.01.04", "title": "Десните: Кабинетът отвори възможност за мутренско застрояване на Пирин"}
{"url": "https://offnews.bg/tenis/lavinata-ot-kontuzii-v-tenisa-prelia-i-v-2018-a-672307.html", "text": "Лавината от контузии сред топ тенисисти от 2017 година продължава и през настоящия сезон.След отказването си от надпреварата в Бризбейн бившият номер едно в света Анди Мъри обяви окончателно, че пропуска първия турнир от Големия шлем - Откритото първенство на Австралия, което започва на 15 януари.Контузията в бедрото му не е излекувана и е възможно да се наложи операция, въпреки че дори и при такава прогнозите на лекарите не са много оптимистични.Трикратният шампион в турнири от Големия шлем не е играл от Уимбълдън, от миналото лято.\"За съжаление няма да играя в Мелбърн тази година. Все още не съм готов да се състезавам\", обяви 30-годишният Мъри, който отлетя обратно от Австралия за Лондон.\"Оценявам подкрепата, която получих, и се надявам скоро да е върна да играя\", добави той.Мъри не е единственият, който няма да се завърне на корта в началото на този сезон.Все още не е сигурно участието на друг бивш №1 в света - Новак Джокович. Сърбинът, който се отказа от турнирите в Доха и Абу Даби, ще участва в два демонстративни турнира следващата седмица и този тест ще покаже дали контузията в лакътя е в миналото и може да играе в Australian Open.30-годишният Джокович отсъстваше през последните шест месеца заради контузията.22-рият в света Кей Нишикори - трикратен финалист в Мелбърн, със сигурност ще пропусне Откритото първенство на Австралия тази година заради контузия в китката. 29-годишният японец не е играл от август и все още не е готов за петсетов мач.Йохана Конта също получи контузия в лявото бедро по време на четвъртфиналния си мач в Бризбейн и също вероятно ще пропусне Откритото първенство на Австралия.", "date": "2018.01.04", "title": "Лавината от контузии в тениса преля и в 2018-а"}
{"url": "https://offnews.bg/sviat/buntovnitci-unishtozhili-7-ruski-samoleta-v-siria-kremal-otricha-672294.html", "text": "Най-малко седем руски самолета са били унищожени от бунтовнически артилерийски обстрел срещу военновъздушната база Хмеймим в Сирия на 31 декември, пише руският вестник \"Комерсант\".Изданието се позовава на два източника.Това е най-тежката загуба на въоръжение за Русия от началото на въздушната й кампания в Сирия през есента на 2015 г.В нападението на радикални ислямисти има над 10 ранени руски военнослужещи, добавя изданието.Най-малко четири бомбардировача Су-24, два изтребителя Су-35 и един транспортен самолет Ан-72, както и един склад за муниции са били унищожени при обстрела, пише \"Комерсант\", цитирайки два \"военно-дипломатически\" източника, посочва БТА.След публикацията в \"Комерсант\" Министерството на отбраната в Москва опроверга днес информацията.\"Съобщението за уж \"фактически унищожени\" седем руски военни самолета във въздушната база Хмеймим е фейк. Руската авиогрупа в Сирия е в бойна готовност и продължава да изпълнява задачите си\", заяви източник от ведомството пред ТАСС.Той обаче призна, че при внезапен минометен обстрел срещу летище Хмеймим от страна на диверсионна група на 31 декември след падането на нощта са загинали двама военнослужещи.", "date": "2018.01.04", "title": "Бунтовници унищожили 7 руски самолета в Сирия, Кремъл отрича"}
{"url": "https://offnews.bg/sviat/mladezhi-v-kritichno-sastoianie-sled-kato-vzeli-neizvesten-narkotik-v-672314.html", "text": "9 младежи са приети в болница, а трима остават в критично състояние, след като са взели неизвестен наркотик в австралийския град Перт. Туристите взели дрогата, мислейки, че е кокаин. Те получили припадъци, парализа и халюцинации. Петима от младежите са французи, двама са германци, един е италианец и един - мароканец, като всички са на възраст между 21 и 25 години. Те били отседнали в къща, в която пристигнал пакет за човек, отседнал преди това в същата къща, разказал един от туристите пред австралийски медии, цитиран от Би Би Си.Младежите отворили пакета и открили вътре бял прах, опакован в хартия. Мислейки праха за кокаин, те се нашмъркали, а малко след това настъпила парализа. \"Бяхме безсилни, не можехме да направим нищо\", разказва един от пострадалите. Трима от младежите - двама французи и един германец, остават в критично състояние, в интензивното отделение на местната болница.  Според лекарите част от младежите със сигурност са щели да починат без медицинска помощ. Те разказват, че туристите са били със силни халюцинации, като някои от тях са поставени в медикаментозна кома, за да не се наранят. Според тестовете приетият от младежите прах е съдържал Хиосцин - лекарство, отпускано по лекарско предписание. В малки дози то се използва за лечение на стомашни болки и против гадене при пътуване. В големи дози обаче то може да предизвика парализа и затова се използва от престъпници, най-вече от изнасилвачи, които го дават на жертвите си. ", "date": "2018.01.04", "title": "Младежи в критично състояние, след като взели неизвестен наркотик в Австралия"}
{"url": "https://offnews.bg/obshtestvo/asen-genov-vs-karolev-v-zrelishten-tv-spor-za-lifta-v-bansko-672296.html", "text": "\"Решението на Министерския съвет е незаконно. То е в нарушение на най-малко 3 приложими закона. Самият г-н министър говори за около 3000 негативни становища. Те трябва по Закона за нормативните актове да бъдат публикувани с мнение на Министерския съвет\". Това заяви Асен Генов от \"Протестна мрежа\" в ефира на Нова тв по повод протестите срещу решението на Министерски съвет, което разреши строежа върху 48% от Природен парк \"Пирин\".Според Генов договорът за концесия на ски зоната в Банско трябва да бъде преразгледан, тъй като има доказани в съда екологични нарушения от страна на концесионера \"Юлен\". Икономистът Владимир Каролев изрази несъгласие с твърденията на Генов, като заяви, че констатираните нарушения не са екологични, а чисто административни.Асен Генов посочи, че община Банско е изявила желание в края на 2017 г. да урбанизира нови 130 хекрата земи в района на града, които според стандартите са нови 40 000 легла. Генов обвини Каролев, че е в конфликт на интереси. Според него икономистът има запориран хотел за 2 милиона в Банско.Каролев отвърна на обвиненията, като заяви, че Асен Генов \"не е в час\". ", "date": "2018.01.04", "title": "Асен Генов vs Каролев в зрелищен тв спор за лифта в Банско"}
