{"url": "https://offnews.bg/ikonomika/izdatel-politik-hazarten-bos-i-zhena-banker-sa-si-zapliuli-tcentralat-683431.html", "text": "Въпреки бодряшките твърдения на транспортния министър Ивайло Московски, краят на БДЖ вероятно е по-близо, отколкото мнозина смятат. Днес кредиторите на компанията обявиха за продажба на 2779 товарни вагони на компанията чрез Българската банка за развитие. Подвижният състав на държавната компания е пуснат на два търга с тайно наддаване.Едната обява е за 1311 товарни вагона, собственост на \"Холдинг БДЖ\", заложени, заложени по реда на Закона за особените залози в полза на ББР.Огледи на возилата ще са възможни до 11 юли, а заявления за участие ще се приемат до следващия ден.На 13.07.2018 г. офертите ще бъдат отворени в сградата на Българска банка за развитие АД в гр. София, ул. \"Дякон Игнатий\" № 1 от назначена за целта Комисия, без присъствието на заявителите. Втората обява е за още 1468 товарни вагона. За тях сроковете са същите.За следващия понеделник е насрочен търгът за централата на БДЖ на столичната ул. \"Иван Вазов\" № 3. Уникалният имот е обявен за продан с начална цена от 7,3 милиона лева.Според източници на OFFNews за сградата, в която е заседавало правителството на Кимон Георгиев в средата на тридесетте години на миналия век, не липсват кандидати. Заподозрените участници в наддаването са известен издател политик, хазартен бос, който преди време излезе от бизнеса с пътното строителство, и жена банкер.", "date": "2018.06.28", "title": "Издател политик, хазартен бос и жена банкер са си заплюли централата на БДЖ"}
{"url": "https://offnews.bg/sviat/borisov-kevr-e-nezavisima-ako-ne-haresvat-ivanov-da-tarsim-reshenie-683454.html", "text": "Комисията за енергийно и водно регулиране (КЕВР) е независима организация в лицето на Иван Иванов. Ако не го харесват, да предлагат в парламента, да търсим решение.Така премиерът Бойко Борисов коментира в Брюксел решението на БСП да внесе сигнал срещу шефа на КЕВР до главния прокурор Сотир Цацаров и предложение до парламента да освободи Иванов от длъжността му. \"Всички знаят, че Иван Иванов беше депутат от ДСБ - партията на Иван Костов. Затова тогава, когато парламентът решаваше преди няколко години действително да е независим регулатор и той ни трябва да е такъв - дали ще е Иван Иванов, или „х“, или от БСП, но на всеки управляващ му трябва независим регулатор\", каза Борисов, цитиран от \"Фокус\".Ето сега се вдига цената на природния газ. Няма как да се вдигне на целия свят природния газ, а в България да поевтинее, след като нямаме добив, продължи той.\"Спряхме шистов газ, концесии за добив на газ в Добричко, изпълнихме това, което хората искат, и вносът се вдига с толкова процента. Как да се запази цената? Другият вариант е от данъкоплатците да дотираме тази цена\", подчерта Борисов.\"По никакъв начин към КЕВР в момента ние нямаме отношение. Тя действително в лицето на Иван Иванов е независима организация. Ако не го харесват, да предлагат в парламента, да търсим решение, но когато дадат сметките КЕВР, всички трябва да ги приемаме, защото това е независим орган“, каза още премиерът. ", "date": "2018.06.28", "title": "Борисов: КЕВР е независима, ако не харесват Иванов, да търсим решение"}
{"url": "https://offnews.bg/ikonomika/rosatom-i-edf-podpisaha-memorandum-za-razbiratelstvo-v-sferata-na-nauc-683453.html", "text": "Руската корпорация „Росатом“ и френският концерн EDF подписаха Меморандум за разбирателство в сферата на научно-изследователските и развойни дейности. Церемонията се състоя по време на Световното ядрено изложение в Париж (WNE).От руска страна документът бе подписан от генералния директор на „Росатом“ Алексей Лихачов, а от френска - от генералния директор на EDF Жан-Бернар Леви.Целта на Меморандума е развитие на научно-техническо взаимодействие между предприятията на руския и френския атомни отрасли. Предвижда се реализирането на съвместни проекти за разработване на иновационни продукти и решения, насочени към повишаване на конкурентоспособността и нивото на безопасност на АЕЦ, както и по-нататъшното им предлагане на световните пазари.Направленията на потенциалното сътрудничество включват разработване на адитивни технологии, съхранение на енергия, цифровизация и моделиране, както и съвместни проекти за експлоатация на реактори на бързи неутрони.", "date": "2018.06.28", "title": "Росатом и EDF подписаха Меморандум за разбирателство в сферата на научните изследвания"}
{"url": "https://offnews.bg/temida/15-godishen-izbiaga-ot-aresta-vav-vratca-683458.html", "text": "15-годишен младеж избяга от ареста във Враца. Момчето е доведено в сградата на РУ-Враца около 8 часа тази сутрин. Младежът е заподозрян за кражба на малка сума пари.По първоначални данни докато служителите оформяли документите за наложената му 24-часова мярка за задържане, младежът е успял да избяга от управлението.Момчето все още не е задържано, полицията го издирва. Със заповед на директора на ОДМВР-Враца е назначена вътрешна проверка, в рамките на която ще се изясняват всички факти и обстоятелства около случая.Преди два дни от ареста в Пловдив избяга 22-годишен мъж, обявен в притежание на наркотици. Днес той сам се предаде на полицията. ", "date": "2018.06.28", "title": "15-годишен избяга от ареста във Враца"}
{"url": "https://offnews.bg/tenis/viktoria-tomova-shte-igrae-na-uimbaldan-683455.html", "text": "Първата ни ракета Виктория Томова постигна най-големия успех в кариерата си до момента, след като се класира за основната схема на турнира от Големия шлем “Уимбълдън” в Лондон.В последния кръг на квалификациите 23-годишната софиянка победи рускинята Анна Калинская с 6:4, 6:7(5), 6:3 и така за втори път в своята кариера ще играе в основната схема на турнир от Големия шлем, след като направи това и в Австралия, но там се класира не с игра, а като “щастлива губеща”.С победата българката заработи 39 хиляди лири и 40 точки за световната ранглиста, в която заема 136-ото място в момента.", "date": "2018.06.28", "title": "Виктория Томова ще играе на \"Уимбълдън\""}
{"url": "https://offnews.bg/temida/prebitoto-ot-akusherkata-emilia-kovacheva-momichentce-e-otkliuchilo-ep-683459.html", "text": "3-годишната Никол, която дни след раждането си беше пребита от акушерката Емилия Ковачева, е отключила епилепсия заради нанесените травми, съобщиха родителите на детето Румен и Станислава Димитрови, цитирани от bTV.Ковачева беше осъдена на 18 години лишаване от свобода през септември миналата година. Те се намира под домашен арест заради заболявания и липса на мотиви за присъдата ѝ. Днес Ковачева поиска от Софийския градски съд да замени мярката за домашен арест с по-лека, но искането ѝ не беше уважено. Родителите на детето настояват за по-сурово наказание за Ковачева. Те са решени да обжалват присъдата ѝ. Самата Емилия Ковачева пък обяви, че не се чувства виновна за случилото се. Съдът обеща мотивите за присъдата на Ковачева да са готови до дни. ", "date": "2018.06.28", "title": "Пребитото от акушерката Емилия Ковачева момиченце е отключило епилепсия, обявиха родителите му"}
{"url": "https://offnews.bg/politika/hristo-ivanov-borisov-izpolzva-evropredsedatelstvoto-za-da-zavie-na-683439.html", "text": "На всеки един нормален човек в ГЕРБ трябва да му е ясно, че се е качил на кораба, който пътува на Изток. Борисов използва европредседателството, за да завие. Това заяви лидерът на \"Да, България\" Христо Иванов днес по време на извънредна пресконференция на дясното обединение \"Демократична България\". В нея участваха още председателят на ДСБ Атанас Атанасов и лидерът на \"Зелените\" Борислав Сандов.Според него, докато продължава \"това управление, което отказва да реформира правосъдната система, което отказва да оздрави отбраната и службите, което отказва да се бори с реалната корупция и да изчисти гнилите ябълки в банковата сфера\", то ще тласка страната към периферията на ЕС.Председателят на \"Да, България\" каза още, че под повърхността тече играта за спазаряване на новия главен прокурор и допълни, че без дълбоко реформирана прокуратура не може да имаме нито здрави банки, нито отбрана и сигурност.Лидерът на ДСБ Атанас Атанасов посочи, че това, което стана с дебата по вота на недоверие, е поредното доказателство за обезличаване на най-важната българска институция - Народното събрание.Според Атанасов най-важният въпрос отсъства в мотивите за вота на недоверие - в системите за сигурност на държавата работят над 50 000 души, които са тежко демотивирани да си изпълняват задълженията.Атанас Атанасов каза още, че е ясно какво ще се случи при гласуването на вота:Борислав Сандов от \"Зелените\" даде пример с няколко решения от заседанието на Министерския съвет в сряда, които са много лоши за страната ни.Сандов коментира още решението на правителството да отдаде на концесия летище \"София\":Той посочи, че България иска пореден заем от Световната банка в областта \"Околна среда и води\".", "date": "2018.06.28", "title": "Христо Иванов: Борисов използва европредседателството, за да завие на Изток"}
{"url": "https://offnews.bg/politika/simeonov-ubedi-iunesko-da-prieme-razshiriavaneto-na-ski-zonata-v-bansk-683456.html", "text": "Вицепремиерът Валери Симеонов убеди ЮНЕСКО да приеме разширяването на ски зоната в Банско. Българската делегация, водена от Симеонов, е представила държавната позиция по въпроса за опазване на Национален парк „Пирин“ по време на 42-то заседание на Комитета за световното природно наследство към ЮНЕСКО в Бахрейн.Предложените от българска страна текстове са гласувани с пълен консенсус от държавите членки на Комитета.Първоначалното проекторешение на ЮНЕСКО призоваваше да не се изпълнява решението на Министерски съвет, както и изискваше от България да извърши стратегическа екoлогична оценка на новия план за управление.В рамките на три дни българската делегация е провела срещи с Международния съюз за защита на природата и делегациите на всички останали държави членки на Комитета, които гласуваха с единодушие предложените редакции.Според приетото редактирано решение Комитетът отбелязва, че разширяването на ски инфраструктурата в Национален парк „Пирин“ вече е позволено и изисква българската държава да се придържа стриктно законовите процедури по приемането на инвестиционни предложения, така че да не се увреди стойността на обекта.Валери Симеонов е поканил представителите на ЮНЕСКО да посетят Банско и Национален парк „Пирин“.", "date": "2018.06.28", "title": "Симеонов убеди ЮНЕСКО да приеме разширяването на ски зоната в Банско"}
{"url": "https://offnews.bg/politika/erdogan-e-mnogo-harizmatichen-bezlichnite-nikoj-ne-gi-bruli-obiavi-r-683464.html", "text": "Победата на Реджеп Ердоган и преизбирането му за президент на Турция е от полза за България. Това обяви пред bTV бившият министър на културата Вежди Рашидов. Той подчерта, че в момента Турция демонстрира симпатии към България, а премиерът Бойко Борисов пък симпатизира на Ердоган. Рашидов коментира изборите в южната ни съседка, като подчерта, че Ердоган е демократично избран, тъй като за него са гласували много избиратели. Ердоган е един много харизматичен човек... Безличните никой не ги брули, каза още Рашидов. По думите му Турция се намира в сложна обстановка и Ердоган няма друг избор освен да управлява с „тежка ръка“.Щом гласуват за него, е демократично избран, подчерта Рашидов и допълни, че недемократично действат тези, които искат да свалят Ердоган с оръжие. На въпрос защо тогава българските турци не са гласували за Ердоган Рашидов посочи, че такива са били указанията на ДПС. ", "date": "2018.06.28", "title": "Ердоган е много харизматичен, безличните никой не ги брули, обяви Рашидов"}
{"url": "https://offnews.bg/politika/liderite-ot-pes-tcialostno-evropejsko-reshenie-za-migratciata-a-ne-m-683467.html", "text": "Лансираните предложения от десни лидери не са устойчиви и поставят в тежка ситуация държавите на първа линия, в това число България.Премиери, партийни лидери и еврокомисари от семейството на социалистите се обединиха около необходимостта от реформа на европейската политика за миграцията на координационна среща, организирана от ПЕС. Тя се проведе непосредствено преди Европейския съвет, който днес и утре ще обсъди последните развития по темата с оглед на поставения срок от Европейската комисия за намиране на консенсус до края на Българското председателство.„През последните дни в публичния дебат за миграцията се налагат две основни тези. От една страна виждаме категоричен отказ за проява на каквато и да е солидарност от държави, оглавявани от десницата. От друга, се лансира идеята за заместване на общоевропейския подход с двустранни споразумения вътре в ЕС, както и с трети страни.“ Това заяви президентът на ПЕС Сергей Станишев след срещата, в която взеха участие и министър-председателите на Португалия, Швеция, Малта, Словакия, Испания, Гърция и Македония.„Позицията на премиерите от семейството на ПЕС е категорична – миграцията се нуждае от цялостно европейско решение. Идеите, които са на дневен ред в Европейския съвет, са поредните мерки „на парче“ и целят временно успокояване на страстите и отлагане на намирането на устойчив компромис. Това е от полза единствено за страните далеч от горещите точки по границите на ЕС, които не желаят никаква солидарност и преразпределение на бежанци. Този подход не само не решава проблеми, но и поставя в тежка ситуация държавите на първа линия, в това число България.“Станишев коментира и предложенията за изграждане на центрове за настаняване на търсещи убежище извън територията на ЕС:„Прехвърляне на отговорността на хипотетични трети страни, които всъщност нямат никакво желание за подобни сделки, е сякаш в отговор на вътрешнополитически проблеми в някои европейски столици, отколкото реален опит за намиране на решение. Рискуваме отново да поставим режими с противоречиви методи на управление в силна позиция по подобие на споразумението с Турция.“„Ставаме свидетели на голяма злоупотреба от популисти и националисти по темата. Пристигналите мигранти през последните месеци са в пъти по-малко в сравнение с предишни години и настоящата ситуация няма нищо общо с картината от 2016 г. ЕС трябва да намери солидно и работещо решение сега, за да не изпаднем в ситуация, в която всеки е сам за себе си при възникване на нови кризи“, добави в заключение лидерът на ПЕС.В срещата участие взеха и: Антонио Коща, министър-председател на Португалия; Стефан Льовен, министър-председател на Швеция; Джоузеф Мускат, министър-председател на Малта; Петър Пелегрини, министър-председател на Словакия; Педро Санчес, министър – председател на Испания; Удо Булман, председател на Групата на социалистите и демократите в ЕП; Федерика Могерини, върховен представител на ЕС по въпросите на външната политика и политиката за сигурност; Франс Тимерманс, първи заместник-председател на Европейската комисия; Марош Шевчович, заместник-председател на ЕК, комисар по Енергийния съюз; Пиер Московиси, комисар по икономически и финансови въпроси, данъчно облагане и митнически съюз; Карл-Хайнц Ламберц, председател на Комитета на регионите и други.", "date": "2018.06.28", "title": "Лидерите от ПЕС: Цялостно европейско решение за миграцията, а не мерки \"на парче\""}
{"url": "https://offnews.bg/politika/borisov-predstavia-utre-kandidaturata-ni-za-chakalniata-na-evrozonata-683461.html", "text": "Утре съм поканен на среща на лидерите на Еврогрупата, където ще представя и нашите писма и кандидатурата ни за чакалнята на еврозоната, ще ги запозная с направеното засега, защото изпълняваме всичките пет критерия. Това заяви премиерът Бойко Борисов в Брюксел.Той допълни, че финансовият министър Владислав Горанов е поканен на 14 юли на среща на финансовите министри на Еврогрупата. Тогава ще бъдат решени и детайлите, обясни Борисов, като посочи, утре само ще ги запознае с кандидатурата ни. \"Утре политически ще попитам защо се налага да променяме критерии за чакалнята на еврозоната, и петте са изпълнени\", заяви Борисов. По думите му България не е виновна, че са били ликвидирани толкова производства в страната, а след излизането на социалистическия лагер милиони са отишли в демократични страни, че са подмамвани с по-големи заплати лекари, инженери, програмисти, софтуерни специалисти.Борисов коментира и проблема с мигрантите. Той посочи, че към България не е отправяно предложение за сключването на двустранни споразумения за обратен прием на мигранти. Като председател на Съвета на ЕС нашата страна е предложила компромисен подход за справянето с миграцията, каза Борисов и продължи: \"Огромна част от колегите подкрепят предложенията и ще попитам онези, които не ги подкрепят, какъв друг план биха предложили, посочи той в кулоарите на Европейския съвет\".Премиерът каза още, че страната ни предлага въвеждане на тристепенна система за предварително предупреждение в случай на надигането на миграционни вълни, както познатия подход при прогнозата за времето с кодове в червено, жълто и зелено. Предвижда се едновременно задействане на незабавна охрана на външните граници, обособяването на платформи или изнесени центрове за мигранти извън границите на ЕС и вторично разпределение в Общността на мигрантите. Държавите от първа линия по сега действащите конвенции, когато регистрират по приетия, нормален ред бежанци, които искат да отидат в други страни, след това не трябва да бъдат връщани обратно. Иначе първите държави ще понесем цялата тежест, каза той.Според него проблемите с мигрантите могат да бъдат решени с необходимите средства за това. Ще настоявам колегите от Италия и Австрия да ни подкрепят за това споразумението с Турция да работи. Преди няколко дни, когато се чухме с президента Реджеп Ердоган, той каза, че до този момент само говорим за споразумението, но нищо не е платено или голяма част не е платена, посочи премиерът, като допълни, че финансирането на споразумението с Турция е важно за преговорите с другите държави извън ЕС по въпросите с миграцията.Борисов използва момента и да изтъкне успешното преминаване на председателството. Всички до един категорично говореха, включително и на заседанието на лидерите от Европейската народна партия, че това е едно от най-успешните председателства, че е свършена огромна работа, коментира той. ", "date": "2018.06.28", "title": "Борисов представя утре кандидатурата ни за чакалнята на еврозоната"}
{"url": "https://offnews.bg/politika/barekov-se-pohvali-che-se-e-sreshtnal-s-kravata-penka-683466.html", "text": "Журналистът и евродепутат Николай Бареков се срещна с кравата Пенка и нейния стопанин.За случилото се съобщи самият той във Фейсбук.Бареков посочва, че заедно с британския евродепутат Джон Флек са на гости при кравата Пенка и нейния стопанин в Осоговския Балкан над село Копиловци. Той описва своя колега като \"дванадесето поколение британски фермер\" и добавя, че именно Флек е направил кампания в Европейския парламент в защита на живота на Пенка.Той споделя още, че фермерът живее много бедно и не му стигат парите за хубав обор, тъй като за да го узакони, общината в Кюстендил иска 1400 лева. От Министерството на земеделието пък му отказвали евросубсидии, защото е малък фермер, а средствата стигали само до \"мултибогатите латифундисти\".Евродепутатът е категоричен, че ще отрави \"питане до министър Порожанов във връзка със субсидиите за малките стопанства\".Наскоро Николай Бареков стартира публицистично предаване в ефира на телевизия Евроком. В него той си партнира с бившия журналист от телевизия СКАТ и бивш депутат от НФСБ Димитър Байрактаров. ", "date": "2018.06.28", "title": "Бареков се похвали, че се е срещнал с кравата Пенка"}
{"url": "https://offnews.bg/112/reka-chaia-skasa-digata-na-tri-mesta-do-katunitca-chastichno-bedstven-683468.html", "text": "Частично бедствено положение е обявено в Садово заради река Чая, която вече е скъсала дигата на три места край Катуница, съобщи bTV.Пътят, който свърза Свиленград и Пловдив с Катуница, е залят и затворен. Залети са и земеделски земи, пострадали са стопански постройки.Землището на село Катуница е наводнено.Река Чая излезе от коритото си и край Бачково, съобщи зам.-кметът на Асеновград инж. Петър Бояджиев, цитиран от \"Фокус\". Евакуирано е едно семейство, което живее в най-ниската част на селото.Кризисният общински щаб заседава. Обходено е цялото село Бачково. Още около два часа ще се наблюдават оттоците на реката. Засега няма причинени щети от преливането на река Чая, каза Бояджиев.", "date": "2018.06.28", "title": "Река Чая скъса дигата на три места до Катуница, частично бедствено положение в Садово"}
{"url": "https://offnews.bg/sviat/rusia-e-izteglila-lichen-sastav-i-bojna-tehnika-ot-siria-prez-posledni-683469.html", "text": " Владимир Путин заяви днес, че през последните няколко дни Русия е изтеглила от Сирия 1140 войници, 13 самолета и 14 хеликоптера, предадоха Ройтерс и ТАСС, цитирани от БТА.В реч пред абсолвенти на военни учебни заведения руският президент отбеляза, че изтеглянето е започнало още след посещението му в руската ВВС база в Хмеймим, Сирия, и \"продължава и в момента\".Той подчерта, че изтеглените войници са придобили опит от изпитанията във военни действия.\"На вас и ваши колеги по служба предстои заедно с тях пълноценно да използвате този опит за бойната подготовка на личния състав тук, на територията на Руската федерация\", каза Путин.На тържественото събрание в Кремъл Путин разясни на младите офицери от правоохранителните органи и специалните служби, че пред тях стои изключително широк кръг от задачи.По думите му това са \"надеждна защита на правата и свободите на гражданите, безпощадна борба с терористите и екстремистките, с криминалните престъпници и корупцията\". Президентът на Русия прикани абсолвентите да проявяват своите \"най-добри професионални и лични качества\" и да действат \"отговорно и принципно в строго съответствие с буквата и духа на закона\".През декември 2017 г. Владимир Путин посети Сирия, припомня Ройтерс.", "date": "2018.06.28", "title": "Русия е изтеглила личен състав и бойна техника от Сирия през последните дни, обяви Путин"}
{"url": "https://offnews.bg/sviat/ankara-niama-da-udalzhava-izvanrednoto-polozhenie-v-stranata-683457.html", "text": "Турският президент Реджеп Тайип Ердоган и неговият коалиционен партньор няма да удължават извънредното положение в страната след изтичането на новия тримесечен срок, което трябва да се случи през юли, съобщи Ройтерс.Извънредното положение беше въведено след опита за преврат през юли 2016 г., като след това няколко пъти беше удължавано. Малко преди изборите Ердоган обяви, че ще премахне извънредното положение след вота. Вчера следобед президентът и неговият партньор в предизборната коалиция - Девлет Бахчели, лидерът на Партията на националистическото действие (ПНД) - имаха среща. Според източници турският президент Реджеп Тайип Ердоган може да даде на съюзниците си от ПНД постове в кабинета след подкрепата за него и за партията му на изборите.Управляващата ПСР получи 43 процента от гласовете на парламентарните избори, но заедно с ПНД, която спечели 11 на сто от гласовете, ще има парламентарно мнозинство. ", "date": "2018.06.28", "title": "Анкара няма да удължава извънредното положение в страната"}
{"url": "https://offnews.bg/obshtestvo/pozharni-ekipi-reagirali-na-nad-100-signala-za-navodneni-mazeta-dvoro-683463.html", "text": "На над 100 сигнала за наводнения в страната са реагирали до 18 часа днес служителите на “Пожарна безопасност и защита на населението”. Пожарникари са реагирали на 118 сигнала за произшествия, от които 11 пожара и 106 спасителни дейности. Няма данни за застрашени хора и населени места.Постъпилите сигнали са предимно за територията на Столична община и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета.До 18 часа екипите на ПБЗН са извършили отводнителни дейности по 49 сигнала в област Пловдив за наводнени къщи, дворове, подлези, улици, обществени сгради и паднали дървета.В област Смолян са получени 30 сигнала за наводнения и локални опасности от наводнения. Отработени са 26 сигнала - отводняване на наводнени къщи, дворове, улици, обществени сгради и изграждане на диги. Повечето от сигналите са били концентрирани около речното корито на река Черна, която поради обилния дъжд е преляла.Изградени са диги в кв. Устово - Промишлена зона, ул. „Георги Раковски, ул. „Тракия“, ул. „Родопи“, ул. „Димитър Македонски“, ул. „Хан Аспарух“ . Бедствено положение е обявено на територията на Смолян и Чепеларе.В област Пазарджик са постъпили 30 сигнала за наводнени приземни етажи, мазета на частни и обществени сгради и части от уличната инфраструктура. Екипите на ПБЗН са отработили 26 сигнала за произшествия - сред отводнените обществени сгради са МБАЛ „Пазарджик“ и Болница „Ескулап“.В област Бургас са получени над 35 сигнала за наводнени улици и паркинги. Екипи на пожарната работят по отводняването им.В област Монтана са постъпили 5 сигнала за наводнени приземни етажи, мазета на частни и обществени сгради и части от уличната инфраструктура и всичките са отработени.", "date": "2018.06.28", "title": "Пожарни екипи реагирали на над 100 сигнала за наводнени мазета, дворове и улици"}
{"url": "https://offnews.bg/112/smolian-i-obshtini-v-haskovsko-bedstvat-ot-dazhda-video-683430.html", "text": "Община Смолян и няколко общини в област Хасково обявиха бедствено положение заради дъждовете. Със заповед на кмета на община Смолян е обявено бедствено положение на територията на цялата община. На телефон 112 са подадени 15 сигнала за локални наводнения на територията на областта. Основната част от сигналите са концентрирани около речното корито на река Черна. За оказване помощ на регионалната дирекция на пожарната в Смолян е пратен хидро модул от пожарната служба в Пловдив.В следствие на обилните валежи на територията на община Смолян и залети улици и пътища в резултат на прелели дерета и водостоци е необходимо провеждане на спасителни и неотложни аварийно-възстановителни работи в община Смолян, съобщават от общината.Бедствено положение обяви и Чепеларе. Кметът на града в област Смолян Славка Чакърова съобщи, че обстановката в родопското градче е изключително усложнена заради дъждовете. Река Чая е повишила значително нивото си, в района на църквата „Света Богородица“ екипи насипват земна маса и чакъл, за да се изгради дига и да не се предотврати излизането от коритото. В началото на града, в района на пожарната, вода от дере, намиращо се наблизо, е придошла и е наводнила главния път за Асеновград. Частично бедствено положение е обявено в района на Ивайловград в 3 села - Ленско, Соколенци и Меден бук. Падналият там пороен дъжд, както и в Симеоновград, е достигнал 100 литра на литра на квадратен метър за последното денонощие.От началото на денонощието в пожарните служби в страната са получени над 70 сигнала за произшествия, свързани с усложнената метеорологична обстановка. Към момента силите и средствата на ГД „Пожарна безопасност и защита на населението“ участват в извършването на 22 аварийно-спасителни дейности. Няма данни за застрашени хора и населени места.Постъпилите сигнали са предимно за територията на Столична община и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета.В област Пловдив екипите са извършили отводнителни дейности на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета.След интензивен дъжд в пожарните служби на територията на област Пазарджик са получени над 30 сигнала за произшествия. Основната част от сигналите са за наводнени мазета, както и на приземни етажи на обществени сгради и части от уличната инфраструктура. За по-малко от час пет екипа на пожарната са оказали помощ в 22 от случаите, работата по отводняване на останалите обекти продължава. Сред засегнатите обществени сгради са МБАЛ-Пазарджик и болница Ескулап. Към момента няма данни за бедстващи и пострадали хора.", "date": "2018.06.28", "title": "Смолян и общини в Хасковско бедстват от дъжда (видео)"}
{"url": "https://offnews.bg/liubov-i-seks/nikol-kidman-razkri-tajnata-na-shtastlivia-si-brak-s-kijt-yrban-683448.html", "text": "Актрисата Никол Кидман разкри каква е тайната на успешния ѝ брак с певеца Кийт Ърбан.„Още от началото с Кийт не си пишехме SMS-и, защото аз не знаех как. Когато искахме да се чуем, си звъняхме“, разказва Кидман пред списание Parade по повод 12-ата годишнина от сватбата си с певеца.Актрисата сподели, че двамата си говорят, когато са заедно и най-нестандартният начин на комуникация, който използват, е FaceTime ().„Случвало ми се е да препрочитам нечии съобщения, защото не разбирам смисъла им. Прочитам ги на някой около мен и го моля да ми обясни за какво става въпрос. Не искам този начин на неточна комуникация между мен и съпруга ми“, добавя Кидман.Въпреки това, двамата не обичат да дават съвети за щастие на други двойки.„Не даваме съвети и не смятаме, че имаме някаква „тайна“ за успешен брак. Просто наистина обичаме компанията на другия. Забавляваме се и се разбираме и затова искаме да сме заедно. Ако има човек, с когото мога да съм постоянно, то това е Кийт и дъщерите ни“, добави актрисата.Никол Кидман и Кийт Ърбан се ожениха през 2006 година, една година след като се запознаха. Двамата имат две дъщери, а актрисата има още две деца от предишния си брак с Том Круз.", "date": "2018.06.28", "title": "Никол Кидман разкри тайната на щастливия си брак с Кийт Ърбан"}
{"url": "https://offnews.bg/futbol/milan-privleche-novia-luka-modrich-683436.html", "text": "Въпреки трусовете в Милан след изваждането на отбора от евротурнирите , “росонеритие ” привлякоха хърватския талант Ален Халилович .Тази сутрин се очаква роденият през 1996 година атакуващ полузащитник да премине медицинските си тестове в гранда от Милано. Спортният директор на “росонерите” Масимилиано Мирабели е постигнал договорка с агента на футболиста Фали Рамадани за тригодишен договор. Предполагамета трансферна сума е около 3 млн. евро.Халилович бе обявен за един от най-обещаващите хърватски футболисти през последните години, смятан още в юношеските си години за наследник на Лука Модрич. Още повече, че и двамата са далматинци – Модрич е от Задар, а Халилович от Дубровник. В Италия Ален ще играе против третия „престолонаследник” на хърватския номер 10 - Анте Чорич. Това лято 21-годишният плеймейкър на Динамо (Загреб) бе продаден на Рома за 5 млн. евро.Халилович е продукт на школата на Динамо (Загреб), в който става най-младият голмайствор в Първа хърватска ногометна лига, а освен това е най-младият дебютант в националния отбор на родината си. През 2014 г. направи шумен трансфер в отбора на Барселона преди да е навършил 18 години. Немският Хамбургер ШФ откупува правата му през 2016 г., а за тима изиграва 6 срещи, след което е преотстъпен на Лас Палмас . За испанския клуб записва 38 срещи, в които реализира 2 попадения.", "date": "2018.06.28", "title": "Милан привлече новия Лука Модрич"}
{"url": "https://offnews.bg/lajfstajl/15-cherti-na-predstavitelite-na-zodia-rak-683428.html", "text": "Освен че е четвъртият знак в зодиака, Ракът е известен с емоционалността си и привързаността си към близките си. Но хората, принадлежащи към този знак, са много по-дълбоки и интересни. Представяме 15 типични черти на Раците, които ще ви помогнат да ги разберете по-добре.1. Ракът е невероятно интуитивен и умее да преценява хората. Лесно може да разбере, ако някой го лъже, и успява да забележи неща, на които другите не обръщат внимание.2. Представителите на зодия Рак са перфектните половинки. Те искат да обичат и да бъдат обичани. Когато имат връзка, влагат всичко в нея и поддържат огъня какво в емоционален аспект, така и в интимен.3. Ракът е изключително чувствителен. Сърцето на Рака е чувствително и когато някой го нарани, може да реагира остро. Трудно се привързва, а когато всичко приключи, му отнема прекалено много време, за да се съвземе.4. Той е щедър. Един от начините да покаже любовта и привързаността си към своите приятели и семейства е с изненадващи и щедри жестове.5. Ракът е мистериозен и потаен. Ракът има доста прикрит характер, което го кара да изглежда като загадка за околните. Не обича да споделя всичките си тайни и да показва емоциите си.6. Представителите на тази зодия могат да са агресивни, когато ги провокират. Рядко нараняват някого, но когато си го заслужи, запомня думите им завинаги.7. Настроението на Рака е доста непостоянно. Понякога може да се променя като вятъра. Лесно изпада в депресия и след малко в еуфория. Опитва се държи нещата под контрол, но понякога емоциите му надделяват.8. Най-важни за Рака са неговите приятели. Той е страхотен слушател и ако някой негов близък бъде наранен, е готов да обърне света, за да го защити и да отмъсти за него.9. Ракът често е сантиментален и живее в миналото. За него е трудно да преживява емоционалните моменти в живота си и често така се вглежда в тях, че забравя да живее в настоящето.10. Ракът търси сериозни връзки. Той не се интересува от мимолетни романси и жадува за интимността и близостта на сериозните взаимоотношения. Ще чака колкото е нужно, за да намери правилния човек и тогава ще сбъдне всичките му мечти.11. Обича уюта на дома. Той се чувства най-спокоен, когато си е у дома. Поради тази причина отделя много време и усилия, за да обзаведе жилището си така, че да изглежда като от корица на списание.12. Ракът може да бъде много дръпнат и лесно се сърди. Когато е разстроен, може да изгради стена между себе си и света и заради това, че е пълен с емоции, лесно се обижда.13. Не може да търпи хора, които са му неприятни или се опитват да го командват. Ако някой се опита да каже на Рака какво да прави, ще си изпати сериозно. Той е достатъчно оправен и няма нужда от ничии съвети, а ако някой реши да се държи надменно с него, крайният резултат няма да е красив.14. Притежава невероятно въображение. Ракът е мечтател и е отворен за нови идеи и възможности. Самият той има безкрайно много добри хрумвания и не обича скучния живот.15. Ракът не обича да поема инициативи. Без емоция той може да бъде доста пасивен. Независимо дали в работата, живота или любовта, Ракът трудно успява да направи първата крачка.", "date": "2018.06.28", "title": "15 черти на представителите на зодия Рак"}
{"url": "https://offnews.bg/112/voenni-se-vkliuchiha-v-spasitelnite-aktcii-v-smolian-683433.html", "text": "Военнослужещи от Сухопътните войски ще окажат помощ на населението в гр. Смолян, съобщиха от Министерството на отбраната.Модулно формирование от състава на 101-ви алпийски полк ще окаже помощ днес на жителите в града, където заради обилните валежи днес . Модулното формирование е в състав от 41 военнослужещи, които със специализирана техника ще изграждат диги на река Черна в кв. Устово в града. Действията им се ръководят от командира на алпийците полковник Димитър Кацаров.Военнослужещите се включват в спасителните действия след отправена молба от областния управител на област Смолян Недялко Славов.", "date": "2018.06.28", "title": "Военни се включиха в спасителните акции в Смолян"}
{"url": "https://offnews.bg/obshtestvo/remontirat-uchilishta-i-detski-gradini-v-sofia-vizhte-koi-sa-683449.html", "text": "Договор за основен ремонт и реконструкция на 26 училища и детски градини в районите „Илинден“, „Надежда“, „Красна поляна“ и „Връбница“ подписаха Столична община и МРРБ. Успяхме да защитим 58 млн. лв. безвъзмездно финансиране по оперативна програма „Региони в растеж“ и осигуряваме съфинансиране от нашия бюджет от 5,6 млн. лв. Това са средства, които ще отидат директно за по-добри условия за децата и учениците, коментира кметът Йорданка Фандъкова. Проектът включва цялостно модернизиране на 13 сгради на училища и 10 детски градини: в район „Красна поляна” – 123 СОУ „Стефан Стамболов”; 57 СОУ „Св. Наум Охридски” и 147 ОУ „Йордан Радичков”; в район „Надежда” – ОДЗ № 115 „Осми март”; ЦДГ № 152 „Връбница”; ОДЗ № 15 „Чучулига”; ОДЗ № 27 „Детска китка”; ОДЗ № 90 „Веса Паспалеева” (2 сгради); ЦДГ № 170 „Пчелица”; 15 СОУ „Адам Мицкевич”; 16 ОУ „Райко Жинзифов”; 54 СОУ „Иван Рилски”; 102 ОУ „Панайот Волов”; 101 СОУ „Бачо Киро”;в район „Връбница” – 42 ОДЗ „Чайка”; 62 ОУ „Христо Ботев”; 70 ОУ „Св. Климент Охридски”; 140 СОУ „Иван Богоров”; в район „Илинден” – ОДЗ № 51 „Щурче”; ОДЗ № 179 „Синчец”; бивш филиал на Втора АЕГ „Томас Джеферсън”; 3 СОУ „Марин Дринов”; 113 СОУ „Сава Филаретов”.Като част от проекта ще бъде построена нова сграда към ЦДГ №53 в район „Илинден”, реконструирана сграда в двора на 43 ОУ в район „Илинден” и разширена 9-а френска езикова гимназия „Алфонс дьо Ламартин”.До момента за 17 обекта има сключени договори с избран изпълнител, за още един предстои подписване, а за други 8 обекта офертите ще бъдат отворени до края на месеца.На подписването присъстваха и г-жа Витория Алиата ди Вилафранка, директор в Генерална дирекция \"Регионална и селищна политика\" на Европейската комисия и Андриана Сукова, заместник-генерален директор на Генерална дирекция „Трудова заетост, социални въпроси и приобщаване“ в ЕК. ", "date": "2018.06.28", "title": "Ремонтират училища и детски градини в София - вижте кои са"}
{"url": "https://offnews.bg/obshtestvo/zapochva-remont-na-moskovska-kraj-na-parkiraneto-po-trotoarite-683435.html", "text": "Ремонт на столичната улица \"Московска\", градината \"Кристал\" и тази пред парламента започва в понеделник. Реконструкцията обхваща основно алеите и осветлението в градинките, уточни за OFFNews зам.-кметът по транспорта Евгени Крусев. По \"Московска\" ще се сменя настилката на тротоарите, като първият етап обхваща участъка между ул. \"Раковски\" и \"Дунав\". След обновяването на тротоарите - пред сградата на \"Столична община\", паркиране върху тях вече няма да има. Паркирането се променя - от косо на успоредно на платното, обясни Крусев.В момента Столична община има 24 служебни паркоместа върху тротоара срещу сградата на \"Московска\" 33, след промяната те ще са с 9 по-малко на уличното платно. Вторият етап на ул. \"Московска\" продължава до бул. \"Васил Левски\". Районът е част от зона 4, в която влизат и площадът пред храм \"Св. Александър Невски\", \"Оборище\", \"Шипка\", ул. \"Париж\" на обща стойност 20 млн. лева по план, каза още Крусев.  ", "date": "2018.06.28", "title": "Започва ремонт на Московска, край на паркирането по тротоарите"}
{"url": "https://offnews.bg/futbol/shte-padat-li-glavi-v-bundestima-dnes-683429.html", "text": "По всяка вероятност днес няма да има кардинални промени в германския национален отбор. Въпросът дали селекционерът на Бундестима Йоахим Льов ще бъде уволнен чака отговор, но той едва ли ще бъде даден скоро.Президентът на Германския футболен съюз Райнхард Гриндел заяви, че първо иска да прочете доклад с детайлен анализ за представянето на отбора и след това да бъде взето евентуално решение.\"Снощи се чух с Йоги. В следващите дни ще обсъдим какво да правим\", каза Гриндел пред изданието \"Sport Bild\". Бундестимът се прибира днес и се очаква селекционерът да говори пред местните медии на летището във Франкфурт.Единствено изненада може да дойде от самия Льов, който да изпревари решението на ръководството на централата и да обяви, че си подава оставката.След загубата от Южна Корея с 0:2 вчера треньорът заяви, че първо иска да преспи, преди да реши дали не е по-добре да си тръгне от тима.", "date": "2018.06.28", "title": "Ще падат ли глави в Бундестима днес?"}
{"url": "https://offnews.bg/politika/pargov-tochno-13-ot-61-sa-otgovornite-kam-stolichani-savetnitci-v-sos-683450.html", "text": "Точно 13 от общо 61 са отговорните към гражданите на София общински съветници в СОС.Този извод направи председателят на групата на БСП в СОС и лидер на столичните социалисти Калоян Паргов. Седемте съветници от БСП, четирима от \"Група 5\" - Венцислав Мицов, Стоян Александров, Симеон Славчев и Иван Велков, както и Марта Георгиева и Иво Божков подкрепиха доклада на БСП в СОС за свикване на извънредна сесия относно готовността на СО за реакция при природни бедствия и наводнения на територията й.Предложението на съветниците от групата на социалистите беше направено в началото на редовната сесия днес, а за свикването на извънредна сесия бяха необходими една трета от всички общински съветници в СОС, които са 61.По ирония на съдбата, докато кметът Йорданка Фандъкова обясняваше на журналистите колко несъстоятелни и преувеличени са исканията на БСП за извънредна сесия, свързана с мерките на СО срещу наводненията, капандурата на петия етаж в Столична община протече над главите им. \"Кметът сметна, че се отнасям несериозно към проблема, защото направих коментар с ирония за \"бананите\", които поставят на входовете на метростанциите, за да ги предпазят от наводнения, каза Калоян Паргов. - А истината е, че вече управлението на ГЕРБ предизвиква ирония у гражданите на София. Тази ирония показва едно - хората вече са загубили надежда, че управляващите могат да се справят с проблемите в града ни. А въпросът с канализацията и шахтите е много сериозен. И е време да обяснят защо изобщо го има към този момент, след като те 10 години управляват София. Запушените шахти са отговорност на Столична община. Столичният инспекторат трябва да контролира работата на ВиК, на концесионера \"Софийска вода\" и на концесионера по чистотата. Когато не го прави, нито банани, нито портокали ще помогнат срещу наводненията\".Според Калоян Паргов, управляващите се страхуват от свикването на извънредна сесия, тъй като данните, които трябва да изнесат няма да са добри за тях. Заместник-председателят на СОС от БСП Милка Христова пък попита дали има конструктивни недостатъци при изграждането на входовете на метрото, за да се получат тези наводнения след дъжда на 18-и юни.\"С колегите от БСП настоявахме за провеждане на извънредна сесия, защото искахме гражданите да чуят отговорите на няколко въпроса, коментира Милка Христова. - Искахме хората да разберат какви са плановите мерки на СО при възникване на подобни ситуации като тази от миналата седмица след едночасовия обилен дъжд. Също така трябваше управляващите да кажат какви са превантивните мерки, които взимат за предотвратяване на подобни ситуации, да изнесат данни за екипите за действие в кризисни ситуации, както и какви финансови средства са заделени за подобни случаи. Искахме да бъдат предоставени актуални данни за състоянието на канализационната мрежа в София, както и на шахтите\".Според Милка Христова, бодряшки изказвания на съветниците от ГЕРБ, че подобни наводнения се случват в цяла Европа, както и примерите с метрото в Берлин, звучат изключително нелогично и безотговорно.", "date": "2018.06.28", "title": "Паргов: Точно 13 от 61 са отговорните към столичани съветници в СОС"}
{"url": "https://offnews.bg/drugi/sagata-prikliuchi-barselona-se-razdeli-s-vezenkov-683432.html", "text": "Звездата ни в баскетбола Александър Везенков приключи с Барселона. Българинът бе уведомен с писмо, че каталунците повече няма да разчитат на него.Новината съобщава испанското издание Full Basket, а други местни медии добавят, че крилото ще получи компенсация в размер на 100 000 евро след този ход на клуба.22-годишният Везенков подписа договор с Барселона за три плюс една години през лятото на 2015 година. Трите години изтекоха това лято, а Барселона не се възползва от опцията за последната година от контракта.Българинът си тръгва от каталунската столица с два трофея - Суперкупата на Испания, спечелена през 2015 година и Купата на Краля от тази година. През 2017 година Александър попадна в отбора на най-добрите млади играчи в Лига АСВ.Престоят му в Барса завършва с общо 151 мача в Евролигата и испанското първенство в рамките на три сезона, в които работи с четирима различни треньори.Интерес към Везенков има от Олимпиакос и Анадолу Ефес.", "date": "2018.06.28", "title": "Сагата приключи: Барселона се раздели с Везенков"}
{"url": "https://offnews.bg/futbol/belgia-prodalzhava-napred-s-palen-aktiv-vizhte-vsichki-1-8-finali-683470.html", "text": "Отборите на Белгия и Англия изиграха не особено вълнуващ последен мач от група G на световното първенство, в който единствената интрига беше кой от двата вече осигурили си участие в осминафиналите тима ще завърши първи.В крайна сметка \"червените дяволи\" се наложиха с 1:0 срещу резервите на островитяните и финишираха с пълен актив от 9 точки, докато Англия остана на втората позиция с 6. Единственото попадение на стадиона в Калининград падна през второто полувреме и бе дело на Аднан Янузай. Бившият играч на Манчестър Юнайтед се разписа с изключително красив гол в 51-ата минута. Последва много комична ситуация с нападателя на Белгия Миши Батшуаи, който грабна топката от мрежата и се опита да я изрита силно отново вътре за ефект.За нещастие тя срещна страничната греда и рикошира в главата му, като той едва не се самоконтузи. До края англичаните имаха хубава възможност да изравнят в 66-ата минута, когато Маркъс Рашфорд беше изведен от Джейми Варди, но ударът му беше отклонен от вратаря Тибо Куртоа. В другия мач от групата Тунис записа първа победа на Мондиала, надделявайки с 2:1 над Панама.Така след изиграването на всички двубои от груповата фаза станаха ясни и 16-те отбора, които ще продължат към осминафиналите, както и разпределението по двойки.Ето и всички 1/8-финали:30 юни, събота 17.00 часа Франция – Аржентина 21.00 часа Уругвай – Португалия 1 юли, неделя 17.00 часа Испания – Русия 21.00 часа Хърватия – Дания 2 юли, понеделник 17.00 часа Бразилия – Мексико 21.00 часа Белгия – Япония 3 юли, вторник 17.00 часа Швеция – Швейцария 21.00 часа Колумбия – Англия", "date": "2018.06.28", "title": "Белгия продължава напред с пълен актив, вижте всички 1/8-финали"}
{"url": "https://offnews.bg/politika/slavi-trifonov-borisov-e-lazhetc-kazah-mu-che-shte-go-osadia-683438.html", "text": "Шоуменът и новозаявен политик Слави Трифонов нападна остро премиера Бойко Борисов във фейсбук профила си.Той обяви, че преди време премиерът в един глас с жълти медии е твърдял, че Трифонов имал градинка пред Японския хотел в София и спрял да разпространява лъжата едва след като Слави не го заплашил от тв екрана, че ще го осъди.Ето и целия статус на Слави Трифонов:", "date": "2018.06.28", "title": "Слави Трифонов: Борисов е лъжец. Казах му, че ще го осъдя"}
{"url": "https://offnews.bg/temida/izbiagaliat-ot-plovdiv-arestant-spesti-glavobolia-na-mvr-predade-se-683441.html", "text": "Избягалият от полицейско управление в Пловдив на 26 юни арестант се е предал днес следобед и е задържан от прокуратурата в Пловдив за 72 часа, съобщиха от пресцентъра на Апелативна прокуратура - Пловдив.Срещу 22-годишния Петър Петров е обвинен за притежание на наркотици.Той се е предал чрез посредничеството на адвокат. Предприети са били необходимите действия, като днес, в ранния следобед, обвиняемият се е предал в Окръжна прокуратура – Монтана, придружен от своя защитник, и понастоящем се намира в следствения арест в гр. Монтана.Предстои привеждането му в следствения арест в гр. Пловдив, което ще бъде извършено от органите на ГД „Охрана“ при Министерство на правосъдието.Срещу него се води и досъдебно производство за бягството му от ареста /престъпление по чл. 297, ал.1 от НК /, което се наблюдава от РП – Пловдив, по което обвиняемият е бил обявен за общодържавно издирване.", "date": "2018.06.28", "title": "Избягалият от Пловдив арестант спести главоболия на МВР - предаде се"}
{"url": "https://offnews.bg/politika/nso-niama-nuzhda-ot-reformi-smiata-noviat-%d1%9d-nachalnik-683443.html", "text": "Промени в Закона за НСО поиска началникът на службата генерал-майор Данчо Дяков. Той беше представен днес пред депутатите от комисията по отбрана. Пред народните представители той каза, че законът може да бъде редактиран в частта за взимане на решения.Според него обаче реформи в службата не се налага да бъдат правени.Не предвиждам значителни реформи в службата, защото службата доказа, че функционира много добре. Ако има някакви реформи, те ще са да може тя да бъде по-гъвкава при вземането на решенията, така че колегите ми не трябва да се притесняват от структурни и други реформи, обясни пред журналисти Дяков. Той уточни, че промени по отношение на категориите охранявани лица могат да бъдат направени само от политиците.Той не пожела да посочи какви са реформите, които иска да бъдат направени и те били обсъждани само в службата на този етап. Това как ще се придвижат промените в закона зависи от парламента, заяви Дяков и допълни, че се надява новите текстове да станат факт до края на годината. Намеренията на ръководството на НСО са да бъдат оптимизирани разходите в службата, за да бъдат повишени заплатите на служителите. Съкращения в НСО няма да има, но и нови назначения също, защото бюджетът не го позволява, стана ясно още от думите на Дяков.Той каза, че един от проблемите на службата остава остарелият автопарк. Според него автомобилите на НСО \"не са първа младост\" и средната им възраст варира между 12 и 15 години, което изразходва голяма част от ресурса на службата.", "date": "2018.06.28", "title": "НСО няма нужда от реформи, смята новият ѝ началник"}
{"url": "https://offnews.bg/medii/prezidentat-naznachi-ivelina-dimitrova-za-chlen-na-sem-683422.html", "text": "Президентът Румен Радев обяви своето назначение за празното място в Съвета за електронни медии (СЕМ). Пресцентърът на \"Дондуков\" 2 обяви, че Радев е подписал указ за назначаването на Ивелина Ганчева Димитрова като член на медийния регулатор. Димитрова е продуцент на предаването \"Малки истории\" по БНТ. Бившият водещ на същото предаване Иво Христов стана шеф на кабинета на Румен Радев ().Номинацията може да се определи като неочаквана, тъй като досега за вакантния пост се спрягаха имената на популярни имена от медийните среди като бившия директор на БНТ Валери Тодоров, проф. Снежана Попова, Къдринка Къдринова и др.Предстои парламентът да гласува номинацията на Ивелина Димитрова.В момента едно от петте места в СЕМ е празно, след като в началото на юни изтече мандатът на Мария Стоянова. ", "date": "2018.06.28", "title": "Президентът назначи Ивелина Димитрова за член на СЕМ"}
{"url": "https://offnews.bg/112/katastrofa-mezhdu-dzhip-i-tir-zatrudniava-dvizhenieto-po-magistrala-t-683444.html", "text": "Тежка катастрофа е станала на 75-иия километър на магистрала \"Тракия\", посока София, съобщава БНР.По първоначална информация сблъсъкът е между товарен автомобил с турска регистрация и джип. Няма жертви.Спасителни екипи са успели да извадят двама мъже от джипа. Те са откарани в болницата в Пазарджик.В момента движението се извършва само в аварийната лента.", "date": "2018.06.28", "title": "Катастрофа между джип и ТИР затруднява движението по магистрала 'Тракия'"}
{"url": "https://offnews.bg/sviat/putin-i-tramp-shte-se-sreshtnat-na-16-iuli-v-helzinki-683445.html", "text": "Руският президент Владимир Путин и американският му колега Доналд Тръмп ще се срещнат на 16 юли в Хелзинки, съобщиха от Кремъл и Белия дом. Това ще е първата двустранна среща на Тръмп и Путин, откакто американският президент зае поста си през януари 2017 г. Двамата са разговаряли два пъти - на две срещи на върха през 2017 г.Като възможно място за срещата на двамата президенти беше спомената Финландия. По неофициална информация е обсъждана и Виена. Разговорите им ще се проведат няколко дни след срещата на върха на НАТО в Брюксел на 11-12 юли и след посещението на Тръмп във Великобритания ден по-късно.Подробностите около срещата бяха договорени вчера при срещата на съветника на Тръмп за националната сигурност Джон Болтън с Путин. ", "date": "2018.06.28", "title": "Путин и Тръмп ще се срещнат на 16 юли в Хелзинки"}
{"url": "https://offnews.bg/politika/krasimir-karakachanov-otkri-pametnik-na-kan-tervel-683447.html", "text": "Министърът на отбраната Красимир Каракачанов откри днес, 28 юни, внушителен паметник на българския владетел кан Тервел в град Свети Влас. Поводът е 1300-годишнината от победата на кан Тервел над арабския халифат при Константинопол. Министър Каракачанов преряза лентата на паметника заедно с Йордан Динев, председател на фондация „Българска памет – братя Диневи“, съобщиха от Министерството на отбраната.„Откриването на паметника на този велик български владетел е добър знак за това, че във времена на нихилизъм и джендърски идеологии българинът не се предава, а пази и възражда националните и православните ценности“, заяви министърът на отбраната. „След паметника в Свети Власт ще има и други монументи в страната, които ще напомнят на поколенията, че кан Тервел е спасил не само България от ислямизация, но и Европа“, подчерта министър Каракачанов.На тържествената церемония присъстваха членовете на инициативния комитет за честването на бележитата годишнина - акад. Антон Дончев, проф. Николай Михайлов и проф. Стоян Райчевски, както и командирът на Военноморските сили контраадмирал Митко Петев, командирът на флотилия бойни и спомагателни кораби флотилен адмирал Мален Чубенков, представители на местната власт и граждани.Венци и цветя пред паметника бяха положени от името на Министерството на отбраната, фондация „Българска памет – братя Диневи“, Военноморските сили и от признателни граждани.Министърът на отбраната Красимир Каракачанов е председател на Националния инициативен комитет за честването на 1300-годишнина от победата на кан Тервел над арабите. Паметникът е дело на фондация „Българска памет – братя Диневи“. Автор на скулптурата е Петко Йорданов.", "date": "2018.06.28", "title": "Красимир Каракачанов откри паметник на кан Тервел"}
{"url": "https://offnews.bg/izvan-terena/maradona-dosta-sam-zhiv-grizhat-se-mnogo-dobre-za-men-683440.html", "text": "Аржентинската легенда Диего Марадона направи първо телевизионно появяване след мача на Аржентина с Нигерия и заяви, че всички слухове около неговото здраве са били силно преувеличени и той се чувства много добре.\"Не мога да повярвам как социалните мрежи започнаха да си създават такава огромна лъжа, която няма никакъв смисъл\", каза Марадона в собственото си предаване.\"Това ме ядосва, защото сестра ми вчера ме накара да свирна с уста по телефона, за да види, дали съм окей, а аз се справих, питах я какво друго да направя.Брат ми от Италия, племенникът ми от САЩ бяха разтревожени, защото разбира се, лошите новини се разпространяват много по-бързо от добрите. Доста съм жив, грижат се много добре за мен, много добре\", допълни легендата.Припомняме, че по време на решителния мач между Аржентина и Нигерия (2:1)  Дон Диего реагира доста емоционално, а състоянието му видимо не бе особено добро. Малко след двубоя пък се появиха информации, че е получил медицинска помощ и дори е бил в болница.Именно поради тази причина Марадона предлдага четирицифрена сума, за да се идентифицира човекът, който го обяви за мъртъв. Адвокатът на аржентинската легенда Матиас Лоура сподели пред аржентински медии, че някои хора се опитват да натрупат пиар на гърба на Марадона.\"Говорих с други юристи в офиса ми в Буенос Айрес и бяхме инструктирани да предложим 10,000 евро, за да можем да идентифицираме лицето, което си е направило тази злостна шега. Той трябва да понесе цялата строгост на закона и ще направим всичко, за да стане така\", каза Лоура.", "date": "2018.06.28", "title": "Марадона: Доста съм жив, грижат се много добре за мен"}
{"url": "https://offnews.bg/nauka/otchetoha-nova-naj-niska-temperatura-na-zemiata-683407.html", "text": "Нов температурен рекорд е отчетен в един от районите на Антарктика - минус 98 градуса по Целзий, съобщава .Резултатите от наблюденията бяха отчетени от климатолози от Университета в Колорадо в Боулдър и публикувани в статия в списание Geophysical Research Letters.Високата надморска височина на Източно антарктическото плато и близостта му до Южния полюс създават условия да се задържат екстремно ниски температури. Тези условия правят това място най-студеното на Земята.Тъй като студеният въздух е по-плътен от по-топлия въздух, той се изтласква надолу, в пукнатини и кухини. Най-благоприятните условия за температурни минимуми са при ясно небе и сух въздух. Последните значително понижават температурата, защото водните пари задържат топлината във въздуха, пишат авторите.Най-ниската температура на въздуха, която някога е измервана от метеостанция, минус 89,2 градуса по Целзий, е регистрирана на същото място в станцията Восток на 23 юли 1983 г. Но метеорологичните станции може да не са на най-студеното място.През 2013 г. на базата на сателитни данни изследователите съобщиха, че най-ниската температура на Земята е минус 93 градуса по Целзий. Но актуализираният анализ на д-р Скамбос и колегите му показа по-ниски стойности.В новото проучване екипът анализира сателитните данни, събрани през зимата на Южното полукълбо между 2004 и 2016 г.", "date": "2018.06.28", "title": "Отчетоха нова най-ниска температура на Земята"}
{"url": "https://offnews.bg/politika/zhelio-bojchev-se-otteglia-ot-politikata-shte-se-zanimava-s-biznes-683405.html", "text": "Депутатът от БСП Жельо Бойчев напуска поста на зам.-председател на парламентарната група на левицата, а след време и Народното събрание.Това стана ясно от негово изявление пред журналисти в парламента.Корнелия Нинова допълни, че в напускането на Бойчев \"няма драма\". Той ще остане член на БСП, на градската организация и на Националния съвет на партията.Нинова посочи, че Жельо Бойчев има намерение да се занимава с бизнес и не иска да изпада в конфликт на интереси. Тя каза още, че друг колега ще заеме мястото му в ръководството на парламентарната група на БСП.", "date": "2018.06.28", "title": "Жельо Бойчев се оттегля от политиката, ще се занимава с бизнес"}
{"url": "https://offnews.bg/zdrave/fondat-za-lechenie-na-detca-otkaza-da-doplati-operatciata-na-6-godishn-683406.html", "text": "Фондът за лечение на деца отказа да доплати разходи по операцията на 6-годишно дете в Австрия. Процедурата вече е извършена, а нейното финансиране е било предварително одобрено от Фонда. Родителите на Анелия Витанова обаче получават две фактури в деня на изписването ѝ, съобщава bTV.Анелия мечтае един ден да ходи сама. Тя се ражда в седмия месец с детска церебрална парализа. „Не може да ходи, движи се с помощта на родителите си и с помощни средства. Операцията дава шанс доколкото да помогне за развитието ѝ, да ѝ се изправи стойката и да коригира походката си. Всичко зависи от работата с нея и рехабилитацията ѝ”, споделя бащата на детето Юлиян Витанов.За операцията са кандидатствали към Фонда за лечение на деца и са били одобрени. „Изискаха да ползваме дарителската ни сметка за транспорт и настаняване, от съда в Перник отказаха тези пари на основата на това, че имаме договор с фонда, който обещава да плати всички разходи, транспорт, операцията и три прегледа след операцията”, уточни бащата.След изписването на Анелия родителите ѝ получават две фактури. Едната за 616 евро, а другата за малко над 8700 евро. По-малката сума обяснили с това, че била за придружител и не била пусната към офертата. А за другите пари посочили, че били за операцията - анестезиология, операция, всичко.Д-р Мариета Райкова, която е директор на Фонда, посочи, че издаденият формуляр S2, с който родителите са отишли да лекуват дъщеря си покрива оперативното лечение и настаняването при общи условия. „Лечението на детето е финансирано. Попитахме болницата за допълнителните средства и те казаха, че са пари за специални условия за настаняване. При разговор с родителите обясних, че процедурата при всяко дете, когато има доплащане е, че отпускането и одобряването става чрез обществения съвет”, коментира тя.Бащата отрича да са били настанявани по специален начин и по думите му дори не са попитани какъв тип настаняване искат.Райкова уточни, че одобреното финансиране е по оферта от преди година, когато Анелия е била одобрена за лечението. Тя отрича семейство Витанови да трябва да пускат молба за одобряване на новите разходи. „Доплащането не иска нова молба, наясно сме, че трябват средства. Има и други случай, в които се налага. Не мога да кажа кога Фонда ще плати тези пари”, посочи тя.Заседанието на Обществения съвет е на 4 юли и тогава ще се вземе решение.", "date": "2018.06.28", "title": "Фондът за лечение на деца отказа да доплати операцията на 6-годишно дете в Австрия"}
{"url": "https://offnews.bg/sviat/merkel-sadbata-na-evropa-e-zalozhena-na-karta-zaradi-migratcionnia-va-683437.html", "text": "Германският канцлер Ангела Меркел заяви днес пред германския парламент, че съдбата на Европа е заложена на карта заради миграционния въпрос, съобщи БТА.\"Европа е изправена пред много предизвикателства, но предизвикателството, свързано с мигрантския въпрос, може да е решаващо за бъдещето на Европейския съюз\", каза тя, преди да замине за днешната среща на върха в Брюксел.В речта си пред парламента тя призова за мултилатерализъм вместо за едностранни действия от страна на отделните страни членки на ЕС, защото в противен случай \"никой повече няма да вярва в системата от ценности, която ни направи силни\".Меркел призова за сключване на споразумения за прием на мигранти с африкански страни по модела на сделката с Турция и добави, че с намаляването на броя на мигрантите трябва да бъде върнат по-стриктният имиграционен контрол отпреди 2015 г.Канцлерката каза, че НАТО остава от ключово значение за отбраната на Германия, въпреки напреженията в алианса, и че Европа трябва да продължи диалога със САЩ за избягване на търговска война.Тя говори и за необходимите реформи в еврозоната. Гръцката програма, подобно на други, бе голямо предизвикателство, но можем да кажем, че еврото е стабилно. Тези програми вече приключиха, страните от еврозоната са конкурентоспособни. Бе свършена добра работа и бе даден добър пример за европейска солидарност, каза Меркел.\"Но все още има нужда от реформа. Затова се споразумяхме с Франция да работим заедно\" за разработване на европейски стабилизационен фонд и вид европейски валутен фонд за избягване на потенциални кризи, каза Меркел.", "date": "2018.06.28", "title": "Меркел: Съдбата на Европа е заложена на карта заради миграционния въпрос"}
{"url": "https://offnews.bg/interviu/d-r-doroteia-todorieva-s-navlizaneto-na-jak-inhibitorite-patcientite-683311.html", "text": "- Д-р Тодориева, наскоро приключи „23-ия Конгрес на Eвропейската хематологична асоциация“. Какви са Вашите впечатления от новостите в лечението на хематологичните заболявания? - По време на откриването на 23-ия конгрес президентът на ЕХА Питър Соневелд каза: „Кръвта поддържа нашите тела. Ние, като хематолози, трябва да поддържаме кръвта“. Ежегодният конгрес винаги пише нова история, която променя хематологията. Тази година участваха над 11 000 медицински специалисти от цял свят. Наблегна се изключително много на таргетното лечение и оптимизиране на отношението полза/риск чрез комбиниране на медикаменти.Все повече се предпочитат молекули, които действат прицелно върху конкретна „мишена“ на конкретна туморна клетка и са с очакван профил на безопасност. Таргетната терапия е вече незаменима за пациентите с хронична миелогенна левкемия, огромна част от които живеят като здрави хора; за пациентите с остра миелогенна левкемия, при които се увеличава броят на установените генетични мутации и техните инхибитори; за пациентите с миелофиброза, които от скоро могат да се лекуват с единствения регистриран до момента медикамент за тази индикация; и за тези с трудно повлияващи се болест на Ходжкин и множествен миелом, при които нарастват прицелните медикаменти. Изобщо хематологията навлиза на дълбоко молекулярно-генетично ниво.- Споменахте лечението на миелофиброзата като един от пробивите в хематологията. Ще споделите ли с нас какво представлява заболяването и колко често се среща у нас? - Миелофиброзата е миелопролиферативно заболяване, засягащо костния мозък, при което той се замества от съединителна тъкан и така не може да произвежда достатъчно кръвни клетки, което води до нарастване на далака (спленомегалия), като опит на организма да произвежда кръвни клетки в него. От това и наличието на възпалителни молекули е и началото на симптомите на активност.В по-късните си фази някои пациенти може да трансформират в остра левкемия. Счита се, че е рядко заболяване – до 1:100 000 годишно за Европа, но се забелязва ръст в броя на пациентите през последните години. Обикновено заболяват хора над 65 години. Средната преживяемост е по-малка от 6 години, като при някои рискови групи може да не достигне 2 години. Иновационният пробив в това заболяване беше направен с откриването на специфичен ген, чиято мутация причинява нарушена регулация в сигналите на клетъчното делене – наречен JAK ген. Разработени са лекарства, потискащи JAK – JAK инхибитори, които намаляват риска от смърт при пациентите с миелофиброза с 30%. Благодарение на тях симптоматиката при болните намалява до пълно изчезване, далакът редуцира размерите си и тези пациенти живеят близък до нормалния живот. - Това, че миелофиброзата е рядко заболяване, прави ли трудно разпознаването на симптомите и изисква ли определена експертиза компетентност за поставяне на диагнозата?- Миелофиброзата е сравнително трудно за разпознаване заболяване поради неспецифичната си симптоматика - нощно потене, умора, редукция на телесна маса, а може да протече и безсимптомно. Обикновено характерен е уголеменият далак, който обаче понякога се забелязва от пациентите твърде късно. Профилактичните прегледи с кръвни изследвания биха могли да установят характерните лабораторни промени – анемия, отклонения в левкоцитния и тромбоцитен брой, увеличено ЛДХ. Важно е при съмнение за такова заболяване пациентите да бъдат своевременно насочвани към хематолог за биопсия на костен мозък и търсене на JAK мутация. Той преценява и подходящата терапия за съответния болен.- Бихте ли ни описали какви са резултатите от лечението, след въвеждането на новата терапия?- До април 2016 година пациентите с миелофиброза в България се лекуваха симптоматично - само с кръвопреливания, без опция за таргетно лечение и спиране еволюцията на болестта. С навлизането на JAK инхибиторите тези болни получиха алтернатива, която значимо намалява големината на далака при 97% от пациентите, а с това редуцира и риска от смърт, като тази тенденция се запазва във времето. С поне 50% се редуцират симптомите им, което осигурява отново самочувствието на по-добрия живот.Колкото по-рано се започне лечението, толкова по-добри са резултатите, защото се постига една достатъчно адекватна дозировка на медикамента. Най-важното за специалистите хематолози е, че по време на терапията при значим брой пациенти намалява фиброзата в костния мозък или поне се стабилизира нивото ѝ спрямо пациенти на друго симптоматично лечение.- Какви са Вашите съвети към българските пациенти, нуждаещи се от тази терапия, от кого и къде се провежда лечението? Какво е необходимо да знаят пациентите с хематологични заболявания?- Лечението на пациентите с миелофиброза се провежда от специалист хематолог след одобрение на пациента от локална клинична комисия и комисия в НЗОК за срок от 6 месеца. При изтичане на това време се провеждат отново всички изследвания, с които се проследява стриктно ефектът от терапията. Обикновено тези пациенти рядко се хоспитализират, тъй като медикаментът е в таблетна форма и в повечето случаи осигурява добър контрол на хематологичните показатели. Важно е да се проследява кръвна картина ежемесечно или по преценка на лекуващия хематолог, за да се оптимизира лечението. Правилното дозиране и навременно започване на лечението правят медикамента незаменимо оръжие срещу болестта.", "date": "2018.06.28", "title": "Д-р Доротея Тодориева: С навлизането на JAK инхибиторите пациентите с миелофиброза в България получиха алтернатива в лечението"}
{"url": "https://offnews.bg/offtopic/vitc-na-denia-28-iuni-683408.html", "text": "Ах, морето, ах, морето ни се сипе от небето!", "date": "2018.06.28", "title": "Виц на деня: 28 юни"}
{"url": "https://offnews.bg/politika/bsp-iska-spirane-na-protcedurata-za-kontcesia-na-letishte-sofia-683412.html", "text": "Внасяме проект за решение за спиране на процедурата за концесия на летище \"София\", заяви депутатът от БСП Георги Свиленски пред журналисти в Народното събрание.Той посочи, че вчера на закрито заседание като извънредна точка Министерският съвет е одобрил предложението на министъра на транспорта за стартиране на концесията.Той каза още, че от БСП ще настояват правителството да предостави на българския парламент и на медиите условията за концесията на летището.Според него в общественото пространство има притеснения, че летището ще бъде дадено на турска фирма. Той посочи още, че парламентарната група на \"Обединени патриоти\" също са против концесията.Депутатът от БСП заяви, че състоянието на БДЖ е показателно за предстоящата концесия на летище \"София\". Той посочи, че от днес продават сградата на железниците и скоро директорът може да работи на тротоара, тъй като няма да има офис.", "date": "2018.06.28", "title": "БСП иска спиране на процедурата за концесия на летище \"София\""}
{"url": "https://offnews.bg/medii/koj-iska-televizia-alma-mater-683287.html", "text": "Малката университетска телевизия \"Алма матер\" се превърна в ябълка на раздора между доскорошното ѝ ръководство и ректора на СУ. В последните седмици около университетската медия се вдигна шум заради внезапната смяна на ръководителя ѝ доц. Светлана Божилова и озадачаващото назначение на външен за тв бизнеса и академичния живот човек - актьорът Башар Рахал. Съдейки по случилото се след това, назначението на Рахал едва ли е случайно.Потвърждава го предложение на ректора проф. Анастас Герджиков до Академичния съвет, който се проведе в сряда и на който OFFNews присъства. Той предлага телевизията да се даде за управление на външни продуценти, като им се преотстъпят програмно време и рекламни приходи. Проф. Герджиков поиска Академичният съвет да го упълномощи да сключи договор с потенциален и неназован инвеститор, но с доста конкретни параметри. Инвеститорът се задължава да инвестира 10 милиона лева за 5 години (около 2 млн. годишно) под формата на външни предавания. Той трябва да си върне инвестицията от реклама, като ако приходите надвишат размера на вложеното, излишъкът се разделя 50:50 между фирмата и университета.В допълнение се предлага и изменение на правилника за дейността на тв \"Алма матер\", като многократно в него се вписва отключването на програмата за външни продукции. По всичко личи, че някой има конкретна бизнес идея, която да реализира през малката замислена като студентска медия. Участието на студенти в нея не се споменава нито веднъж в новата концепция.Пред Академичния съвет проф. Герджиков не даде яснота кой би бил този инвеститор. Той обяви, че досегашните опити да открие такъв не били успешни, но се надява да го намери в бъдеще и да сключи договора.Очаквано, промените предизвикаха бурната реакция на доскорошния ръководител доц. Светлана Божилова и не само нейната.\"Подписваме празен чек. Искам да видя целия договор, ако Академичният съвет ще упълномощава ректора да го подпише\", заяви един от участниците в заседанието.В писмо до Академичния съвет бившият зам.-ректор доц. Милена Стефанова също изразява опасения за превръщането на един обществен тв оператор в търговски. Тя призовава ректора да представи конкретен договор пред Академичния съвет, а не да иска АС да го упълномощи да сключи такъв, с което при проблеми впоследствие би избягал от лична отговорност.Тя изразява и друго съмнение - за частни интереси, които биха се облагодетелствали от лиценза на обществената ТВ \"Алма матер\" и бюджета на университета:Привличането на инвестиции към телевизията изглежда логичен подход и дори следва да бъде приветстван. Този план може да звучи разумно на теория, но от пазарна гледна точка е на пръв поглед нереалистичен. Защо? Тв \"Алма матер\" е малък тв оператор с лиценз за обществена телевизия. Макар че по документи е с национален обхват по кабел и сателит, програмата ѝ всъщност се разпространява крайно ограничено - съвсем малко количество продукция се излъчва през ефира на държавната БНТ2. На практика телевизията отсъства от рекламния пазар. Затова очакваните минимум 2 млн. рекламни приходи годишно звучат в сферата на фантастиката. Това, на свой ред, буди много въпросителни.Смяната на ръководството и концепцията отваря и друг въпрос - телевизията спечели финансиране за над 1 милион лева по междууниверситетския проект \"Наследство БГ\". Финансирането трябваше да осигури ново оборудване, IT технологии и 24-часова програма. В етапа, когато предстоеше обявяване на обществена поръчка за техника, ръководството е сменено.Към момента не е публично известно каква концепция за развитието на медията е дал Башар Рахал. Макар и на пръв поглед външен за тв бизнеса човек, актьорът всъщност има обща фирма с тв продуцента Николай Николов (един от създателите на \"Биг Брадър\" и на много други развлекателни предавания), показва проверка в Търговския регистър. Николов, от своя страна, е работил с най-големите \"тв играчи\" на българския пазар. \"Къде е регистриран този инвеститор? Да не се окаже в офшорна зона? Нашата телевизия е обществен оператор с профил образование, култура и наука. Да не започне да прави предавания като \"Биг Брадър\" и \"Смени жената\", заяви Светлана Божилова на заседанието на АС.\"Ние имаме регистрация за политематична програма. Да ви припомня, че дори телевизия АЛФА е обществен оператор\", отговори ѝ ректорът и я увери, че няма да доведе инвеститор от с офшорка.На същото заседание бе решено Башар Рахал да управлява с 4-годишен мандат. В момента той е в изпитателен срок и се очаква до месец да представи концепция за телевизията. Бяха направени и предложения за Управителен съвет. В него ще влезе бившият ректор на СУ проф. Иван Илчев като представител на Академичния съвет, Башар Рахал, един посочен от ФЖМК представител, Анета Милкова (предложена от МОН и бивш член на УС на БНТ) и Андрей Делчев. Последният е изрична номинация на ректора, който обяви, че смята за редно в УС да има юрист. Деканът на юридическия факултет проф. Сашо Пенов го репликира, че това име е добре познато, но е редно да се спомене, че става въпрос за юриста на Българската петролна и газова асоциация.В крайна сметка параметрите на проектодоговора ще бъдат обсъдени допълнително преди Академичният съвет да даде зелена светлина за сключването му. Не е ясно и дали той ще бъде гласуван в такъв състав, защото законът не задължава ректора да подлага договора на гласуване.", "date": "2018.06.28", "title": "Кой иска телевизия Алма матер"}
{"url": "https://offnews.bg/futbol/istoricheskiat-rezil-na-germania-zaradva-anglia-683417.html", "text": "Отпадането на Германия още в групите на световното първенство в Русия донесе мъка в страната, но и много радост по планетата. Действащият световен шампион отстъпи сензационно с 0:2 пред Южна Корея и безславно пое пътя към родината си.В Англия ликуват от този печален за немския футбол факт, тъй като Германия за първи път в историята си отпада още в групите. На Острова изчислиха, че Англия за първи път от 1966 година насам се представя по-добре от маншафта на световни финали.Най-смелите прогнози стигат дотам, че селекцията на Гарет Саутгейт ще спечели световната титла на 15 юли, тъй като се наблюдава странно съвпадение на фактите от 1966 година, когато Англия триумфира с трофея.За първи път от 52 години насам Англия вкарва четири гола, Русия печели двата мача на старта, футболист на Португалия не реализира дузпа, вкаран е най-късният гол в добавеното време и е показан най-бързият жълт картон.Най-важното обаче е, че англичаните се представят по-добре от Германия, което е известен реванш за загубения полуфинал на световното в Италия през 1990 година. В Мексико също ликуват от резила на момчетата на Йоаким Льов. Бирен спонсор на ацтеките зареди до горе южнокорейското посолство във Вашингтон с пенлива течност.\"От името на феновете на Мексико ви благодарим за днешния мач и обявяваме, че занапред сте официално част от нашето семейство\", написаха от компанията \"Естрела Халиско\", като си пожелаха корейците да викат за Мексико.", "date": "2018.06.28", "title": "Историческият резил на Германия зарадва Англия"}
{"url": "https://offnews.bg/ikonomika/moskovski-s-kontcesiata-na-letishte-sofia-izpalniavame-reshenie-na-683415.html", "text": "С решението за концесията на летище \"София\" Министерският съвет изпълнява решение на служебното правителство, назначено от президента Радев. Това заяви министърът на транспорта Ивайло Московски пред журналисти в парламента, след като БСП се обявиха против концесията.Московски бе категоричен, че БСП ще получат документацията по процедурата.Според транспортния министър няма нарушение с процедурата, тъй като е спазен стриктно законът, включително с новия Закон за концесиите.Ивайло Московски коментира още състоянието на БДЖ. Той заяви, че с кредиторите се водят преговори от повече от една седмица с цел намаляване на наказателните лихви, а такова споразумение може би към днешна дата ще бъде факт. ", "date": "2018.06.28", "title": "Московски: С концесията на летище \"София\"  изпълняваме решение на служебното правителство на Радев"}
{"url": "https://offnews.bg/futbol/bundestimat-se-izvini-na-fenovete-za-istoricheskia-rezil-na-mondiala-683410.html", "text": "Германският национален отбор по футбол се извини на феновете си за ранното отпадане от световното първенство с официално съобщение в социалните мрежи.Припомняме, че вчера Бундестима меко казано изненадващо загуби от Република Корея с 0:2 и остана последното място в Група F, от която за 1/8-финалите се класираха Швеция и Мексико.\"\".Голяма част от звездите на Германия обмислят оттегляне от националния отбор след злополучното представяне на Мондиал 2018. Един от тези, които най-вероятно са изиграли последния си мач за Бундестима е Месут Йозил.Представянето на плеймейкъра по терените в Русия бе катастрофално, а като че ли много негативно му се отрази срещата с премиера на Турция Реджеп Ердоган. Медиите в Германия твърдят, че друг от опитните играчи, който смята да се оттегли от националния отбор е Сами Кедира.Това се отнася и за нападателя Марио Гомес, който е на 32 години. Спекулира се още за Томас Мюлер, който е едва 28-годишен, но в последните сезони формата му се влошава. От асът на Байерн (Мюнхен) се очакваше да бъде лидерът на Германия на Мондиал 2018, но той тотално разочарова.", "date": "2018.06.28", "title": "Бундестимът се извини на феновете за историческия резил на Мондиала"}
{"url": "https://offnews.bg/kultura/otmeniat-wrong-fest-2018-zaradi-slab-interes-683434.html", "text": "Тазгодишното издание на фестивала за алтернативна музика Wrong Fest се отменя заради слаб интерес, информира официалната страница на музикалното събитие. Той трябваше да се проведе на 13 и 14 юли в село Войнеговци, близо до София, а в програмата щяха да се включат както български, така и сръбски, английски и американски изпълнители. \"За съжаление, с оглед на разочароващо ниския интерес, Wrong Fest 2018 няма да се състои\", се пише в последната публикация на събитието.Според страницата, от 4000 заинтересовани от събитието, едва 13 са потвърдили участието си. Хората, закупили билети от The Wrong Bar, могат да ги върнат по всяко време, а през следващите 2 седмици организаторите ще се свържат с всички, закупили билети онлайн. За всякакви въпроси, може да пишете на wrongfest2018@gmail.com.", "date": "2018.06.28", "title": "Отменят Wrong Fest 2018 заради слаб интерес"}
{"url": "https://offnews.bg/ikonomika/petrolnata-asotciatcia-deputati-ne-se-poddavajte-na-ulichen-natisk-683411.html", "text": "По повод протестните действия срещу законопроекта за регулиране на икономическите дейности, свързани с нефт и продукти от нефтен произход, Българската петролна и газова асоциация изразява още веднъж категоричната си подкрепа за намеренията на законодателната власт да засили контрола над доставките и търговията с течни горива, да обезпечи равнопоставеност на всички участници на пазара на горива у нас и да ограничи влиянието на сивата икономика чрез приемането на секторен закон, заявиха от организацията.Според петролния бранш е недопустимо държавата да бъде насилствено принуждавана да изключва отделни групи участници на пазара от въвеждането на еднакви за всички правила. От сектора са категорични, че когато става дума за законови изисквания, те трябва да бъдат общовалидни, за да се пресече всяка възможност за незаконна или полулегална търговия.Компаниите, членуващи в БПГА, призовават Народното събрание и правителството да не се поддават на уличен рекет. След като половината от цената на горивата представлява държавни вземания, държавата има пълното право да поиска обезпечения, с които да ги гарантира. Още повече – борбата с контрабандата и избягването на данъци, които са често срещани явления при търговията с горива, е в интерес на данъкоплатците и цялото общество, а не на държавната администрация или членовете на БПГА, допълват от асоциацията.", "date": "2018.06.28", "title": "Петролната асоциация: Депутати, не се поддавайте на уличен натиск"}
{"url": "https://offnews.bg/politika/shefat-na-kevr-bsp-si-pravi-krizisen-piar-s-obvinenia-kam-nezavisimia-683460.html", "text": "БСП прави кризисен пиар чрез обвинения към независимия регулатор. Ръководството на тази партия се стреми да отклони вниманието от тежките вътрешнопартийни проблеми, които проличаха и днес.Това заяви пред журналисти председателят на Комисията за енергийно и водно регулиране Иван Иванов, след като БСП обяви, че ще го предаде на главния прокурор Сотир Цацаров и ще поиска парламентът да го уволни.Причина за гнева на БСП стана отговор на Иванов в парламента по внесената от партията подписка с искане да се предотврати сделката за придобиването на българския бизнес на ЧЕЗ от \"Инерком\". Основанието на левицата е, че последните промени в Закона за енергетиката дават право на регулатора да се произнася по сделки в сектора.По повод днешното изявление на БСП искам да поясня, че в пленарната зала на Народното събрание не съм заявявал, че няма да изпълним закона, а просто поясних обстоятелствата, при които КЕВР може да се произнесе с прозрачно и правилно мотивирано решение, каза по-късно Иван Иванов, цитиран от БТА.Относно подписката за спиране на сделката за ЧЕЗ, внесена в КЕВР, становището на нашите юристи е, че една подписка не може да бъде основание Комисията да се произнесе по определен начин, каза Иванов. Подписка, която е инициирана и внесена в КЕВР от политическа сила, е очевиден опит за натиск върху действията и решенията на регулатора, защото в подписката се настоява за произнасяне по строго определен начин, формулиран от политическата сила, подчерта той.Днес в пленарната зала народни представители коментираха, че в момента има арбитражно дело на ЧЕЗ срещу България и всяко публично говорене по този повод, може да доведе до вреди от стотици милиони евро за страната ни, добави Иванов.Аз съм пестелив в изказването си, защото съм председател на колективен орган и не мога да говоря от негово име, допълни Иван Иванов.", "date": "2018.06.28", "title": "Шефът на КЕВР: БСП си прави кризисен пиар с обвинения към независимия регулатор"}
{"url": "https://offnews.bg/zvezdi/gledajte-poldark-tazi-vecher-po-epic-drama-video-683377.html", "text": "Фенове ли сте на \"Полдарк\"? Епизод от втория сезон на тв поредицата можете да видите тази вечер, от 22:00, по канал Epic Drama, както и всяка неделя от 22:00.Близо седем милиона зрители гледаха първия епизод на дългоочакваното второ излъчване на супер популярната поредица. Тя спечели голямо признание с \"Наградата на публиката\" от БАФТА и награда за Ейдън Търнър от телевизионните награди на журналистическата гилдия.1790 г.: въздухът мирише на бунт и революция.Рос Полдарк трябва да се бори за свободата си, когато Джордж Уорлегън се опитва да го обеси като революционер. Докато Франсис и Елизабет наблюдават събитията с ужас, дали Демелца ще успее да спаси Рос от самия него?Потънали в дългове, Рос и Франсис се опитват да излекуват стари рани, като обединяват силите си в нова мина далеч от семейство Уорлегън. Рос и Елизабет се озовават заедно при непредвидени обстоятелства и Рос рискува всичко в отчаяно контрабандно начинание.Междувременно съдбата на семейство Полдарк се свързва по неочакван начин с д-р Дуайт Енис и младата наследница Каролин Пенвенън. Семейство Полдарк трябва да изглади различията си веднъж завинаги, но на каква цена?", "date": "2018.06.28", "title": "Гледайте 'Полдарк' тази вечер по Epic Drama (видео)"}
{"url": "https://offnews.bg/obshtestvo/sv-kir-lekuval-vsichki-bolesti-s-molitvi-683397.html", "text": "На 28 юни християните отбелязват пренасяне мощите на свети безсребреници и чудотворци Кир и Йоан. Св. безсребреник и чудотворец Кир бил египтянин. Родил се през втората половина на ІІІ в. в Каноп и се прочул като знаменит лекар в Александрия. Той бил дълбоко вярващ християнин и като лекувал с огромен успех различни болести, от никого не приемал никаква награда за своите трудове. Малко се ползвал от рецептите на Хипократ и Гален, а вдъхновено разказвал за учението на апостолите и пророците и внушавал на всички, че основната причина за всички болести са греховете, които предизвикват тежки страдания на тялото и още по-тежки старадания на душата. Лекувал повече с чудотворна молитва, отколкото с тогавашната медицина. Благодарни за своето излекуване и удивени от истините на неговата евангелска вяра, мнозина от жителите на този център на елинистичната култура ставали възторжени изповедници на християнската вяра.Когато пламнало по всички краища на Римската империя десетото гонение (при император Диоклетиан), александрийският лекар Кир избягал в Аравийската пустиня. Св. Кир получил и дара на чудотворството. Нямало болест, която той да не може да излекува с името Христово. Славата му растяла всеки ден и големи множества народ масово приемали християнството.Тази слава достигнала Йерусалим, където бил пристигнал от Едеса младият воин Йоан. Като чул за александрийския лекар Кир и за неговите чудни дела, вярващият в Христа едески воин издирил великия Божи угодник и станал негов неразделен спътник и най-усърден подражател. По това време в неговия роден град Каноп била затворена заради християнската си вяра една благородна жена Атанасия заедно с трите си дъщери: Теоксита на 15 години, Теодотия - на 13 и Евдоксия - на 11. Предстоящите изпитания на това християнско семейство смутили верния Христов служител. Плашила го младостта на трите девици. Тревожила го опасността да не би тези три неразцъфнали още цветя да се пречупят в огъня на заплахите и мъченията и да се върнат към езичеството. Още повече се боял той за устойчивостта на Атанасия. Опитният лекар много пъти бил виждал вече смъртния ужас в очите на много майки, надвесени над болните им рожби. Ще издържи ли нейното майчино сърце, когато види прекрасните си дъщери обезобразявани от мъченията на палачите и заплашени от надвисналия над главите им смъртоносен меч? Кир и Йоан скоро дошли в град Каноп. Техните вдъхновени и богомъдри слова така укрепили твърдостта на Христовите изповеднички, че те напълно се успокоили за тяхната бъдеща съдба.Градоначалникът обаче скоро разбрал за дошлите в Каноп двама чужденци, единият в монашеско, а другият във воинско облекло, които подтикнали трите християнски девици и майка им да не се подчиняват на императорската наредба и да не принасят жертва на идолите. Разяреният управител Сириан веднага заповядал да доведат непознатите смелчаци, които дръзнали и в тъмницата да проповядват галилейската си вяра.Не трепнали двамата изповедници пред заплахите на Сириановия разпит. Никакви увещания и обещания не поколебали убедената и непоколебима решителност на Кир и Йоан. Безпомощният градоначалник решил не само жестоко да се разправи с тях, но да използва тяхното изтезание за сплашване и вразумяване на четирите християнки, които били доведени да видят как се постъпва с непокорните на Диоклетиановите заповеди.С озверено и безмилостно ожесточение мъчителите неуморно сменявали все по-жестоките изтезания. Месата били разкъсани от бичовете, костите се чупели под тоягите, раните били горени с восъчни факли и поливани с разтвор от оцет и сол. Опитали всички средства на познатите по цял свят Диоклетианови мъчения. Сириан искал да отмъсти за дързостта на незнайните странници и да сломи всякаква упоритост у християнките, които наблюдавали по негова заповед великото страдание и свръхчовешката издръжливост на Христовите мъченици. Но жестокият градоначалник не постигнал целта си. Когато свалил оковите от Атанасия и от рожбите й и започнали да измъчват с продължителни изтезания и тях, Сириан се убедил, че тези нежни създания с нищо не се различават от героичните мъже. Те страдали сякаш в чужди тела и техните чисти и възторжени очи били устремени към небето. Засрамен и безпомощен, управителят наредил незабавно да обезглавят светата майка и нейните достойни за Бога и за нея дъщери. За да си отмъсти за това неочаквано поражение от подвига на християнките, той подложил на нови най-ужасни мъки светите безсребреници чудотворци Кир и Йоан и след това обезглавил и тях на същото място на 31 януари.Тайни християни взели техните свещени останки и ги погребали в два отделни гроба – двамата мъже в единия, четирите жени в другия.За да ограничи езическия култ на египеската богиня Изида в Каноп, родното място на св. Кир, архиепископ Кирил Александрийски пренесъл светите мощи на Кир и Йоан в постоената още от вуйчо му Теофил Александрийски църква в Каноп. Оттогава славата на великите безсребреници и чудотворци се разнесла по света и привличала безбройни поклонници в техния храм, където продължавали да стават дивни чудеса и изцеления.", "date": "2018.06.28", "title": "Св. Кир лекувал всички болести с молитви"}
{"url": "https://offnews.bg/obshtestvo/niama-da-ima-voda-v-chasti-ot-4-rajona-na-sofia-683396.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Подмяна на пожарен хидрант на ул. „Странджа“ в район „Възраждане“ налага спиране на водоподаването от 10:00 до 18:00 часа по ул. „Странджа“ от бул. „Александър Стамболийски“ до ул. „Три уши“.Монтаж на водомерен възел на ул. „Карамфил“ в местност „Гърдова глава“ налага спиране на водоподаването от 10:00 до 20:00 часа по ул. „Чукар“ от ул. „Резньовете“ до ул. „Карамфил“.Диагностика на уличен водопровод на ул. „Пешовица“ в с. Доброславци налага спиране на водоподаването от 09:30 до 16:30 часа на ул. „Първанова чешма“, ул. „Уршак“, ул. „Панчовица“.Във връзка с подмяна на уличен водопровод на ул. „Долна махала“ в кв. „Бенковски“, се налага спиране на водоподаването от 09:00 до 21:00 часа на ул. „Обрадовски път“.", "date": "2018.06.28", "title": "Няма да има вода в части от 4 района на София"}
{"url": "https://offnews.bg/obshtestvo/chastichno-bedstveno-polozhenie-e-v-sila-za-3-sela-v-ivajlovgradsko-683402.html", "text": "Частично бедствено положение е обявено в района на Ивайловград в 3 села - Ленско, Соколенци и Меден бук, съобщава БНР. Падналият там пороен дъжд, както и в Симеоновград, е достигнал 100 литра на литра на квадратен метър за последното денонощие.Придошлите води са разрушили части на пътната настилка до село Ленско, където са се образували дупки по 250 квадратни метра. Второто населено място е село Соколенци, където поради големия водосбор има компрометирана пътна настилка. Част от пътя е непроходим заради натрупани наноси и лепкава кал. В село Меден бук е отнесено половината от пътното платно с ширината на участъка над метър и половина и дължина около 5 метра.Няма пострадали и бедстващи хора. Екипи работят по захранването с електричество в пет ивайловградски села. Затова и кметът на Ивайловград Диана Овчарова обяви частично бедствено положение:\"Най-разрушен е пътят за село Мандрица и Меден бук, където точно преди него в продължение на 9 метра участъкът от едното пътно платно, което е част от републиканската пътна мрежа, е отнесено от придошлата вода. И всъщност и компрометиран целият подход към пътят, който води към селото, защото това е единствения вход за селото\", каза Диана Овчарова.\"Никой нито очакваше, нито предвещаваше да се случи това бедствие, на което станахме свидетели. Небето отново се затъмнява, но се надяваме, че няма да имаме неприятната ситуация. Готови сме да реагираме\", добави кметът на Ивайловград , където бедственото положение ще бъде отменено след спиране на обилните валежи. Направен е и разчет на необходимите финансови средства за преодоляване на кризата.Спокойно е положението в останалите части на Хасковска област. В момента слаби превалявания има по високите места в района на Тополовград и Минерални бани. Очакваните количества дъжд за тази вечер са от 40 до 60 литра на квадратен метър. Утре ще продължи да вали, като към този момент ток няма само в селата Соколенци и Розино.За утре е в сила предупредителен \"оранжев\" код за обилни валежи в цяла България - с изключение на Видин, където кодът е жълт. Очакват се количества до 50 литра на квадратен метър.Какво разказват хората от най-засегнатото от придошлите води село Ленско - можете да чуете в репортажа на кореспондента ни Дора Атанасова в звуковия файл.", "date": "2018.06.28", "title": "Частично бедствено положение е в сила за 3 села в Ивайловградско"}
{"url": "https://offnews.bg/temida/obvinen-v-ubijstvoto-se-otkloni-ot-domashen-arest-sled-sedmitca-mvr-683403.html", "text": "Мъж, който е обвинен за убийството на баща си и задържан под домашен арест в с. Живково, избяга от полицаите и близо седмица беше в неизвестност. Нова тв съобщава, че 63-годишния Любомир Ечев е бил задържан в сряда следобед, след няколко неуспешни опита да бъде заловен. Изпълнението на мярката \"домашен арест\" се осъществява от МВР. Това е поредният случай, при който криминално проявен се изплъзва на органите на реда.Ечев вече успял за заплаши с убийство основен свидетел срещу него. Удря го с метална тръба, след което, въоръжен с пушка, се укрива.Пострадалият подал сигнал в МВР, а дошлият патрул не открил Ечев. Полицаите обяснили, че не могат да направят нищо и си тръгнали. Няколко дни по-късно деца от селото видели обвинения в убийство и сигнализирали на МВР. Полицаите обаче не посмели да заловят въоръжения Ечев. В четвъртък Софийския градски съд ще гледа делото Ечев, който беше обявен за общодържавно издирване. Две убийства и два опита за убийство са разкрити за последните дниЛюбомир убил баща си по особено жесток начин със секач за бетон. Мъжът опаковал тялото в найлон и го натоварил на семейния Трабант, за да го изхвърли. До убийството се стигнало след скандал за имот. Бащата недоволствал, че синът му предписал апартамента си на дъщерята на жената, с която живеел на семейни начала. След серия от скандали по-младият мъж ликвидирал възрастния мъж. Сигналът за престъплението е подаден от съседи. Те съобщили, че извършителят на убийството е психично болен. Барикадирал се в гаража с трупа на баща си, но когато видял полицаите побягнал през дворовете на съседите.Униформените го заловили след като обезопасили околните улици.По тялото на жертвата са преброени 13 удара със строителния инструмент. 61-годишният мъж признал за престъплението и разказал всичко. Служителите на МВР открили в дома му незаконна ловна пушка, както и преработени в бойни газови пистолети.", "date": "2018.06.28", "title": "Обвинен в убийството се 'отклони' от домашен арест, след седмица МВР го откри"}
{"url": "https://offnews.bg/112/darvo-padna-varhu-taksita-po-chudo-shofiorite-sa-nevredimi-683419.html", "text": "Дърво падна върху два таксиметрови автомобила в Пловдив, съобщи .Единият от шофьорите е останал затиснат в колата и екип от пожарникари е съдействал за изваждането му. За късмет, мъжът е невредим.Шофьорът Борислав Алексиев разказва, че бил спрял в задръстване, когато върху колата се стоварило дървото.\"Добре, че сме живи, защото можеше да ни изтрепе. Ето, вижте, дървото няма корени\", казва той пред репортер на БНТ.Галин Рашков, таксиметров шофьор: Имаше възможност да не оцелеем. За щастие нямах клиенти, защото отивах на заявка тук на 200 метра. Ако бях с клиенти, този клиент, който щеше да е отпред, 50% може би щеше да е наранен.Буквално на сантиметри от мястото на инцидента има жилищни сгради и магазини. Хората разказват, че не веднъж са подавали сигнали за старото дърво.Христина Кавърджиева, наемател на магазин: Непрекъснато има спрели коли. Не знам какво се е случило, но явно е било страшно. Идваха от общината да го поизрежат малко, защото от всяка буря има паднали клони.От пожарната служба в Пловдив са реагирали на над 40 сигнала. Няма сериозни щети. Касае се основно за наводнени подлези и приземни етажи.Цвятко Дешев, говорител на пожарната служба в Пловдив: Абсолютно всички екипи са мобилизирани. Единствено тук в града мога да кажа, че е леко усложнена обстановката. В региона нямаме постъпили сигнали за наводнения.Работещи в подлеза на гарата за пореден път тази сутрин започнаха деня с ботуши и кофи за вода.Най-много валежи в Пловдивска област е имало тази нощ в Първомай, Пловдив и Съединение, съобщиха от областния щаб за справяне с кризисни ситуации.Споделете: Twitter Facebook Google+ Linkedin КОД ЗА ВРЕМЕТО, ОБИЛНИ ВАЛЕЖИ", "date": "2018.06.28", "title": "Дърво падна върху таксита, по чудо шофьорите са невредими"}
{"url": "https://offnews.bg/sviat/buria-s-proliven-dazhd-navodni-istanbul-video-683404.html", "text": "Проливен дъжд се изсипа над Истанбул. Дъждът беше предизвикан от силна буря с гръмотевици и ураганен вятър. В някои райони падна градушка.Природните стихии, придружени с мълнии, през нощта принудиха самолети, кацащи на летище „Ататюрк“, да кръжат над него между 30 минути и 1 час. Шест кацащи самолета бяха пренасочени към други летища.Поради голямото количество дъжд канализацията на някои места в града се запуши и това превърна улици и булеварди в езера. Имаше повалени дървета и отнесени покриви. Силният вятър в квартал Аташехир събори строително скеле, което рухна върху електрически проводници в съседство и прекъсна електрозахранването в един от районите на квартала за 3 часа.Силен дъжд и буря имаше и в областите Бурса и Ялова на крайбрежието на Мраморно море.Предупрежденията на метеоролозите за градушка с големината на орех предния ден накараха истанбулчани да покрият с килими, одеяла, картон и найлон автомобилите си, за да ги предпазят, което породи куриозни гледки.По-рано от пороите беше засегнат град Текирдаг и други населени места в района на Тракия от турската страна на границата. ​", "date": "2018.06.28", "title": "Буря с проливен дъжд наводни Истанбул (видео)"}
{"url": "https://offnews.bg/futbol/kolumbia-i-iaponia-prodalzhavat-napred-senegal-otpadna-zaradi-fearple-683462.html", "text": "Отборите на Колумбия и Япония допълниха 1/8-финалистите на Мондиал 2018, след като завършиха съответно първи и втори в група Н. Колумбия победи Сенегал с 1:0 в Самара, докато във Волгоград Япония загуби от вече отпадналия тим на Полша с 0:1.Япония и Сенегал завършиха с равни точки и голова разлика, то тимът от Африка отпадна от шампионата единствено заради повечето натрупани жълти картони от \"самураите\".Сенегал беше последният тим от Африка, който можеше да продължи в елиминациите и стана първият в историята на световни първенства, отпаднал заради правилото за феърплей.Успехът на Колумбия срещу Сенегал донесе Йери Мина в 74-ата минута, разписвайки се с глава след центриране от корнер на Хуан Кинтеро.Във Волгоград пък вече отпадналия тим на Полша стигна до успеха в 59-та минута с гол на защитника Ян Беднарек, който се разписа след центриране от фал на Рафал Куржава.", "date": "2018.06.28", "title": "Колумбия и Япония продължават напред, Сенегал отпадна заради феърплея"}
{"url": "https://offnews.bg/politika/posledna-sreshta-na-varha-v-briuksel-v-ramkite-na-evropredsedatelstvot-683401.html", "text": "Лидерите на ЕС се събират днес и утре в Брюксел на последната среща на върха в рамките на българското председателство, съобщава БНТ.На форума премиерът Бойко Борисов ще представи основните резултати от българското ротационна председателство на Съвета на ЕС.Специален акцент ще бъде поставен върху връщането на Западните Балкани в Стратегическия дневен ред на Евросъюза, напредъка в изпълнението на инициативите по Отбранителния пакет на ЕС и финализирането на диалога по директивата за командированите работници в сферата на услугите. Дебатите на съвета ще бъдат доминирани от миграцията - тема, по която страните членки остават силно разединени. Отношенията със САЩ и Брекзит също са в дневния ред на лидерите.Провал в намирането на решение за миграцията би показало, че Европейският съюз е слаб и няма външни граници. Това казва в поканата си към европейските лидери председателят на Европейския съвет Доналд Туск. Темата за миграцията ще бъде основна за срещата на върха. Според Туск европейците очакват от политиците решителни дейния, които да им върнат чувството за сигурност. С поглед и към предстоящите догодина евроизбори Туск предупреждава, че крайните популисти ще използват темата за миграцията. Доланд Туск предлага и конкретни мерки за справяне с нелегалната миграция. Като създаването на платформи извън ЕС, където мигрантите да се настаняват и да бъде преценявано кои имат право да дойдат в Европа.Държавите, в които ще приемат такива платформи, ще получават финансиране от Брюксел. Европейските лидери ще обсъдят и търговските мита, наложени от САЩ. Според Туск отношенията с Вашингтон се вложават не само заради търговията и Европа трябва да се готви за най-лошите сценарии. Брекзит също ще бъде в дневния ред на лидерите, очаква се те да изразят загриженост от липсата на напредък по въпроса за границата между Ирланция и Северна Ирландия.Бойко Борисов ще информира колегите по изпълнението на решения, взети на предишния съвет. Той ще даде съвместна пресконференция с Жан-Клод Юнкер и Доналд Туск, последва за българското председателство. От 1 юли Австрия поема щафетата от България.", "date": "2018.06.28", "title": "Последна среща на върха в Брюксел в рамките на европредседателството ни"}
{"url": "https://offnews.bg/obshtestvo/balgaria-v-oranzhevo-za-dazhd-liatoto-se-vrashta-ot-nedelia-683398.html", "text": "Оранжев код за дъжд и гръмотевици е в сила днес в цяла България с изключение на област Видин, където кодът е жълт. Това показва справка на сайта на НИМХ. На места се очакват валежи до 30-50  л/кв.м. Циклонът „Нефели” идва у нас, има опасност от наводнения. Бурите ще продължат и утре, а времето остава хладно за края на юни. От МВР съобщиха, че кметовете на всички населени места са предупредени за усложнената обстановка. Техниката за реакция при бедствия и аварии е в готовност. Наблюдават се язовирите и реките.До края на работната седмица максималните температури ще са около 20-25 градуса, ще е облачно и дъждовно до неделя. От 1 юли валежите спират, а термометрите тръгват нагоре.Лятото се връща през следващата седмица - ще бъде слънчево и топло с температури до 27 градуса. ", "date": "2018.06.28", "title": "България в оранжево за дъжд, лятото се връща от неделя"}
{"url": "https://offnews.bg/futbol/ne-poveche-ot-9000-fenove-shte-gledat-zavrashtaneto-na-tcska-v-evrotur-683425.html", "text": "Максимум 9000 фенове ще могат да подкрепят ЦСКА при завръщането на тима в евротурнирите с домакинство на Рига в първия квалификационен кръг на Лига Европа.Причината е, че зрители няма да бъдат допускани в Сектор Г на \"Българска армия\", където няма седалки, пише \"Тема Спорт\". Така феновете на тима ще бъдат настанявани само в секторите А и В.Билетите за срещата ще бъдат пуснати в продажба на 2 юли, понеделник. В Сектор А ще се влиза срещу 20 лева, а във \"В\" цената на билетите ще е 12 лева.За ВИП ложата ще се плаща билет на стойност 150 лв. Деца под 7 години ще могат да влизат безплатно. Двубоят е на 12 юли, четвъртък, от 20:45 часа на стадион \"Българска армия\"", "date": "2018.06.28", "title": "Не повече от 9000 фенове ще гледат завръщането на ЦСКА в евротурнирите"}
{"url": "https://offnews.bg/politika/mestan-s-nov-metan-pred-erdogan-683413.html", "text": "Лидерът на малката извънпарламентарна партия ДОСТ Лютви Местан за пореден път засипа с хвалби турския президент Реджеп Тайип Ердоган в национален ефир.Според него турският лидер, който след миналогодишния референдум в югоизточната съседка се сдоби със статут подобен на султаните в Османската империя, всъщност бил \"един от най-легитимните държавни ръководители не само в Европа, но и в света\".Местановите славословия по адрес на турския президент обаче напълно се разминават с нагласите на турските граждани в България. На изборите те зашлевиха звучен шамар на Ердоган като категорично подкрепиха кандидата за държавен глава на  Народнорепубликанската партия Мухарем Индже. Опонентът на Ердоган получи 58,3 процента от гласовете на турците у нас, докато за действащия президент вот са дали едва 25,4 на сто.В тв участието си той обвини ДПС, че са взели страна по време на вота и така са се намесили във вътрешната политика в южната ни съседка.Той даде пример с агитация от страна на ДПС за гласуване с „Не” на референдума за по-широки президентски правомощия с мотива, че Ердоган правел опит да преобразува кемалистка Турция в султанат. Преди вота пък ифтар (благотворителна вечера в рамките на свещения месец Рамазан) в Кърджали с участието на опозиционния кандидат Мухарем Индже се превърнал в истински митинг в негова подкрепа.Местан посочи, че за 16 години във властта Ердоган е повишил БВП на глава от населението почти 3 пъти, рязко е намалил детската смъртност и е обхванал почти всички млади хора в образователната система. Самият лидер на ДОСТ обаче не се смята за „топла връзка” с турския лидер:", "date": "2018.06.28", "title": "Местан с нов метан пред Ердоган"}
{"url": "https://offnews.bg/futbol/novi-sedalki-shte-radvat-fenovete-na-levski-v-sektor-b-683421.html", "text": "Привържениците на Левски ще се радват на нови удобства, тъй като Сектор Б на стадион \"VIVACOM Арена Георги Аспарухов\", в който се подвизават най-върлите фенове, съвсем скоро ще бъде със седалки.Ръководството на \"сините\" вече започна поставянето им, а целта е южната трибуна да може да бъде използвана за мачовете на тима от Лига Европа.Както е известно, наредбата на УЕФА е в сектора с фенове да има поставени седалки. В противен случай на пъпросната трибуна няма да бъдат допускани привърженици.Левски приема Вадуц в мач-реванш от първия квалификационен кръг на Лига Европа на 17 юли.", "date": "2018.06.28", "title": "Нови седалки ще радват феновете на Левски в Сектор Б"}
{"url": "https://offnews.bg/izvan-terena/smiah-v-sotcialnite-mrezhi-sled-rannoto-otpadane-na-germania-ot-mondia-683414.html", "text": "Ранното отпадане на немския национален отбор предизвика истински бум в социалните мрежи, които не пропуснаха да се пошегуват с историческия резил на Бундестима.Сред най-активните по традиция бяха феновете на Англия, които от години недолюбват селекцията на Йоаким Льов, заради болезненото отпадане на \"трите лъва\" на Мондиал 2010. Освен това, на Острова изчислиха, че Англия за първи път от 1966 година насам се представя по-добре от маншафта на световни финали.По-малката дъщеря на Христо Стоичков - Христина също не пропусна възможността да се пошегува с Бундестима след резила срещу Южна Корея (0:2).Малко след като световните шампиони сдадоха титлата в Русия, щерката на най-великия български футболист пусна емотикона със смеещо се човече, знамето на Германия и надпис \"Bye Germany\".Отдолу Христина публикува легендарното видео със своя баща от САЩ'94, където на чист немски казва \"Айн цу, цвай цу, трайн, дрън\".Шегите в социалните мрежи дори свързаха отпадането на Бундестима с политическата ситуация в страната. В една от публикациите се вижда снимка на канцлера на Германия Ангела Меркел, която звъни на президента на САЩ Доналд Тръмп с думите: \"Тръмп, аз съм, Ангела. Истинският враг е от юг, не от север\".Небезизвестният сайт \"PornHub\" пък изрично предупреди, че има намерение да махне немската секция заради позорното отпадане на Бундестима.", "date": "2018.06.28", "title": "Смях в социалните мрежи след ранното отпадане на Германия от Мондиала (снимки)"}
{"url": "https://offnews.bg/politika/bsp-dava-shefa-na-kevr-na-tcatcarov-683446.html", "text": "БСП внася сигнал до главния прокурор Сотир Цацаров срещу председателя на КЕВР Иван Иванов. Социалистите искат и парламентът да го освободи от поста. Това каза лидерът на БСП Корнелия Нинова на извънредна пресконференция на \"Позитано\" 20.Внасяме сигнал до Главния прокурор срещу председателя на КЕВР, на основание чл.282 от НК, който гласи, че длъжностно лице, което наруши или не изпълни служебните си задължения, се наказва с лишаване от свобода до 5 години, уточни Нинова. Тя заяви, че основанието за този сигнал срещу Иван Иванов е днешното му изказване в парламента, с което той отказва да изпълни задълженията на Комисията, вменени в закона с промените, които се направиха заради случая с ЧЕЗ. „Тази промяна в закона бе направена, за да осъществява контрол държавата върху сделки, които застрашават националния интерес. Днес, г-н Иванов, пред целия парламент каза: ние този закон няма да го изпълним, защото той е лош. Един друг закон- НК предвижда за такова поведение- наказание”, категорична бе лидерът на БСП. Корнелия Нинова обяви, че утре БСП внася в парламента предложение за освобождаването на Иван Иванов от поста председател на КЕВР заради тежко нарушение на служебните му задължения. „Председателят на КЕВР не просто нарушава служебните си задължения, той отказва да ги изпълни\", коментира Нинова. Лидерът на левицата призова Комисията да се произнесе по сделката с ЧЕЗ и продажбата на дружеството на Гинка Върбакова, независимо какво ще решат. „По-интересно е- защо г-н Иванов прави това. Толкова ли е голяма цената на това задкулисие, че го прави?”, попита Корнелия Нинова. Председателят на БСП заяви, че Иванов иска да прикрие цялата сделка, Гинка Върбакова, покровителите й, правителството, Бойко Борисов и всички, които са навързани в тази сделка. Тя припомни, че сделката е влязла в КЗК, а КЕВР отказва да я провери, въпреки че законът ги задължава. „Сделката тихомълком си върви и на 1-ви юли- нови цени. Питаме- има ли връзка между тези неща. Ние започнахме тази тема преди половин година, защото става въпрос за над 3 млн. българи, за националната сигурност, за непосилни цени, които хората трябва да плащат\", заяви още Нинова. Тя изтъкна, че левицата няма да остави до края тази сделка, защото по нея няма никаква яснота, институции и банки са отказали да дават информация, институции са отказали да изпълняват закона. \"Какво повече да се случи, за да разбере народът, че тази сделката за ЧЕЗ е тъмна и задкулисна, от началото до края\", попита още председателят на БСП.Нинова определи като цинично изказването на Иван Иванов, че 200 хил. подписа не означават нищо за КЕВР. Според нея така той казва на 200 хил. българи: няма никакво значение какво искате вие. \"Вероятно много повече от тях искат, най-малкото, да има яснота по тази сделка и тя да бъде спряна, както искаме ние. Няма да оставим тази тъмна сделка да се случи на гърба на българския народ и българския национален интерес\", заключи Корнелия Нинова.", "date": "2018.06.28", "title": "БСП дава шефа на КЕВР на Цацаров"}
{"url": "https://offnews.bg/futbol/legendata-lotar-mateus-ne-pokazahme-germanskia-mantalitet-683424.html", "text": "Легендата на немския национален отбор Лотар Матеус не спести критиките си по адрес на селекционера Йоахим Льов и футболистите от Бундестима след поражението от Южна Корея с 0:2, което изхвърли световните шампиони от световното първенство.\"Бяхме твърде уверени, прекалено уверени. Не показахме германския манталитет, не говоря само за днес, а за трите мача. Това не беше германски отбор.Може би Йоги Льов не намери време да подмени поколението, имаше прекалено много играчи от 2014 година. Липсваше ни скорост, мощ. Този отбор направи наобратно всичко, което сме правили през последните 30-40 години, заради което не съм разочарован от отпадането.Нормално е да отпаднем след такава игра. Съжалявам, разбира се, но това е положението. Това е резултат и на ситуацията в европейските клубни турнири.Само Байерн е в топ 8 на Европа, другите ни отбори губят от шведи, украинци, словенци. Гледаме Бундеслигата - много голове, млади играчи, пълни стадиони и си казваме: \"Е, всичко е наред, чудесни мачове правим\".Да, но на международното поле се вижда. Само Нойер се бореше за отбора\", каза Матеус.", "date": "2018.06.28", "title": "Легендата Лотар Матеус: Не показахме германския манталитет"}
{"url": "https://offnews.bg/obshtestvo/chepelare-obiavi-bedstveno-polozhenie-glavniat-pat-e-navodnen-683426.html", "text": "Кметът на Чепеларе Славка Чакърова обяви бедствено положение в 12.00 часа днес, съобщи радио \"Фокус\".Обстановката в родопското градче е изключително усложнена заради дъждовете. Река Чая е повишила значително нивото си, в района на църквата „Света Богородица“ екипи насипват земна маса и чакъл, за да се изгради дига и да се предотврати излизането от коритото. В началото на града, в района на пожарната, вода от дере, намиращо се наблизо, е придошла ие наводнила главния път за Асеновград.главният път за Асеновград, който минава през Чепеларе е наводнен. Чакърова призова да се шофира много внимателно в Чепеларе. По пътищата в общината и по главния път към Асеновград има опасност от падащи камъни. „Мобилизирана е техниката и навсякъде се работи. Няма затворени пътища и бедстващи хора в общината. В село Зорница вече има активизирани три свлачища, които се разчистват. Дъждът в града продължава да вали и се усилва“, съобщава кметът Славка Чакърова.", "date": "2018.06.28", "title": "Чепеларе обяви бедствено положение, главният път е наводнен"}
{"url": "https://offnews.bg/obshtestvo/predi-ostrova-tri-falshivi-novini-koito-ne-uspiaha-da-izkarat-boriso-683418.html", "text": "Случаят около фалшивата новина, според която българският премиер Бойко Борисов си е купил гръцки остров, повдигна много въпроси. Единият от тях е, защо премиерът реагира на една очевидно фалшива новина, без източник и автор.Може би случката щеше да остане незабелязана, ако премиерът не беше излял гнева си от анонимната публикация, а като резултат се стигна до сваляне на едно от най-гледаните предавания на Нова тв. Последва поредното непоискано обяснение от Борисов за това как той няма нищо общо с цензурата и автоцензурата в медиите, а от там и поредната реакция на Нова тв с позиция.В същото време, не по-малко скандални твърдения не провокираха у премиера такъв гняв. Ето три от тях:№1: \"Двете каки\" и къщата на любовница в ИспанияЗаписите на разговори между висши магистрати - Владимира Янева, бивш председател на Софийския градски съд (СГС) и Румяна Ченалова, бивш съдия  в същия съд, бяха омаловажени от премиера, който ги определи като разговор между \"две каки\". Записите бяха регулярно пускани от сайта \"Биволъ\", а в един от тях се говори за това, че Борисов  за баснословната сума от 1.5 млн. евро. Съдийката показва дори много добра осведоменост за личния живот на Борисов, като обяснява, че към втората си любовница Борисов нямал особено отношение и тя му била \"като за едното чукане\".Последвалата реакция на Борисов след публикуването на записите: \"Ако ми намерят къща в Барселона - да я вземат\", каза лаконично премиерът. Изобщо цялата афера беше неглижирана от Борисов, така както неглижирана остана и случката със записите с шефа на митниците Ваньо Танов, от които ставаше ясно, че премиерът настоява за прекратяване на проверка в складове на бизнесмена Михаил Михов, станал популярен като . По-късно от прокуратурата прекратиха разследването по случая, а официалните заключения от експертизите показаха, че записите са манипулирани.№2: 50 млн. долара за българския премиерЗа разлика от неоткриваемата гръцка новина за острова на Борисов, до днес може да бъде прочетена статията  (, бел. ред.). Материалът е на онлайн изданието \"Московский Монитор\" и е с дата 26 септември 2016 година. Въпреки че е разпространена от непопуполярен сайт и е препечатана от няколко руски медии, статията все пак не е анонимна, за разлика от материала за острова, и под нея се е подписал Константин Седелников.В текста се обяснява, че Бойко Борисов е получил пари от шефовете на руската ВТБ Банк, за да не се намесва правителството в разправиите за собствеността върху БТК – Виваком. Реакция от страна на премиера за тези твърдения няма и до момента. Тогава няколко български издания определиха статията като атака срещу българския премиер.№3: Борисов и Пеевски \"делят баницата\"Борисов не реагира и на твърденията , че той и Пеевски \"делят баницата\" и \"дърпат конците\" на големите сделки. Вероятно единственият път, когато Борисов е реагирал на изказвания на бившия собственик на КТБ, е след , че двамата са се срещали в Банкя. Тогава банкерът молил Борисов за помощ, за да бъде предотвратена вървящата по това време атака срещу банката му. Само два дни след това Бойко Борисов потвърди за срещата.\"И няма да ми повярвате, но се заклевам, че той дойде да ми се извини за това, което са ми причинили тази година, каза той пред журналисти\", като се прекръсти.До момента няма реакция на премиера и от последното интервю на Василев, в което , че Борисов няма да излезе цял от \"мъртвата хватка на Пеевски\". ", "date": "2018.06.28", "title": "Преди острова: Три фалшиви новини, които не успяха да изкарат Борисов от релси"}
{"url": "https://offnews.bg/politika/dps-iskat-anketna-komisia-da-proveri-kak-114-izdirvani-ot-interpol-sa-683423.html", "text": "Парламентарната група на ДПС ще настояват за създаване на анкетна комисия, която да разследва как 114 души, издирвани от Интерпол, са получили българско гражданство.Това обяви зам.-председателят на партията Йордан Цонев пред журналисти в парламента.За случая с издирваните лица, получили българско гражданство, разказа в свое разследване Валя Ахчиева, което беше излъчено в ефира на БНТ през февруари месец 2017 г. Тогава новоизбраният вицепрезидент Илияна Йотова обяви, че няма да подписва укази за придобиване на българско гражданство от чужди граждани, докато специална комисия от експерти не потвърди истинността на представените документи за български произход на молителите.Същото разследване бе представено в сряда тази седмица.Той каза още, че в разследването се говори за замесени най-малко един министър и един вицепремиер от националистическите партии.Той уточни, че правилникът изисква най-малко 48 депутати да поискат такава комисия, затова ДПС ще търси подкрепа най-напред от БСП, а после, ако се налага, от ГЕРБ.Волен Сидеров коментира искането на ДПС, като заяви, че ако някой е корумпиран, трябва да си понесе отговорността.  ", "date": "2018.06.28", "title": "ДПС искат анкетна комисия да провери как 114 издирвани от Интерпол са получили българско гражданство"}
