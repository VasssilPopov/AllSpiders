{"url": "https://offnews.bg/112/35-godishen-mazh-ubi-majka-si-sled-skandal-v-burgas-676454.html", "text": "35-годишен мъж уби майка си след скандал в Бургас, съобщиха от полицията. Инцидентът станал около 18 часа вчера. За него съобщил мъжът с инициали М.Ч.Той обяснил, че след скандал със 76-годишната си майка с инициали Б.Ч., с която живее в бл. 5 в ж.к. „Лазур“, я бутнал, тя паднала и починала.Смъртта на Б.Ч. е констатирана от пристигналия на адреса екип на Центъра за спешна медицинска помощ.При извършения оглед по трупа на възрастната жена са открити множество синини.Тялото е откарано за аутопсия в „Съдебна медицина“ при УМБАЛ – Бургас, като е установено, че причина за смъртта е задушаване.М.Ч. е задържан с прокурорско постановление за срок до 72 часа. По случая е образувано досъдебно производство.", "date": "2018.03.10", "title": "35-годишен мъж уби майка си след скандал в Бургас"}
{"url": "https://offnews.bg/obshtestvo/dzhambazki-pravo-na-orazhie-za-vseki-zdrav-neosazhdan-balgarin-676440.html", "text": "Категорично е необходима либерализация в режима на придобиване, притежаване, носене и използване на оръжие за самоотбрана и самоохрана.  Това се казва в позиция на евродепутата и зам.-председател на ВМРО – Българско национално движение Ангел Джамбазки по повод шумния отпор, който някои политици, прокуратурата и ВСС, както и либералните среди в България оказват срещу разширяването на института за неизбежна отбрана в НК. За левицата чуждото е ничие. Битовата и циганската престъпност са наследството от БСП, ДПС и компания, които съсипваха България с десетилетия и показаха на престъпниците, че могат да безчинстват безнаказано, допълва Джамбазки. Ето и пълния текст на позицията на евродепутата:Този коментар е и ще е политически, не правен. Защото въпросът вече не е само правен. Въпросът за разширяването на института на неизбежната отбрана е политически. Както и въпросът за либерализацията на режима за придобиване, носене и използване на оръжие за самоохрана и самоотбрана. Защото се изисква ясна политическа воля и решимост, за да се промени законодателството така, че да отговоря на изискванията на времето и на обществените потребности. Времето, в което живеем, е време на безнаказана, вихреща се, често етническа, битова престъпност. Време, в което домовите кражби, обирите на вили, мазета, тавани, кражбите на имущество масово не се разследват, не се разкриват и не се наказват. Просто не се наказват. И това е факт. Нещо повече! Българските граждани отдавана не вярват, че дори да се обадят на телефон 112, дори да подадат сигнал, жалба или оплакване, то някой изобщо ще им обърне внимание. Колко пъти сте се обаждали на 112 и сте получили смислена и навременна помощ? Колко пъти сте пускали жалби след обири на апартаменти, мазета, тавани и прочее и кражбите са били разкрити? Хайде по-сериозно, моля.„Статистиката“, според която тези престъпления били намалявали, е нескопосана подигравка с реалността и здравия ни разум. Полицейското присъствие в малките населени места продължава да липсва. Отделен е въпросът с недокомлекта и мотивацията на силите. Съдебните състави продължават да пускат закоравели социопати, рецидивисти обратно на улицата. Отдавна е известно, че българските съдилища системно присъждат немотивирано ниски присъди.И всичко това е следствие от целенасочената политика на управлявалите БСП, ДПС и компания, които в продължение на два мандата опустошиха и малкото останало от безчинствата на комунизма. Предхождащите прехода 45 години „светло комунистическо бъдеще“ в комбинацията от умишлено проваления преход и криворазбраната представа за човешки права, доведоха до беззаконието в страната.Няма и не може да има никаква житейска и правна логика в това лице с девет присъди да е на улицата. И не на улицата, а в частен имот, въоръжено с нож. За да обира. Всеки, който защитава този престъпник, насърчава подобните му. Казва на останалите рецидивисти – „крадете си спокойно, в двора, в гаража, от вилата може и никой не може нищо да ви направи. И да Ви хванат, ще Ви дадат още някоя я условна, я три-четири месечна присъда, после отново си крадете.“И всеки, който отрича тези позорни факти, или пада от Марс, или е заинтересован да се прави на „дръж ми шапката“.Има няколко такива групи и обществени прослойки, които яростно бранят „статуквото“ такова, каквото е, и това се видя ясно в дебатите миналата седмица. Защитниците на статуквото на практика отрекоха частната собственост. От двора можело да се краде. Оправдаването на крадеца, който само „си берял черешки“, доведе до убийството на пазач на черешов масив в Кюстендилско. Зверско убийство, извършено с колове и лопати, от озверяла тълпа индо-българи. Която „само си беряла черешки“ в чужд имот. Знаете ли как „берат“ чужди череши тези наши съграждани? Унищожават цялата градина. Трудът, работата, парите, хлябът на собствениците заминава. Не само едногодишната реколта, цялата градина. Тези паразити ли пазите? (И, ако за левицата това е да речем нормално, тя така или иначе смята, че всичко чуждо е ничие и може да бъде присвоено, то Частната собственост е частна и трябва да бъде неприкосновена. В това ние, патриотите от ВМРО – БНД, вярваме и ще се борим това да бъде гарантирано от закона и държавата. Апартаменти, вили, гаражи, тавани, ниви, лозя, мазета, градини СА частна собственост. И никой няма никаква работа там, ако не е собственик. Всичко останало си е чист болшевизъм. Оправдаването на кражбата и нарушаването на неприкосновеността на частната собственост от страна на „десни“ политици и журналисти е гротеска и пореден пример за безпринципност и липса на последователност в защитата на ясни политически позиции.И след като обществото ни е неспособно да изгради работеща система от правоохранителни и правораздавателни органи, то тогава трябва да бъде дадена и гарантирана възможността на всеки гражданин да се защити и отбрани от противоправни нападения и посегателства. А що се отнася до промените в НК, то те категорично са нужни. Във формулировката на текстове на чл. 12 от НК, които уреждат нормативно „неизбежната отбрана“. Сегашната редакция позволява разнопосочни тълкувания и поражда противоречива съдебна практика. Да се отричат тези факти е крайно несериозно. Нужна е промяна в начина на изчисляването на присъдите и съдебната практика, които сега позволяват на убийци, рецидивисти, изнасилвачи да се разхождат свободно по улиците.И да! Категорично е необходима либерализация в режима на придобиване, притежаване, носене, използване на оръжие за самоотбрана и само-охрана. Сегашният режим оставя решението дали да се даде разрешение или не, на субективната оценка на началника на съответното районно полицейско отделение. А където има субективна оценка - има субективна преценка. И това поражда корупция и лични отношения. И да, става дума за оръжие за отбрана, не за нападателни оръжия. Има разлика.Затова – няма никаква причина, ако едно лице е с чисто съдебно минало, психически здраво и физически подготвено, да не може да придобие оръжие за самоотбрана. Аргументът, че „хората щели да се изтрепят“ е лаишки, не почива на никаква логика и не е верен. Защото който иска да се „изтрепва“, и сега намира начини - престъпниците и сега са въоръжени. Винаги са. Жертвата на престъпното посегателство е беззащитна. Статистиката е безпощадна – в държавите, където оръжието за самоотбрана е разрешено, броят на въоръжените нападения и обири е по-малък от този, който е регистриран в държавите със силни рестрикции.", "date": "2018.03.10", "title": "Джамбазки: Право на оръжие за всеки здрав неосъждан българин"}
{"url": "https://offnews.bg/politika/borisov-gordeia-se-che-sam-potomak-na-narod-zastanal-s-moral-i-smel-676458.html", "text": " Истински се гордея, че съм българин - потомък на народ, който е застанал с морал, смелост и твърдост да защити евреите, заяви премиерът Бойко Борисов по време на възпоменателна церемония в Централната софийска синагога по повод 75-годишнината от спасението на българските евреи по време на Втората световна война, цитиран от \"Фокус\". Във времена, когато в много държави самите граждани са се отнасяли с евреите не по-добре от нацистите, българският народ е направил действително подвиг. Спасили сме над 48 000, останали са 11 000 неспасени. Съжаляваме, скърбим за тях, съжаляваме, но подвигът на българския народ не трябва да се омаловажава заради това. Факт е, че друг не го е направил - направили са го българите. Дълбок поклон към нашия народ от всички нас към тези поколения, които тогава са удържали, подчерта Борисов.\"В днешно време това е още един много силен исторически момент, който съвременните политици да си спомняме - какво е мирът, какво е благоденствието, както е това щастие, в което живеем сега ние, съвременните поколения. Да, някъде в Сирия, на други места го нямат, ние го имаме. Колко силни, колко отговорни трябва да сме а не допуснем пак война, защото във войната гинат хора\", заяви премиерът.\"Дружбата между България и Израел са я подпечатали и тя ще е за векове. Бил съм много пъти в Израел и истински съм бил трогнат, когато малки деца, които не знаят български, но са потомци - вече второ, трето четвърто поколение, на спасени в България евреи, на които майките, бабите и дядовците им са разказали какво е било времето и как българите са ги спасили\", каза още той.Борисов получи най-високото отличие на Организацията на българските евреи \"Шалом\" - \"Шофар\".\"Приемам наградата, просто защото и аз съм една мъничка частица от българския народ, действително знаейки колко е трудно, как са се справили и как са застанали твърдо. Това трябва да е пример за нашето поколение\", заяви Борисов и допълни, че най-правилно би било целият български народ да застане и да приеме отличието.\"Защото сега е лесно от дистанцията на времето - 75 години откакто сме спасили българските евреи, но ако само за миг се опитаме да се върнем в тези мракобесни времена, срещу действително тази нацистка машина смърт и то чудовищна машина. Много от нас са били в Бухенвалд, в Дахау, в Аушвиц дори и един извратен мозък трудно може да си представи така да сеотнасяш с живи същества, камо ли хора - каквито и да са те, с какъвто и цвят, език или религия. Просто да ги изхвърляш и да ги изгаряш. Било е страшно време и именно за това е подвигът на българския народ, на българската църква, на всеки, който е имал и мъничка заслуга\", подчерта премиерът.Отличието \"Шофар\" получи и кметът на София Йорданка Фандъкова.", "date": "2018.03.10", "title": "Борисов: Гордея се, че съм потомък на народ, застанал с морал и смелост да защити евреите"}
{"url": "https://offnews.bg/politika/mikov-iskame-li-horata-da-se-garmiat-s-naglasata-che-se-samootbrania-676455.html", "text": "Наказателният кодекс и в момента дава възможност гражданите да се защитават и да се отбраняват при нападение в дома или срещу личността, заяви пред Дарик бившия председател на Народното събрание и асистент по наказателно право в Софийския университет Михаил Миков.Според него трябва да се ограничи възможността гражданите да получават оръжие с цел лична охрана. Той посочи, че в момента в страната са регистрирани около 350 000 оръжия, като 125 000 от тях са за самозащита, но никой не знае колко са незаконните оръжия. През 1997 г. Конституционния съд отменя шест точки в Наказателния кодекс, които тогава разширяват неизбежната отбрана. Според Миков тогава Конституционният съд правилно е отменил тези допълнения в НК.На първо място е човешкият живот и разширяването на неизбежната обрана няма да реши проблемите на престъпността. Държавата трябва да каже ясно \"Аз гарантирам правата на гражданите, а не принуждавам гражданите да се въоръжават и превъоръжават\", подчерта Миков.\"В страните, в които се продава масово оръжие и едва ли не се пропагандира закупуването на оръжие за самозащита, случаите на употреба за масови убийства са много чести. Тоест Европа върви в съвсем друга посока. Заради тероризма в момента има европейска директива, която силно ограничава притежаването на автоматични оръжия, къси, от типа на \"Скорпоин\" и \"Узи\", с които могат да се извършват терористични актове. А ние в този момент с посланията на политиците от най-високо равнище казваме на народа да се въоръжава\", допълни Миков.По повод случая с д-р Иван Димитров, който застреля Жоро Плъха, той каза: \"Какво щеше да стане, ако и Дживизов имаше незаконно оръжие? Той също има право на неизбежна отбрана. Когато попитах студентите това, те отговориха, че ще стане \"патаклама\". Това ли искаме? Да се гърмят хората с нагласата, че се отбраняват?.", "date": "2018.03.10", "title": "Миков: Искаме ли хората да се гърмят с нагласата, че се самоотбраняват"}
{"url": "https://offnews.bg/futbol/ludogoretc-otnovo-se-otkasna-na-6-tochki-pred-tcska-676456.html", "text": "Отборът на Лудогорец се наложи над Черно море с 3:1 в мач от 25-ия кръг на Първа лига.Първото попадение реализира Вандерсон още в осмата минута. В 15-ата минута Марселиньо удвои, а в 32-ата Дани Кики намали на 2:1.Четири минути преди край на първата част Мисиджан вкара за 3:1 и подпечата крайния успех на тима си, който се откъсна отново на 6 точки на върха пред втория ЦСКА, който утре гостува на Пирин в Благоевград.В другия мач от кръга днес Берое победи Локомотив (Пд) с 2:0 като гост. Мартин Камбуров наказа родния си отбор, след като се разписа с глава в 67-ата минута за своето попадение номер 198 в елита.Педро Еуженио доуби интригата в мача 15 минути преди неговия край.", "date": "2018.03.10", "title": "Лудогорец отново се откъсна на  6 точки пред ЦСКА"}
{"url": "https://offnews.bg/protesti/nadzirateli-ot-tcialata-strana-na-protest-za-po-visoki-zaplati-676445.html", "text": "Надзиратели от цялата страна излязоха на протест в София. Протестиращите настояват за увеличение на заплатите с 20%, назначаване на още служители и подобряване на условията на труд. Единият лъч на протеста тръгна от Съдебната палата, а другият - от Министерството на правосъдието. Двата лъча се сляха в едно шествие, което стигна пред Министерския съвет. В шествието, което протече под надслов \"Европа е и за нас\", се включиха над 2000 души. Те поискаха оставката на правителството и обявиха, че получават от властта само празни обещания. Протестиращите издигнаха плакати с надписи \"Докога европейските ценности и норми ще бъдат само на хартия в България\", \"Докога ще ни третират като втора ръка хора\", \"Искаме увеличение, а не подаяние\" и др.Те изразиха недоволството си персонално и от правосъдния министър Цецка Цачева, като обявиха, че от днес ѝ дават ключовете на затворите.Протестиращите се заканиха демонстрациите да продължат и в следващите месеци. ", "date": "2018.03.10", "title": "Надзиратели от цялата страна на протест за по-високи заплати"}
{"url": "https://offnews.bg/politika/pes-razmaha-prast-na-dol-za-bojko-e-naj-uspeshniat-shef-v-evropa-676443.html", "text": "Партията на европейските социалисти изразява дълбоко учудване от нападките, които президентът на Европейската народна партия, Жозеф Дол, си позволи да отправи към българските социалисти по време на посещението си в София на 9 март.В официално прессъобщение, разпространено от ГЕРБ, партия-член на ЕНП, Жозеф Дол е цитиран да казва: „Според мен българските социалисти не съществуват, откакто България пое Председателството, защото Бойко е най-успешният шеф в Европа.“„За сведение на г-н Доул, според последните социологически проучвания, БСП има близо 19% от подкрепата на избирателите срещу 21% за ГЕРБ – факт, за който най-вероятно неговите домакини са пропуснали да го информират“, заяви президентът на ПЕС Сергей Станишев. Комплиментите, отправени от президента на ЕНП към българския премиер, че правителството му е най-доброто, също будят недоумение. ГЕРБ в момента управлява България в коалиция с националистически партии, а на управляващите постоянно им се налага да разясняват анти-европейските изказвания на коалиционните вицепремиери и министри. Последният случай беше само преди месец, когато вицепремиер нарече европейският депутат Ска Келер „Зелена джихадистка“. През 2013 г. самият Дол определи един от настоящите коалиционни партньори на ГЕРБ като „ксенофобска партия, която яростно отрича европейския път на България”.„Социалисти в Европа и в България съществуват и те са на мястото си, за да следят за интересите на гражданите, да се борят за социална справедливост и да не позволяват европейските страни да бъдат подвеждани към еднолична власт, както стана с Орбан в Унгария, чиято партия също е член на ЕНП“, допълни президентът на ПЕС Сергей Станишев.", "date": "2018.03.10", "title": "ПЕС размаха пръст на Дол за 'Бойко е най-успешният шеф в Европа'"}
{"url": "https://offnews.bg/futbol/iunajted-nakaza-livarpul-v-derbito-na-visshata-liga-video-676447.html", "text": "Манчестър Юнайтед победи Ливърпул с 2:1 в двубой от 30-ия кръг на английската Висша лига, игран на стадион \"Олд Трафорд\".Младият талант на \"червените дяволи\" Маркъс Рашфорд се превърна в единствен голмайстор за домакините, отбелязвайки и двата гола още през първото полувреме, докато попадението на \"мърсисайдци\" дойде след злощастен автогол на Ерик Бейли.След този важен успех, Юнайтед успя да запази второто място във временното класиране във Висшата лига и вече има актив от 65 точки. Първият Сити е със 78. Ливърпул пък остава трети с 60.Домакините доминираха почти през цялото време на своя \"Олд Трафорд\" в слънчевия следобед в Англия. През първите 10 минути и двата тима бяха доста премерени в действията си и не създадоха нищо интересно пред една от двете врати.Изненадващо, Жозе Моуриньо бе заложил на доста офанзивен състав, което доведе до отлични резултати още в 14-ата минута. Рашфорд финтира Александър-Арнолд и отправи много техничен удар в далечния ъгъл от няколко метра, за да даде аванс на тима си.Десет минути по-късно отново младокът удвои резултата на \"Театъра на мечтите\", след като запореден път спечели битката с Арнолд. Той овладя хубаво подаване към него и хладнокръвно се разписа за 2:0.Ливърпул пък претендираше за дузпа в 55-ата минута, след като топката срещна ръката на Валенсия. Такава обаче не бе свирена.В 66-ата минута Бейли не се ориентира особено добре след остро центриране на Садио Мане в наказателното поле и си вкара топката в собствената врата.В последните минути гостите опитваха да атакуват повече, но така и не стигнаха до още попадения във вратата на своя опонент.", "date": "2018.03.10", "title": "Юнайтед наказа Ливърпул в дербито на Висшата лига (видео)"}
{"url": "https://offnews.bg/turizam/19-000-ruski-turisti-posetili-balgaria-za-dva-mesetca-676448.html", "text": "Повече от 19 хиляди руски туристи са посетили България през декември и януари тази зима, което е увеличение от 1,3 на сто в сравнение със същия период на миналата година. Това каза министърът на туризма Николина Ангелкова на среща с Михаил Малцев, изпълнителен директор на Уралската Асоциация по туризъм.Ангелкова допълни, че Русия е по традиция сред основните туристически партньори на страната ни.На срещата двамата дискутираха вариантите за разширяване на възможностите руският потребител да ползва у нас здравни пакети или корпоративен отдих на руски институции и компании.Един от акцентите на разговорите бяха начините за популяризиране на руския пазар на типично българските лечебни и оздравителни практики и на уникалните методи и процедури, които не се срещат в други страни.В момента експерти на министерството и представители на бизнеса разработват спа дестинации, които ще помогнат за популяризирането на възможностите за оздравителен туризъм в България, каза министърът. Тя уточни, че дестинациите са седем из цялата страна. Те дават информация за общите характеристики и качествата на водата в даден район, за климата и туристическите атракции. И покани събеседника си да посети през лятото България и родното Черноморие.Малцев посочи, че приветства усилията на българското министерство за създаването на специализиран туристически продукт в помощ на руските гости. Той допълни, че асоциацията ще подкрепя всяка добра идея, която подпомага развитието на туризма в двете страни. \"Надявам се и в бъдеще сътрудничеството между българското министерство на туризма и Уралската асоциация по туризъм да се задълбочава и развива\", отбеляза Михаил Малцев.", "date": "2018.03.10", "title": "19 000 руски туристи посетили България за два месеца"}
{"url": "https://offnews.bg/sviat/hakeri-otkradnaha-dokumenti-za-brekzit-ot-germansko-ministerstvo-676457.html", "text": "Хакери откраднаха от германското министерство на външните работи документи за Брекзит. Хакерите са атакували сървърите на германското правителство и са откраднали протокола от консултациите на Европейския съюз и Великобритания за Брекзит, както и документи от преговорите на ЕС с Украйна и Беларус, съобщава „Шпигел Онлайн“, цитиран от БГНЕС.По информация на изданието хакерите са откраднали 6 документа.Уточнява се, че първо са откраднали материалите за Брекзит, а атаката срещу сървъра с документите за Украйна и Беларус е била осъществена под контрола на правоохранителните органи, които съзнателно не са блокирали достъпа до тези документи, тъй като в тях не е имало секретна информация.В края на февруари стана известно за внедряването на кибершпиони в сървъра на министерствата на външните работи и отбраната. Тогава пострада правителствената мрежа Бон-Берлин, която се смята за добре защитена. Хакването било извършено в края на 2016 г., а открито в края на 2017 г. Германия научила за проблема благодарение на помощта на партньорска служба за сигурност.Специалистите обвиняват за проникването хакерската група Turla, известна също така под името Snake. Германските власти твърдят, че тя работи с руските служби за сигурност.", "date": "2018.03.10", "title": "Хакери откраднаха документи за Брекзит от германско министерство"}
{"url": "https://offnews.bg/112/moriak-zagina-pri-pozhar-na-korab-676441.html", "text": "56-годишен български моряк загина при пожар на борда на кораба \"Героите на Севастопол\", който плава към Сочи, съобщиха от \"Параходство Български морски флот\" АД. Инцидентът е станал вчера по обяд. Огънят е избухнал в кабината на загиналия, който не е бил на вахта. Екипажът веднага е локализирал и потушил пожара, като не е допуснато разпространението му на кораба.Няма други пострадали хора.По случая е започнало разследване на причините за инцидента.", "date": "2018.03.10", "title": "Моряк загина при пожар на кораб"}
{"url": "https://offnews.bg/medii/koshlukov-sakrati-dalgogodishen-produtcent-na-predavaneto-deniat-zapo-676449.html", "text": "Програмният директор на БНТ 1 Емил Кошлуков съкрати дългогодишния кадър на обществената телевизия Весела Петрова от позицията на продуцент в предаването \"Денят започва с култура\".Предаването до момента работи с два екипа и двама продуценти, но от заповедта на Кошлуков става ясно, че е необходимо да се съкрати една от позициите за продуцент. В документа ясно се посочва кой трябва да продължи работа в \"Денят започва с култура\" - Васил Христов.Весела Петрова не е формално уволнена. \"Няма заповед за уволнение, но след като не съм в екипа на предаването, не е ясно какво ще работя\", заяви тя пред \"Медиапул\". За решението на Емил Кошлуков не са били уведомени нито генералният директор на БНТ Константин Каменаров, нито главният продуцент на обществената телевизия.Весела Петрова работи повече от 20 години в дирекция \"Информация\" на БНТ. Преди седем години тя участва в създаването на предаването \"Денят започва с култура\" и оттогава е част от екипа. На 22 януари сутрешното предаване \"Денят започва с култура\"  в ефир след ултиматума да удвои своя рейтинг, поставен от новия програмен директор на телевизията Емил Кошлуков.\"Знаете как се прави два часа жив ефир всеки ден. Работим и в събота и неделя, за да подготвим предаването за понеделник. А колкото до критиките, че то било на елитарен език, няма как да е друг при гостите, които каним\", заяви Петрова тогава.Весела Петрова беше също така на протеста пред сградата на БНТ срещу намеренията на програмния директор Емил Кошлуков да промени съдържанието на \"Денят започва с култира\".Скоро след това Кошлуков е поискал от Петрова да изготви рейтингов анализ на предаването. От него станало ясно, че гледаемостта на \"Денят започва с култура\" с тази на сутрешния блок на Канала 1, както и на предаването \"Здравето отблизо\", се различава с няколко десети от процента. Това накарало Емил Кощлуков да обвини Весела Петрова, че не тя е правила анализа, пише още \"Медиапул\".", "date": "2018.03.10", "title": "Кошлуков съкрати дългогодишен продуцент на предаването 'Денят започва с култура'"}
{"url": "https://offnews.bg/obshtestvo/svlachishte-na-patia-smolian-madan-dostigna-elektroprovod-676453.html", "text": "Активираното през миналата седмица свлачище на пътя Смолян - Мадан край село Тикале е най-мащабното свлачище върху главен път в страната обявиха специалисти, провели оглед на терена. Огледът беше извършен от кметове, представители на пътната агенция, ВиК и ЕВН, геолози, проектанти и служители на Горското стопанство. Наблюдение е направено и с дрон.Състоянието на срутището е много тежко и обхваща много голяма територия, с което излиза далеч извън сервитута на главния път, обявиха специалистите след огледа.Към момента на огледа най-горният свлачищен отсек е достигнал електропровод 110 KV. В свлачищното тяло попада електропровод 20 KV. Свлачището е активно с непрекъсната поява на нови пукнатини, чиито размери в момента са около 100 на 150 метра, съобщиха от Областната администрация в Смолян.Установено е наличие на стичащи се повърхностни води. Над свлачището преминава водопровод Ф400, който е препоръчително да се обследва.В понеделник от АПИ ще бъде проведено съвещание с всички водещи специалисти в тази област и ще бъдат взети конкретни мерки. Най-добрите екипи за обследване и проучване ще работят, за да не се допусне прекъсване на електрическата и ВиК комуникация до населените места.Ще бъде обсъден и вариант за изграждане на алтернативен път през Орешец – Влахово, тъй като геоложката структура на скалите при свлачището в района на Тикале показва, че има предпоставки проблемът да възниква периодично.Свлачището е изключително опасно за разчистване поради наличието на множество големи надвиснали скални късове, но ще бъде направен опит за разчистване и пускане на движението за аварийни случаи в едната пътна лента. Ще се създаде и организация за продължително наблюдение на свлачището поради голямата му активност.", "date": "2018.03.10", "title": "Свлачище на пътя Смолян - Мадан достигна електропровод"}
{"url": "https://offnews.bg/obshtestvo/v-sarbia-arestuvaha-balgarka-izdirvana-ot-interpol-za-ubijstvo-676446.html", "text": "49-годишната българка е арестувана в Сърбия. Тя е издирвана от Интерпол за убийство. Жената с инициали И.Г. е задържана край град Кралево, съобщи БГНЕС. Българката има 8-годишна присъда, която е потвърдена от Върховния съд, за убийството на мъжа й на 24 февруари 2010 година в столицата. Тя е забила нож във врата на съпруга си.След издаването на окончателната й присъда И.Г. успява да избяга от България на 8-ми септември 2014 година.В момента тя се намира в ареста на затвора в град Ниш, където очаква решението си на сръбските власти за нейното екстрадиране.", "date": "2018.03.10", "title": "В Сърбия арестуваха българка, издирвана от Интерпол за убийство"}
{"url": "https://offnews.bg/sviat/kitaj-napravi-uspeshno-izpitanie-na-visokoskorosten-vlak-ot-novo-pokol-676451.html", "text": "Китай извърши успешно изпитание на високоскоростен влак. Влакът \"Фусин\" е с дължина 415 метра и развива максимална скорост 350 километра в час, предаде ТАСС, цитирана от БТА.Според съобщението на железопътната корпорация на Китай Си Ар Ар Си Таншан (CRRC Tangshan) тест на такава влакова композиция се прави за първи път.Новият прототип на влак се състои от 16 вагона - композицията е с двойно по-голяма дължина отколкото досегашните високоскоростни влакове. Транспортното средство може да превози над 1100 души едновременно.Планира се да бъдат осъществени общо 28 предварителни теста преди влаковата композиция да бъде пусната в масово производство.Модел \"Фусин\" представлява ново поколение високоскоростни влакове. Те са конструирани изцяло в Китай. Характеризират се с ниско потребление на енергия и по-дълъг срок на експлоатация.Железопътната мрежа на Китай е с дължина около 124 000 километра, като от тях над 22 000 километра са високоскоростни железопътни магистрали.", "date": "2018.03.10", "title": "Китай направи успешно изпитание на високоскоростен влак от ново поколение"}
{"url": "https://offnews.bg/obshtestvo/miat-ulitci-i-bulevardi-dnes-i-utre-tcisternite-obikaliat-predimno-no-676429.html", "text": "Механизираното миене на улици и булеварди продължава и през уикенда, автоцистерните ще работят предимно през нощта, съобщи Столична община. На 10 март през деня ще се мие ул.\"Хан Кубрат\", район „Надежда“, бул. \"Александър Малинов\", район „Младост“ и през нощта улиците \"Александър Екзарх\" и ул. \"Река Велека\" в район Подуяне, бул. \"Драган Цанков“, район Изгрев, бул. „ Ген. Михаил Д. Скобелев“и бул. „Христо Ботев“, ул. \"Бяла черква\", бул. \"Витоша\", район „Триадица“.На 11 март се предвижда дейностите да продължат по ул. \"Острово\" и ул. \"Първа българска армия\", в район „Подуяне“, бул. \"Шипченски проход\", ул. \"Добринова скала\" в район „Люлин“ и бул. \"Арсеналски\".Екипи на Столичен инспекторат извършват контрола по изпълнение на работата.", "date": "2018.03.10", "title": "Мият улици и булеварди днес и утре, цистерните обикалят предимно нощем"}
{"url": "https://offnews.bg/obshtestvo/pup-na-borisovata-gradina-shte-bade-priet-do-kraia-na-godinata-676422.html", "text": "Подробният устройствен план на Борисовата градина - първият в историята й, ще бъде приет до края на годината. Нови строежи в парка няма да има, заяви за OFFNews шефът на Столичния общински съвет Елен Герджиков. ПУП-а на Борисовата градина е в процес на разработка, на 6-и март бяха дадени препоръките на екипа, спечелил конкурса, и след като обществените обсъждания приключат, а те няма да са едно и две, ще бъде финализиран, обясни той. Герджиков бе категоричен, че ремонт и възстановяване на публичните функции на къпалнята Мария Луиза ще има, ново строителство на мястото обаче - не. Разбирам, че фирмата собственик на къпалнята е предприела някакви действия, за съжаление без комуникация с миноритарния собственик Софийски имоти и респективно - Столична община. Затова искам да кажа много ясно на тях и на всички граждани - ПУП не допуска ново строителство, а точно обратното – премахва някои обекти около езерото Ариана, както и Веселото село, Капитолия и др.Нашата цел е да вдъхнем отново живот на някои знакови обекти в Борисовата градина като Летния театър например, каза още Герджиков. ", "date": "2018.03.10", "title": "ПУП на Борисовата градина ще бъде приет до края на годината"}
{"url": "https://offnews.bg/sviat/putin-obiavi-che-niama-da-promenia-konstitutciata-za-da-ostane-na-vl-676444.html", "text": "Руският президент Владимир Путин обяви, че няма намерение да променя конституцията, за да остане на власт. Президентските избори в Русия ще се проведат на 18 март. Почти сигурно е, че Путин ще бъде избран за още един мандат, който ще продължи до 2024 г.\"Никога не съм променял конституцията и няма да го направя, за да ме уреди това и нямам такива намерения днес\", каза той в интервю за американската телевизия Ен Би Си, цитиран БТА. Така Путин отговори на въпроса дали има намерение да последва примера на китайския президент, който се стреми към неограничен мандат.Путин дойде на власт през 2000 г. В периода 2008-2012 г. президент бе Дмитрий Медведев, а Путин бе премиер, а после отново се върна на президентския пост въпреки протестите на опозицията.Путин отхвърли хипотезите, според които не може да напусне властта, защото това ще я изложи на опасност.\"Защо смятате, че след мен властта в Русия ще бъде обезателно упражнявана от хора, които са готови да разрушат всичко, което съм направил през последните години?\", каза Путин.Той подчерта, че още през 2000 г. е мислел за потенциален приемник.Запитан за опозиционера Алексей Навални, който не може да се кандидатира за президент заради присъда, за която той твърди, че е \"организирана от Кремъл\", Путин отказа да спомене името му и предпочете да говори за \"някои политически сили\".\"По принцип ценя, че те разкриват проблемите и това е добре, това е наистина справедливо. Но не е достатъчно за положителното развитие на страната. Абсолютно недостатъчно е. Защото привличането на вниманието върху проблемите, е не само недостатъчно, но дори и опасно, защото това може да доведе до известно унищожение. А ние имаме нужда от създаване\", каза Путин.", "date": "2018.03.10", "title": "Путин обяви, че няма да променя конституцията, за да остане на власт"}
{"url": "https://offnews.bg/obshtestvo/tarnovo-i-14-sela-na-vodonoski-do-polunosht-v-nedelia-676439.html", "text": "Велико Търново и 14 населени места наоколо остават без вода за два дни. Прчината е авария на централен водопровод. На сухо освен областния град ще са в Дебелец, Самоводене, Момин сбор, Малки чифлик, Пчелище, Присово, Пушево, Балван, Леденик, Шемшево, Беляковец, Ветринци, Емен и Ново село.От \"ВиК Йовковци\" информират, че вода няма да има до полунощ в неделя. Общината и пожарната в Търново осигуряват тводоноски. Те ще са разположени до магазин \"Билла\" в кв. \" Бузлуджа, в района на супермаркета в кв. \" Чолаковци\" и една до магазин СБА в кв. \" Картала\".  Още две цистерни с вода ще бъдат осигурени за Килифарево и за Дебелец. Водата от водоноските е негодна за пиене, предупреждават от МВР в старата столица. ", "date": "2018.03.10", "title": "Търново и 14 села на водоноски до полунощ в неделя"}
{"url": "https://offnews.bg/politika/ninova-v-krushovitca-za-poreden-pat-pravitelstvoto-demonstrira-bezpom-676442.html", "text": "205 броя язовири на територията на цялата страна са с най-висока степен на неизправности, същевременно представляват опасност за населението. Това е написала прокуратурата в доклад до правителството през 2017 г. Разполагам с него и мога да ви го предоставя.Това каза председателят на НС на БСП Корнелия Нинова в родното си село Крушовица. Тя добавя, че в него се констатира, че положението се е влошило и броят им се е увеличил спрямо проверката им от 2015г. Днес за пореден път правителството демонстрира на своето заседание безпомощност и хаос. Не знаят кой е виновен, не знаят откъде да започнат. Днес ще дадат 3 млн. лева на община Хайредин, защото тук е бедствено, утре - другаде. Това не е държавност, това не са институции. Четири години минаха от наводнението в Мизия. Пълно безхаберие. Не направиха нищо, освен глупост след глупост. Четири години им предлагаме решения - не, та не.Чуйте поне сега разумни предложения.1. ГЕРБ прехвърлиха отговорността от държавата на общините, но не им осигуриха средства за ремонти и поддръжка. Решение - спешна актуализация на общинските бюджети със средства за това, но не само там, където е бедствено, а на всички, превантивно. 2. Прехвърлиха и отговорността за почистване на коритата на реките. Решение - средства за това и драконовски мерки за контрол на кметовете дали са го направили.3. Преглед на всички язовири и водоеми, дадени на концесия на частни лица. Който не ги поддържа в техническа изправност, а само си гледа печалбата, веднага да му се прекрати концесията. 4. ГЕРБ приеха изменения в законите, с които създадоха съвет от девет министерства и сдружението на общините, които да управляват процесите. Вижда се години по-късно, че това води само до хаос и прехвърляне на отговорност от един на друг, дори днес премиерът не знае какво да прави-кметове ли, хидроинженери ли, министри ли да ангажира. Решението е - отмяна на този текст в закон и създаване на единен държавен орган, който да отговаря за това. 5. Разкриване на виновниците за случилите се дотук наводнения-съдебен процес и отговорност. 6. Спрете да се оправдавате с дъжда, обществените поръчки и всичко останало. Трябва здрава ръка и държавност.", "date": "2018.03.10", "title": "Нинова в Крушовица: За пореден път правителството демонстрира безпомощност и хаос"}
{"url": "https://offnews.bg/obshtestvo/slanchev-uikend-do-22-gradusa-utre-676380.html", "text": "Слънчево ще е времето днес, ще духа слаб югозападен вятър. Максималните температури ще бъдат между 15 и 20 градуса. Край морето ще е малко по-хладно, вълните ще са от 1-2 бала. Слънце ще грее и в планините, но вятърът ще е по-силен. Дори по най-високите върхове термометрите няма да показват по-малко от 4 градуса през деня.Утре затоплянето продължава - очакват ни почти летните 22 градуса в най-топлите часове, отрицателни температури няма да има и през нощта. В понеделник обаче облаците се увеличават и след обяд започват валежи от запад. ", "date": "2018.03.10", "title": "Слънчев уикенд, до 22 градуса утре"}
{"url": "https://offnews.bg/sviat/turskata-ofanziva-v-siria-se-razshiriava-obiavi-erdogan-i-poiska-nato-676452.html", "text": "Турският президент Реджеп Тайип Ердоган заяви днес, че операцията \"Маслинова клонка\" срещу сирийските кюрдски в района на град Африн ще бъде разширена в посока към иракската граница и конкретно към кюрдския град Кобане.\"След като веднъж изчистим Африн от терористите, ще прочистим също Манбидж, Кобане, Тал Абияд, Рас ал Айн и Камичли\", заяви в град Мерсин Ердоган в предавана по телевизията реч, цитиран от Франс прес и БТА.Турция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). Оттогава турските власти постоянно говорят за желанието си да продължат операцията още по на изток.В речта си Едоган обяви, че турските сили ще отидат \"до иракската граница\".Турският президент редовно говори за Манбидж, където са разположени американски войници, което още повече обтегна отношенията между Анкара и Вашингтон, вече силно напрегнати поради американската подкрепа за Силите за защита на народа.Кобане има и символично значение, защото този град бе в центъра на интензивни боеве между \"Ислямска държава\" и СЗН, като кюрдите успяха да го превземат през януари 2015 г. след четири месеца боеве. Камичли до голяма степен е под контрола на местните кюрдски власти, но и силите на Дамаск имат ограничено присъствие там.В речта си Ердоган призова НАТО да подкрепи турската офанзива. \"Турция не е ли член на НАТО? Ние отговорихме на призивите [за намеса] в Афганистан, в Сомалия, на Балканите. Сега аз също призовавам, хайде, елате в Сирия. НАТО, защо не идваш?\", попита Ердоган.Сирийският център за наблюдение на човешките права съобщи днес, че турските сили и сирийските им съюзници са вече на четири километра от Африн. Вчера Ердоган заяви, че турските сили са готови да влязат в Африн \"във всеки момент\".По данни на Фърат броят на загиналите мирни жители на Африн и околностите му през последните дни са надхвърлили 200 души. Отрядите на СЗН загубиха 283 бойци.", "date": "2018.03.10", "title": "Турската офанзива в Сирия се разширява, обяви Ердоган и поиска НАТО да се включи"}
{"url": "https://offnews.bg/nashite-avtori/dve-stotinki-i-polovina-natcialo-676381.html", "text": "Около 30 български писатели поискаха наскоро в писмо до Парламента и Министерство на културата отчисления от библиотеките и читалните в страната за т. нар. \"репро права\" и заемането на книгите им.Сега аз имена няма да споменавам, защото хората са си се подписали с имената си под отвореното писмо и няма място за спекулации. Така са решили, така са направили. Кой от тях е голям автор и кой малък, историята ще отсъди. И няма да сме живи да разберем. Обаче се чудя тия всички подписани под отвореното писмо… Как така са се хлъзнали някои от тях. Щото ги имах за свободолюбиви и точни пичове, примерно. Хайде, другите са повече или по-малко ясни. Някои от имената блестят със своята бедност, да се изразя така съвсем иронично. Гладни и жадни ходят. Гащите със сезал си връзват. И си кърпят чорапите, като им се скъсат. Ама както и ще да е, лакомията почивен ден няма.А може би ще се изненадат, ако разберат, че в цялата страна техните книги са заемани в библиотеки общо да речем четири пъти… Някой по случайност е отворил тяхна книга. И искат този някой, читател или държавата, зад която сме всички данъкоплатци, да им отчисли за тия пет заемания на книгата им колко? Пет стотинки на заемане ли? Или по-малко? Що не ги уточняват тия въпроси в отвореното писмо? И откъде трябва да дойдат тия кинти? Вие, колеги творци, читателски карти в библиотеки имате ли? Знаете ли колко струва картата за една година? Пет лева. Моята е толкова. В библиотеката работят десетина библиотекарки, има и чистачки, общо персоналът да е със счетоводство и администрация двайсет души. Те всеки месец взимат заплата и колкото и ниска да е тя, с тия пет лева от читател на година няма как да се събере. Значи някой дотира библиотеката, за да съществува. Значи библиотеката е същото като училището, институт, върху който се крепи културата, духът. Нещо, без което няма да умрем от глад, но ще умрем от простотия. Библиотеките се издържат от бюджетите. Държавност. Солидарност. Обществен договор.И сега изниква важният въпрос. Кой да плати на мрънкащите за стотинки? Пак ли ние, данъкоплатците? Защо? Ами че аз техни книги в библиотеката не чета, на каква база те искат да получават дивиденти? Как ще броят колко са прочитите на техните заглавия? Как ще определят колко да бъде дивидентът за един прочит? А ако ще плаща читателят директно на автора – като как си го представя този процес господин творецът? Взимам книга примерно днес на един от подписалите писмото и му пращам смс на кратък номер ли? Нали съм си платил веднъж годишната такса, за да имам достъп до цялата библиотека? Нали това е принципът на библиотеката? Книгата не е моя, взимам я, чета я, връщам я. Списователи, белетристи, прозаици и обикновени комплексари. Проза е всичко това. Скука на къси вълни.Когато се появи хубава книга, няма да чакам да влезе в библиотеката, че да си я заема. А ще отделя финанси колкото за кило сирене и ще ида да си я купя. Спирам със закачките и привеждам само някои от най-здравите онлайн коментари, за които се надявам авторите да не ми търсят авторски хонорар по съдебен ред: „Направо с датчици за обърнати страници да ги направят книгите“, „Така е – трябва да се яде. Като не ти купуват литературния буламач, все пак с едни отчисления може да закърпиш криво ляво месеца.“, „Тия са бетер бакшиши, дето ще ти искат допълнително, че си с голям куфар и не се събира при газовата…“, „А ако я прочета два пъти?“, „Да, à разкажеш на някой за какво става дума в нея, плащаш половината рекет.“, „А като след 1-2 години забравя какво е написано в книгата, ще може ли да си поискам парите обратно?“… И така нататък.Между другото, всички тия обикновени уиндоус юзери чували ли са някога за принципа на свободния софтуер и отворения код? Примерно оттам можеха да хванат съвсем леко нещо от идеята за свободен достъп до знания… Правото на всички хора, бедни и богати, да имат достъп. Принципът е същият. Но и те искат като Бил Гейтс да са в киреча, а не като оня прошляк неизвестен Ричард Столман. Творци? Свобода?", "date": "2018.03.10", "title": "Две стотинки и половина. Нацяло"}
{"url": "https://offnews.bg/tenis/grigor-dimitrov-otpadna-na-dvojki-v-indian-uels-676427.html", "text": "Най-добрият ни тенисист Григор Димитров и партньорът му на двойки Хуан Мартин дел Потро отпаднаха още в първи кръг на турнира от сериите \"Мастърс\" в Индиън Уелс. Двамата отстъпиха пред опитната испанска двойка Фелисиано Лопес/Марк Лопес след 4:6, 2:6.Така Григор и аржентинецът ще могат да се съсредоточат върху участието си на сингъл, което за Димитров стартира в нощта срещу неделя срещу испанеца Фернандо Вердаско във втори кръг.Междувременно бившата номер 1 в женския тенис Мария Шарапова се раздели с треньора си Свен Грьонефелд, с когото работиха заедно от 2013 година. Рускинята и холандецът запазват приятелските си отношения, става ясно от разпространените любезни изявления на двете страни.\"След четири успешни и сложни години на съвместна работа, аз искам да благодаря на Свен за невероятната лоялност, трудова етика и приятелство. Извадих късмет, че имах в екипа си лидер и специалист като него\", казва Шарапова.", "date": "2018.03.10", "title": "Григор Димитров отпадна на двойки в Индиън Уелс"}
{"url": "https://offnews.bg/izvan-terena/shtastliviat-tatko-mesi-propuska-dvuboia-s-malaga-dovechera-676438.html", "text": "Суперзвездата на Барселона Лионел Меси е станал баща за трети път и поради тази причина ще пропусне мача с Малага довечера, съобщиха испанските медии.От щаба на каталунците съобщиха, че в последния момент има промяна в групата за мача, като вместо аржентинеца, който отсъства по лични причини, в нея влиза Йери Мина.Причината Меси да не бъде с отбора е раждането на третото му дете, което ще носи името Сиро. Лео и съпругата му Антонела имат още двама сина – Матео и Тиаго.Липсата на легендата обаче едва ли ще бъде фатална за Барса, тъй като отборът има 8 точки аванс пред Атлетико в класирането, а домакините от Малага са последни с 6 поредни загуби, без победа в 12 мача и едва ли ще могат да направят нещо.", "date": "2018.03.10", "title": "Щастливият татко Меси пропуска двубоя с Малага довечера"}
{"url": "https://offnews.bg/obshtestvo/galia-cherpi-imeto-obeshtava-da-e-vinagi-obichana-676307.html", "text": "Православната църква почита днес паметта на Света мъченица Галина. Имен ден празнуват и Галя, Галена и мъжките еквиваленти на името. Версиите за произхода и значението на името са няколко - от \"мургав\" и \"здрав\" през \"галя, милвам\" до италианското \"кокошка\". Според народните вярвания, всеки който носи това име, ще бъде обичан. Св. Галина става една от жертвите, пострадали при управлението на император Деций Траян в Коринт. Била е последователка на Св. мъч. Кодрат. По това време много мъже и жени, верни на Христовата вяра, стават жертви на областния управител, предприел гонения срещу християните в областта.", "date": "2018.03.10", "title": "Галя черпи, името обещава да е винаги обичана"}
{"url": "https://offnews.bg/politika/pravitelstvoto-otpuska-3-mln-za-remont-na-prelelia-iazovir-v-hajredin-676430.html", "text": "Правителството ще даде 3 млн. лева на община Хайредин за ремонт на прелелия язовир, съобщи премиерът Бойко Борисов на днешното извънредно заседание на Министерски съвет за обсъждане на мерки за гарантиране на сигурността на населението, заради преливането на язовири в страната. Във видинската община бе обявено частично бедствено положение, след като язовир \"Рогозен\" преля. Ситуацията в района са успокоява. Парите ще бъдат отпуснати със специално постановление, става ясно от думите на Борисов. Колеги, понеже времето днес е хубаво, а когато се готвим за бедствия е хубаво да се прави в хубаво време, а не когато е настъпило бедствието, заяви Борисов към министрите, цитиран от пресцентъра на МС. Месеци наред чувам - независимо от мерки, мерки, мерки, пари, мерки, и едно безкрайно администриране между държава, общини, агенции, структури, и това, което най ме вбесява е, че само чувам как нещо не може да стане: „Трябвало специално постановление; но такова постановление не можело, защото влизало в разрез с обществените поръчки; обществените поръчки трябвало да отидат през екологията до еди къде си; кметът кандидатствал – първо били 70 хиляди лева, после станали 700 хиляди лева, после станали милион и 700 хиляди лева\". Лавинообразно нарастват цени, суми и всичко останало, казва Борисов. Поотделно съм правил сигурно стотици срещи – от вчера с хидроинженерите, момчетата от Враца, които се занимават с тази работа. Едната страна бракониери я взривявали, после – възстановявали. Другата аварийно правена, преливник не работел. Какво толкова е сложното на този преливник, какво толкова сложно има на тези съоръжения, това са едни кранове и те се поддържат в изправност?!, казва още Борисов. Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред!, коментира премиерът. Дали да не направим – Емил Караниколов предлага отделна компания, аварийна, само с това да се занимава. Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават, заявява Борисов. И още: Снощи, когато си говорех с кмета, той ми казва: „Нито за риба го ползваме този язовир, нито за електроенергия, нито за напояване\". Само че, това отговаря на въпроса: „Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам... пак му казах на кмета вчера, че най-малкият проблем в случая са парите. Въпросът е как незабавно да го направим.Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса „Какво правите?\". А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми.", "date": "2018.03.10", "title": "Правителството отпуска 3 млн. за ремонт на прелелия язовир в Хайредин"}
{"url": "https://offnews.bg/knigi/kak-sa-bili-nakazvani-lageristite-v-belene-676365.html", "text": "В ТВО \"Белене\" накaзанията се налагат със заповед на началника на концлагера. Тя се прочита пред строя на вечерната проверка, а виновникът се \"разобличава\" от началниците на обекта. Но в практиката наказанията се налагат често без заповеди, в това число от оперативни работници от Държавна сигурност.За побоите, извършени от милиционери и лагерни началници, разказват всички лагерни спомени. Бетър Байчев пише, че още с началото на робския труд в \"Белене\" милиционерите започват да си записват имената на онези, които малко по-дълго стоят изправени с мотиката и вечерта ги викат в сградата на милицията на около 200 м от лагера, нанасят им побой и ги държат цяла нощ в трап с вода до пояс. Докладите на началника на лагера и вътрешните доклади на управлението \"Затвори и ТВО\" отразяват част от тези случаи. Според доклада на Китов за октомври 1950 г. духът на част от милиционерите е паднал заради напредването на американските войски в Корея и един от младши сержантите казал на другарите си: \"Недейте ги бихте, защото не се знае какво ще стане\".По заповед на началника на отдел \"Затвори и ТВО\" един такъв случай е проверяван на място от Никола Ялъмов - началник на отделение при отдел XIII на ДС, и Йордан Рошков, инспектор при отдел \"Затвори и ТВО\". След бягството на двама лагеристи от II обект на 5 септември 1951 г. десетина въдворени, съседи по нар на бегълците, по нареждане на началника Китов били изпратени в дисциплинарно отделение. На 6 септември след вечерната проверка милиционерите извели наказаните един по един от дисциплинарната землянка и им нанесли побой, като ги биели с дървета, скачали върху тях и ги ритали с ботуши. Това продължило и следващите няколко вечери, като били бити и други лагеристи, които не били от наказаните. Един от битите лагеристи - Али Салиев, няколко дни по-късно умира от \"пневмония\", но в докладите си проверяващите допускат, че смъртта е настъпила в резултат от побоя. На друг лагерист била счупена ръката, а бившият народен представител от БЗНС Минчо Драндаревки бил със счупени ребра.Въпреки смътния случай проверяващите не предлагат предаване на съд на участниците в побоите, а вместо това са наказани с \"мъмрене\" и \"строго мъмрене\".Побоите продължават и следващите години. В доклад от 30 октомври 1953 г. началникът на управление \"Затвори и ТВО\" Късовски признава, че побои са извъшвани от оперативните работници и допускани и поощрявани от ръководството на \"общежитието\".Едно от неустановените наказания е изолирането на лагеристите и затворници върху понтон сред реката. Атанас Москов пише, че по време на наводнението (очевидно това в началото на 1950 г.) един железен понтон служел за спасяване на лагеристите, а след това възпитателят Борис Митев изпращал на него онези, които критикували порядките, разпространявали \"неверни слухове\", не приели предложението за \"сътрудничество\" или за които доносниците му съобщили, че са \"опасни\". Без шинел и одеяло, на открито при заледяващ студ на понтона имало понякога до десетина човека. Със замръзнали лица и заскрежени дрехи падали един по един. Някои прекарвали на понтона по няколко дни. На репликата на земеделеца Григор Данов към възпитателя, че тук умират хора, Митев отговорил с нареждане към постовия милиционер който умре, да бъде хвърлен в купчината боклук. Друго наказание е оставянето на лагериста след вечената проверка прав под лампата при сградата на милицията в продължение на няколко часа или цяла нощ. През лятото това наказание се съчетава с излагането на хапането на комарите. Наказаните са оставяни на плаца голи до кръста със завързани отзад ръце в продължение на половин час или повече. Телата им се покриват с рояци комари, ужилванията са мъчителни, някои припадат.Карцерът е най-тежкото наказание в лагера. По правилниците от 1951 и 1952 г. то има максимален срок от 14 дни. Често в спомените лагеристите говорят за 28 дни карцер - тоест двоен срок. Има немалко свидетелства за много по-дълги срокове. Карцираните не се извеждат от килиите и не работят. Не им се позволяват завивки, а при вкарването в карцера надзирателите им вземат горните дрехи. Въпреки че наказателна дажба не е регламентирана, в карцера тя е минимална дажба хляб и разредена чорба или само топла вода. Костадин Събев, карциран през първата половина на август 1953 г., описва карцера така: \"Карцерът, този който беше на първи обект, където бяхме, я имаше, я нямаше 2,5-3 метра. Беше вкопан в земята, отгоре покрит с греди, горени греди, за да не гният. И отстрани намушкани греди също и това представляваше - една дупка в земята. И когато се вдигне нивото на река Дунав, става наводнение и всичко това се залива с вода. Когато спадне нивото на реката и водата се поодцеди, вътре пак остава мокро и кално. Никога не изсъхва, винаги е кално\".   ", "date": "2018.03.10", "title": "Kак са били наказвани лагеристите в 'Белене'"}
{"url": "https://offnews.bg/politika/ginka-varbakova-bila-lingvist-i-mnogo-pochten-chovek-676431.html", "text": "Гинка Върбакова е завършила лингвистика, а съпругът ѝ - ядрена енергетика. Познавам я от 20 години, тя е млад, интелигентен и почтен човек. Това заяви министърът на енергетиката в оставка Теменужка Петкова по бТВ. Тя подаде оставка именно заради познанството си с Върбакова, след като стана ясно, че фирма „Инерком”, чийто собственик е Гинка, ще купи активите на ЧЕЗ в България. Коалиционните партньори в правителството решиха миналата седмица, че няма да приемат оставката на Петкова.Теменужка Петкова бе категорична, че общ бизнес с Върбакова няма, никога не се е занимавала с бизнес  благодари за доверието на премиера, ГЕРБ и коалиционните партньори. Тя опроверга твърдението на Овчаров, че оборудването за АЕЦ „Белене” не е се съхранява като хората и уточни, че начинът на съхранение е проверен и одобрен от Агенцията за ядрено регулиране. Тя определи думите на Овчаров като спекулации.", "date": "2018.03.10", "title": "Гинка Върбакова била лингвист и много почтен човек"}
{"url": "https://offnews.bg/futbol/navarshvat-se-55-godini-ot-otkrivaneto-na-stadion-georgi-asparuhov-676432.html", "text": "\"Синята\" общност има повод за празник днес. През 1960 година Левски започва да строи поредния си и последен (засега) стадион в квартал \"Герена\".Официално стадион \"Левски\", популярен просто като \"Герена\" (от тогавашното име на квартала, в който е построен), е открит преди 55 години на 10 март 1963 г. с шампионатния мач Левски - Спартак Плевен, завършил при резултат 4:0.След политическите промени през 1989 година хората поискаха съоръжението да се нарича \"Георги Аспарухов\" на името на легендарния нападател на \"сините\".Стадион \"Георги Аспарухов\" е бил домакин на стотици мачове, в т.ч. и такива на националния отбор. На \"Герена\" Левски изиграва и първия си домакински двубой от евротурнирите, побеждавайки шведския Юргорден с 6:0.", "date": "2018.03.10", "title": "Навършват се 55 години от откриването на стадион \"Георги Аспарухов\""}
{"url": "https://offnews.bg/horoskop/horoskop-za-10-16-mart-ot-antonia-mechkova-675803.html", "text": "Периодът е динамичен, а вие – пълни с амбиции за издигане и печалби. Добре, но Овните да действат с такт, иначе има риск да отблъснат хора, които винаги им помагат да изпълнят идеите си. Дано понеделник ви направи по-умерени и разсъдителни, и в следващите дни имате доста лостове в ръце, за да подобрите партньорствата, да прокарвате идеи. В петък анализирайте постигнато и по-нататъшни планове за работа, спорове и сръдни не ще откроят кой знае колко уменията ви. Не се налагайте на най-близки, а особено влюбени, необвързани. Влизате в 7-дневие, важно за деловите и личните ви партньорства. Група Телци са си поставили високи цели в работата, нека да държат едно на ум – напредък в кариерата ще им носи завист, разочарования. Това да не ви възпира в осъществяването на идеи, четвъртък и петък ще покажат, че се трудите за благото на екипа, мнозина убедено ще искат да ви съдействат или поне да услужат при възникване на пречки. Слушайте съвестта си, и сега  тя няма да ви подведе. Необвързаните срещат човек, с когото ще изградят завидна връзка.И да имате финансови притеснения до сряда, ще се убедите, че сметките ви са съвсем точни, а шефовете ценят усилията ви. За Близнаците въпросът е сега да стабилизират постигнато, да укрепят делови и лични връзки, които са важни за тяхното по-нататъшно професионално израстване. Е, някои са настроени по-авантюристично, но поемането на необмислен риск и неовладян стремеж към власт ще им докарат сериозни проблеми и яд. В понеделник трябва да поемете повече от товара в екипа си, в петък не бъдете дребнави към чужди пропуски.Това 7-дневие е натоварено, не бързайте да получите похвали и печалби за старанието си. Някои Раци се лъжат, че връщането към стари идеи и изяви ще ги поулесни. По-добре поемете нови ангажименти в деловата сфера и ги изпълнявайте с подобаваща предпазливост. Част от знака са нетърпеливи още във вторник да покажат какво могат, в сряда предпочитат да действат сами. Е, четвъртък ще ви напомни, че е по-разумно да търсите услуги от близки и вие също да ги подкрепяте, а от конфликтите на колеги и познати да бягате далече.Влизате в период на служебни шансове, но за да ги оползотворите, проявете търпение и предпазливост. Едни Лъвове са устремени към по-бърза кариера и току виж се окажат не на място, макар че постът и доходът не са лоши. Други да овладеят критичността си от понеделник, не печелят от противопоставяне даже с хора, които заслужават укора им заради некоректността си. И да ви наранят, скоро ще вземете надмощие, имате много таланти и упорствате в работата, а и привличате добри партньори. Важи и за интимно обвързване...Започващото 7-дневие обещава делови и лични промени, ще се опирате на разбирателство с колеги и познати, на които държите. Девите ще отстояват идеите си с труд и обществена смелост, а случаят ще им помогне и с подкрепа от влиятелни хора. Вероятно е признание за приноса в екипа, постъпване на по-перспективно място. Ще се радвате на помощ от съмишленици до вторник, после е ред пък вие да поемете по-големи отговорности към тях. В петък уреждайте точно административни и финансови въпроси, сиренето е с пари.През уикенда е редно да си дадете повече отдих, да се погрижите за тонуса си, а не да преживявате пак и пак тревогите си, да проявявате голяма критичност към близки. Доста Везни са склонни да действат най-самостоятелно, но още във вторник ще се убедят: сътрудничеството е къде по-резултатно. Изчакайте момент, подходящ за изпълнение на идеите си в бизнес екип или в обществени организации, ще има обективни условия, вероятно и вие сте се постарали да уредите правно и финансово въпроса. В любовта се чувствате някак объркани.Нищо чудно сега да насочите вниманието си към домашни и роднини, важно ви е да играете сплотяваща роля в близкото си обкръжение. Ще успеете в нея, а ако е имало за уреждане юридически и финансови въпроси, ще се справите с тях до четвъртък. Няма да е лесно – група Скорпиони ще си спестяват преките изяснения и острите спорове, поемат доста задачи и от колеги, познати. В петък ще сте поизнервени, затова стиснете зъби и се съсредоточете в своите делови ангажименти. Ще повлияете доста мобилизиращо и на всички наоколо.Време за пътища, проучване на делови оферти, други партньорства. Ето защо група Стрелци ще оставят настрана домашни проблеми, може да се изкушат и от флиртове и авантюри, макар да са вече обвързани. Не е уместно, понеже може да си докарате спорове с близки, до вторник бързо ще се изострят. Второ, нетърпението ви да реализирате някои ваши идеи може да усложни отношения със стари сътрудници, новите едва ли ще им бъдат равностойни. Част от знака нека да са по-пестеливи дори и да разполагат с много пари, имат и завистници.Тези 7 дни изискват от вас не само усърдие в работата, а голяма общителност, за успеха ви допринасят и съмишлениците. Козирозите биха предпочели да не зависят от колеги и партньори, но в понеделник и вторник ще се уверят, че по-самостоятелните начинания не са толкова резултатни – натъкват се на пречки, изненади. От сряда променяте курса, а и намирате верен тон, за да изясните деликатни проблеми с околните – всеки да си знае мястото, отговорността, а и перспективите. Не бъдете твърде взискателни към новите сътрудници в петък. Периодът не е лош за вас, но успехът в различни сфери често ще е на кантар. Водолеите имат хубави идеи за изява и печалби, само че да действат по тях предпазливо, до понеделник им е нужна подкрепа и от близки, познати. После е времето на по-търпеливите и бдителните, подценяване на малки пропуски и грешки ще води големите. И няма защо да се сърдите на този и онзи, че не ви е подкрепил или предупредил за риска... В петък стабилизирайте приятелства и партньорства, ценни са и за бъдещи начинания. С любовни връзки изчакайте.За вас 7-дневието не е леко, не си позволявайте безгрижие, ако тръгвате на път, започвате нови проекти и партньорства. Рибите се адаптират бързо към такива ситуации, ще се намерят и влиятелни хора, които за помогнат за тяхната изява и утвърждаване. През уикенда се пазете от преумора, в понеделник и сряда не се месете в чужди спорове. Ако някой ви иска подкрепа – във вторник отделете време и за него. Четвъртък и петък обаче са напрегнати, не ги утежнявайте с прекалени амбиции за похвали и постъпления, те ще идват малко по-нататък. ", "date": "2018.03.10", "title": "Хороскоп за 10 – 16 март от Антония Мечкова"}
{"url": "https://offnews.bg/politika/bsp-startira-podpiska-sreshtu-sdelkata-s-chez-v-tcialata-strana-676434.html", "text": "В цялата страна БСП започна подписката за разваляне на сделката за ЧЕЗ България. Днес и през следващите дни народните представители от БСП за България ще участват в националната кампания в избирателните си региони. В инициативата се включват и членовете на Националния съвет на БСП. Всеки, който желае да подкрепи инициативата, може да намери информация в областните и общински съвети на партията, уточняват от БСП. ", "date": "2018.03.10", "title": "БСП стартира подписка срещу сделката с ЧЕЗ в цялата страна"}
{"url": "https://offnews.bg/tenis/sharapova-prikliuchi-vzaimootnosheniata-si-s-gruneveld-676433.html", "text": "Бившата номер 1 в света Мария Шарапова се раздели с треньора си Свен Груневелд след изненадващото си отпадане в първия кръг на турнира в Индиън Уелс от японката Наоми Осака.\"След четири успешни години сътрудничество искам да благодаря на Свен за неговата невероятна лоялност и за приятелството, което двамата развихме\", сподели рускинята.30-годишната тенисистка в момента заема 41-о място в света и е в серия от три поредни загуби, като не успя да преодолее първите си мачове на турнирите в Доха и Индиън Уелс.\"Мария е един от най-трудолюбивите играчи, с които някога съм работил. Дълбоко я уважавам като човек и професионалисти\", споделя от своя страна вече бившият й треньор.Освен с Шарапова, в кариерата си Грьоневелед е работил с Моника Селеш, Аранча Санчес Викарио, Мери Пиърс, Ана Иванович и Каролине Вожняцки.", "date": "2018.03.10", "title": "Шарапова приключи взаимоотношенията си с Груневелд"}
{"url": "https://offnews.bg/obshtestvo/nova-sistema-za-registratcia-na-kolite-v-kat-676424.html", "text": "Нова система за регистрация на колите в КАТ стартира от днес. Тя предвижда повечето необходими документи да се подготвят от нотариуси и опашките в КАТ да изчезнат. Свидетелствата ще се получават в КАТ, но това ще отнема време само за печат и ламиниране на документа, обясни инспектор Деница Иванова по бТВ.Очаква се промените да облекчат преди всичко продавачите на леки коли. Годишно те са около 350 хил. души. Досега се налагаше да идват до КАТ и да регистрират договорите си за продажба. Това вече ще става автоматично и с помощта на нотариусите.От новата системата се очаква и да засили контрола върху сделките с автомобили.", "date": "2018.03.10", "title": "Нова система за регистрация на колите в КАТ"}
{"url": "https://offnews.bg/obshtestvo/nadzirateli-v-zatvorite-ot-tcialata-strana-na-shestvie-v-sofia-676428.html", "text": "Надзиратели от затворите в цялата страна излизат на митинг - шествие в София днес. По данни на синдиката им в протеста ще се включат между 1500 и 2000 служители в местата за лишаване от свобода. Митингът стартира в 13 часа пред Министерството на правосъдието, шествието ще премине покрай Министерство на финансите до Министерския съвет. Протестът е под наслов \"Европа и за нас\". Основните искания са за увеличение на заплатите с 20%, както и на броя на надзирателите в затворите, подобряване на условията на труд и решаване на проблемите с натрупани отпуски, униформено облекло и агресията срещу служителите. ", "date": "2018.03.10", "title": "Надзиратели в затворите от цялата страна на шествие в София"}
{"url": "https://offnews.bg/obshtestvo/promeni-v-dvizhenieto-na-tramvaj-6-676389.html", "text": "Ремонт променя движението на трамвай № 6 през уикенда.До 16 часа днес трамвайна линия № 6 ще се движи от ж.к. „Иван Вазов” до трамвайно ухо „Връбница”. След 16:00 часа маршрутът ще се възстанови до ж.к. „Обеля 2”.Утре от 4:30 до 16:00 часа Шестицата ще се движи от ж.к. „Иван Вазов” до трамвайно ухо “Хюндай България”. След 16:00 часа маршрутът ще се възстанови до ж.к. „Обеля 2”.", "date": "2018.03.10", "title": "Промени в движението на трамвай № 6"}
{"url": "https://offnews.bg/sviat/trima-zalozhnitci-i-pohititeliat-im-otkriti-martvi-v-kalifornia-676426.html", "text": "Въоръженият мъж, който взе трима заложници в дом за ветерани в Йонтвил, Калифорния, е открит мъртъв, както и похитените от него жени, съобщи Ройтерс. Заложниците вероятно са били работнички в учреждението, а нападателят им - член на програмата за ветерани, страдащи от Посттравматично стресово разстройство. Домът за ветерани в Йонтвил в долината Напа е най-големият в САЩ с около 1000 обитатели.", "date": "2018.03.10", "title": "Трима заложници и похитителят им открити мъртви в Калифорния"}
{"url": "https://offnews.bg/kultura/bekstejdzh-predi-arena-armeetc-21-april-676344.html", "text": "Идният месец, на 21-и, събота, се задава грандиозен рок лайв в „Арена Армеец” – едно истинско ъндърграунд празненство с участието на едни банди, които времето превърна в легенди на своето 2-ро БГ рок поколение и с всяка година, парче, албум, събитие ги утвърждава изобщо в палитрата на доайените на българския рок. Ами, от онази забележителна (макар само) 5-годишна епоха на тяхното най-емоционално съществуване – 1987-а – 1992-а – вече са изтекли повече от 30 години. Пънк ще гърми, уейв ще се лее с „Хиподил”, „Контрол”, „Ревю” и „Нова генерация”. Кой не ги е слушал, кой не пее песните им… (Повече информация и текстове за припомняне – освен в Нета – в книгата „Цветя от края на 80-те”, която зае заглавието от онова бележито парче и спомените на участниците в тогавашните епични процеси.)Няколко актуални срещи с емблематични членове на групите ще подгреят феновете за събитието. Можем да го наречем и „Национален пънк-уейв празник, Глава Трета”, защото през 2006-а и 2009-а предишните празници в Зимния дворец пометоха публиката.В първите дни след големия сняг сядаме с Владо Попчев, който обаче не е Владо „Попа” – а Владо „Унгареца”, в едно уютно кафене наблизо до апартамента му около „Димитър Петков”. Зареждат ни с бира и кафе и включвам записвачката.Актуалният ни състав от 3 години, откакто се занимаваме пак със свирене е: Владо Унгареца, т.е. аз и Тони Тенев от най-стария „Контрол”, от малко по-стария „Контрол” е Оги Кьосовски. И новият ни певец Иван Гатев. Направихме едни опити да привлечем Краси Неделин (Крезо), но не се получи и си останахме четиримата. Може да се каже, че сме активни, да свирим, един албум издадохме. Искахме сега през 2018-а да издадем и нов, но явно няма да стане. Работим, но е бавно, всеки си има своите ангажименти, събираме се по-рядко; по-скоро свирим по-често, отколкото да работим върху албума. Да, обикаляме по т.нар. клубни сцени. Историята е трагична. Всъщност, добре че ги има тези клубове, защото иначе човек никъде няма да може да се появи. Другите участия са разни безплатни участия, платени от някоя община, на площада. Там свирят всякакви и няма много място за такива като нас. Клубовете обаче…, ами оказва се, че в почти всеки град вече има клуб. Друг въпрос какъв – някои са, хм, ами наричат се клубове. Ето обаче хубав пример, направо бяхме учудени – в Дупница има страхотен клуб, страхотен. И като помещение, и като озвучаване, направо изненада! Как се уреждат нещата? Понякога ни се обаждат, понякога ние се обаждаме… Ние, най-вече, когато ни поканят от някъде и трябва да организираме още една дата. Глупаво е, нали, да пътуваш примерно до Добрич за една вечер – прекалено далече е и не се връзва. Ние работим само на вход, т.е. колкото хора дойдат, толкова пари взимаме. Отделно, някои помещения са малки и да искат не могат да поберат повече хора. Другаде пък клубът е голям, но не идват достатъчно хора и така… Не се изкарват кой знае какви пари. Има ли интерес? 150-200 души и толкова. И горе-долу е еднакво. И е странно, защото във Варна би трябвало да са 500 поне, но идват 250. И примерно в Казанлък идват 150. Габрово, който е един прекрасен град, който обаче е останал без хора, там няма хора вече, всичко се е изнесло – може да е бил 50-хиляден град, а сега едва ли има и 20 хиляди…, там също идват 150 човека. Това е положението. Отиваме във Варна, идват 250 човека и ние си викаме: ами, добре е, все пак. А от там ни казват: ааа, предишната вечер имаше трибют на „Металика” – нещо, което се прави всяка седмица в този клуб, бяха повече хората, сигурно 300 души. И оставаш безмълвен. Като знаеш, че има поне 68 трибют-групи на „Металика”, 49 на „Мотърхед”, 25 на „ЕйСи/ДиСи” и т.н. Хубавото е, че поне тези, които са ни дошли, знаят за какво са там, доволни са, кефят се, за нас са дошли, знаят всички песни и даже започва едно световно поръчване на това парче – онова парче. Ние заради това преди половин година си извадихме всичките стари песни и вече репертоарът ни, с който можем да движим вечерта е 50-60 парчета. Извадихме си едни парчета, които даже и през 80-е години не сме свирили и се оказа, че е страхотен успех именно с тия вехтите песни.           И да, има вече и хора, които помнят, но и такива, които са „научени”. Излиза, че старите ни неща се приемат по-добре от новите. Като че ли чак сега, напоследък захапаха песни от новия диск. Но пък какво е странното, ами не е изобщо странно. Той нашият диск къде се излъчва, къде се върти, къде се продава…, нищо от него не се излъчва по нито едно радио. На нас от 30 години ни въртят едни 5 парчета от началния ни репертоар; това вече са ни станали най-омразните 5 песни. Затова излиза, че е нормално чак година и половина, две, след като сме го пуснали, хората да искат парчета от новия ни албум. Ние можем да издадем още 5 албума, но какво от това. А и даже не знаем какво е положението с последния ни – нямаме някаква огромна обратна връзка с публиката. Свирим различни песни, много са, и кой знае, че имаме нови неща. Направихме турне само с него, свирихме го от начало до край, където ходихме и какво – хората гледат като копърки и си чакат да дойде „Най-щастливият ден” в сета. Че как да знаят? Оставил съм в един магазин, разпращаме с разните куриери, който си поръча било през сайта, било щото е открил някакви наши телефони. Бях се интересувал при някои издатели, да речем „Сиела”, значи верига бензиностанции, магазини. Добре, ясно е, че ще са на консигнация. И те ни казват: ами ние имаме 60 бензиностанции, остави ни по 10 диска за всяка. Ама това са 600 бройки, нали струват пари да ги произведем – и без да знаем дали ще се продаде нещо и колко. И дори да имаме някакъв успех, практиката е показала, че ще си събираме парите с години, дето се вика.Нов албум? Никакъв смисъл засега. Имаме готови 5-6 парчета. Макар че Иван и Оги се хванаха с ново студио, сигурно ще ги презаписваме и тях. Взеха под наем помещението в Балкантон, дето преди това бяха Графити и сега оправят техника, машинарии. Помещението е ценно, разбира се, защото е правено за целта и е правено и с мисъл и с пари. И от истински инженери. Парчетата продължаваме да правим двамата с Тони, сигурно и защото, ние най-често се виждаме. Имаме и някои по-странни, като питаш за експерименти, по-различни уж, защото въртим-сучем и накрая пак са си нашите неща.Концертът. Ами надяваме се да се събират хора, това е най-важното. От там идва и настроението, не е приятно да свириш в една празна зала. И говорим не за пари, а за смисъла от всичките тези 30 години. Ако наистина се напълни тази голяма зала, преживяването ще е неповторимо. В далечните изначални за всички нас години, само на РокРинга на стадион „Академик” сме свирили пред толкова публика, така че трябва да е чудесно, ако и сега хората дойдат. Светльо Витков и ние с другите там имаме вече един – мисля – успешен такъв проект в Зимния дворец преди години. Даже и в Бургас го повторихме. Там вече бяхме на една сцена с „Хиподил”, сега се засичаме повторно. С „Нова генерация” сме свирили заедно някога, даже и онази плоча, в която си делим по една страна – ние сме с „генерацията”. Доколкото знам и сега пак ще се заснема, но важното е да има хора.Виж за самото ни участие направо изпитваме трудности. Свикнахме да свирим на живо по 40-45 песни и сега изобщо не знаем какво да отберем. Явно ще трябва да са най-големите хитове, но кой решава кои са те – публиката. Та това е най-големият ни проблем – да съберем сет за 40-тина минути и кои ще са парчетата в него. Ние излизаме в сегашната си формация с Иван Гатев. Кольо (Гилъна – б.авт.) е казал, че силите му стигат да изпее 2 песни, така че почти знаем и кои ще са те. Владо Попа също ще участва в 2 парчета, силно се надяваме, че и Неделин ще е на линия и във форма за няколко. Всъщност, знаеш ли, изчислявах, сигурно имаме към 100 песни записани. Вярно, че нашите повечето са кратки. Но е трудно да избереш за кратък сет измежду тях.А като се връщаме в миналото, се сещам, че с „Нова генерация” 88/89-а година имахме и общо турне и то от Концертна дирекция – след като ни издадоха плочата. И така решиха – тия две групи. И имаше страхотни недоразумения – естествено публиката ни е коренно различна и все се спореше кой да свири пръв и кой втори. С „Ревю” също сме се засичали по сцените и то в различните техни формации: с Милена, без Милена. Само с „Хиподил” сме едва за втори път заедно в лайв.Какво още си спомням от преди 25-30 години ли? В някое от онези даже 2 турнета с „Нова генерация” имахме шофьор на буса, който беше Жоро Патицата. И вечер, след всичко, като удареше и 2 ракии и тръгвахме да се прибираме към хотела, той ни показваше как се кара без ръце. Имаше и малък „Слънчев бряг” за 50 стотинки, имаше такива времена в тази страна… Както и имаше хотели през зимата при минус 15 градуса, в които не бяха чували за парно. Обаче беше весело.Черно-белите снимки са на Нели Воева (тогава Недева), други са на Стоян Гребенаров – има ги в книгата „Цветя от края на 80-те”. А Унгареца по потник си е в техния сайт.", "date": "2018.03.10", "title": "БЕКСТЕЙДЖ: Преди „Арена Армеец”, 21 април"}
{"url": "https://offnews.bg/obshtestvo/zhiteli-na-kv-vitosha-na-protest-iskat-plan-za-razvitie-na-rajona-676437.html", "text": "Жители на столичния квартал Витоша излязоха на протест, те настояват за цялостен план за развитие на района. Хората са недоволни от лошата инфраструктура и непрекъснатите задръствания в квартала. Проблем са и силното запрашаване на въздуха и шумът от новите строежи. Жителите се оплакват и от липса на зелени площи и детски площадки. Протестиращите заплашват да спрат да плащат данъци, ако ситуацията около тях не се промени. Те блокираха бул. Симеоновско шосе, съобщи бТВ. Кварталът е част от район Лозенец. Кметът Любомир Дреков коментира, че кварталът има застроителен план, който обаче ще претърпи промени заради разширението на метрото. Изготвени са абсолютно всички проекти за детска площадка, предоставили сме всички данни и проекти на част от протестиращите, които ги обсъждат. Чакам решението им, обясни Дреков. ", "date": "2018.03.10", "title": "Жители на кв. Витоша на протест, искат план за развитие на района"}
{"url": "https://offnews.bg/turizam/ministar-angelkova-otkri-balgarskia-shtand-na-inturmarket-v-moskva-676435.html", "text": "Министърът на туризма Николина Ангелкова откри българския щанд на международното туристическо изложение за професионалисти “Интурмаркет“. Форумът се провежда от днес до 12 март в Москва за 13-а поредна година. България се представя на международната борса с национален щанд на площ от 100 кв метра. Заедно с Министерството на туризма съизложители са български общини и представители на бизнеса. Основен фокус в представянето на страната са възможностите за морски, културно-исторически и бланео-, СПА и уелнес туризъм. Това са най-търсените пътувания за руските туристи в България, отбеляза министър Ангелкова. И допълни, че за страната ни представянето на туристическата борса е изключително важно, защото Русия е сред топ пазарите за чуждестранни посещения.Посетителите на националния щанд ще имат възможност да опитат традиционни ястия, да видят характерни занаяти и елементи от фолклора ни. Предвидена е дегустация на характерни продукти от разложкия край. Посетителите ще могат да опитат и качествени български вина. Атрактивна група от с. Горно Драглище ще изработва „Пушета“ от прежда, ще пресъздава автентични български обичаи. По време на изложенията ще има изпълнение на български народни песни и танци. Тази година заедно с България на „Интурмаркет“ ще участват над 1 400 изложители от над 130 страни и всички руски региони и национални туристически представителства. Очакват се над 74 хиляди посетители.", "date": "2018.03.10", "title": "Министър Ангелкова откри българския щанд на Интурмаркет в Москва"}
