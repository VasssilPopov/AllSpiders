{"url": "https://offnews.bg/futbol/todor-nedelev-otreche-za-transfer-v-levski-708793.html", "text": "Футболистът на Ботев Пловдив Тодор Неделев отрече, че ще премине в Левски. Припомняме, че по-рано днес беше съобщено, че двата клуба са си стиснали ръцете за звездата на \"канарчетата\".Информациите накараха играча да реагира в социалните мрежи с публикация в профила си във Фейсбук. Той публикува негова снимка, на която е облечен с тениска:\"Ботевист завинаги\". Текстът към нея гласи: \"Относно писаниците! Да се знае! Повече няма какво да кажа!!!\", придружени с жълти и черни сърца.Така Неделев напрактика отрече информациите, че преминаването му в Левски е сигурно. \"Сините\" търсят заместник на напусналия в посока ОАЕ за 1,4 млн. евро Давиде Мариани.Родният национал отдавна е трансферна цел на 26-кратния шампион на България, но Неделев за пореден път отказа да напусне Ботев в посока Левски, ЦСКА или Лудогорец.", "date": "2019.08.06", "title": "Тодор Неделев отрече за трансфер в Левски"}
{"url": "https://offnews.bg/sviat/iavlinski-srastvaneto-na-vlastta-biznesa-i-sobstvenostta-ubi-demokra-708795.html", "text": "Целият политически курс на Путин е погрешен и води Русия в задънена улица, води до жертви. Войната с Украйна, анексията на Крим, 13 000 убити, а може би и повече, в Донбас. Войната в Сирия, която изобщо не ни засяга, участието в гражданската война - това е политика, неприемлива за нашата страна, коментира пред Радио Свобода основателят на либералната партия \"Яблоко\" Григорий Явлински.И хората, които тогава ръкопляскаха по тези поводи, трябва да разберат, че рано или късно беззаконието ще ги сполети на улицата. Така и стана - беззаконието стигна до тях на улицата. Това е същото беззаконие, каквото е и превземането на територия на съседна държава, каза Явлински по повод протестите в Москва, след като редица влиятелни опозиционни активисти умишлено не бяха регистрирани за изборите за градски парламент.Няма как да има разделение на властите в страна, в която властта, бизнесът и собствеността са слети ведно. А в Русия всичко е така устроено. Когато в Русия беше създадена система, при която се сляха властта, бизнесът и собствеността, въпросът за демокрацията приключи. Ето защо цялата система трябва да се реформира из основи, заяви още основателят на \"Яблоко\".", "date": "2019.08.06", "title": "Явлински: Срастването на властта, бизнеса и собствеността уби демокрацията в Русия"}
{"url": "https://offnews.bg/tehnologii/6-godishna-vlogarka-v-youtube-se-sdobi-s-kashta-za-8-miliona-dolara-708769.html", "text": "Вече не е нужно едно дете да порасне, за да изкарва милиони долари, които се трупат на сметката му. Все по-популярни стават платформи като YouTube, в които хиляди влогъри публикуват вижданията си по различни теми. Разбира се, отличаващите се от тях печелят и солидна сума в банковата си сметка.За един от последните примери разказва Си Ен Ен, който пише, че 6-годишната влогърка от Южна Корея на име Борам е спечелила достатъчно пари, за да може да закупи на себе си и семейството си къща за 8 милиона долара в Гангнам – предградие на Сеул.Детето публикува съдържание в два много популярни канала - Boram Tube Vlog и Boram Tube ToysReview. Единият е по-специализиран, като в него тя дава мнението си за нови играчки. Двата канала общо имат около 30 милиона абонати, а едно от най-популярните ѝ видеа има 376 милиона гледания.Тъй като печалбата от тях е голяма, родителите ѝ наскоро създават семейната компания Boram, за да управлява всички приходи от реклама в платформата. Именно чрез тази компания е закупено жилището, струващо 9,5 милиарда корейски вона, или малко над 8 милиона в американски долари.Въпреки милионите ѝ харесвания и преглеждания, тя предизвиква и противоречия в Южна Корея. В нейно комедийно видео се изобразява как тя краде пари от портфейла на родителите си. В друго видео пък демонстрира как кара кола. Това провокира сигнали от организация на име Save the Children през 2017 г., и разследване на Семейния съд в Сеул.Борам е само едно от хилядите деца, борещи се за изява в платформата. Именно с това се бори YouТube в момента, като притегля цялото съдържание с участието на деца към отделна платформа, известна като YouTube Kids, след разследване на FTC относно работата с YouTube на непълнолетни и поверителността на данните на потребителите.Изглежда обаче, че тези противоречия не са намалили популярността на Борам и тя сега е твърдо в редиците на най-печелившите звезди деца в YouTube, подобно на Раян Каджи от Ryan ToysReview.", "date": "2019.08.06", "title": "6-годишна влогърка в YouTube се сдоби с къща за 8 милиона долара"}
{"url": "https://offnews.bg/futbol/ofitcialno-uejn-runi-veche-e-igraesht-pomoshtnik-trenior-na-darbi-kau-708794.html", "text": "Легендата на Манчестър Юнайтед и английския национален отбор Уейн Руни вече е играещ помощник-треньор на втородивизионния английски отбор Дарби Каунти, съобщиха от клуба.33-годишният футболист ще влезе в щаба на мениджъра Филип Коку от януари 2020 година. Рекордьорът по голове за Манчестър Юнайтед и националния отбор на Англия се обвързва с Дарби за сезон и половина.До края на годината нападателят ще остане в състава на американския Ди Си Юнайтед, за който играе от лятото на миналата година.Руни очевидно тръгва по пътя на настоящия мениджър на Челси Франк Лампард, който миналия сезон бе близо да вкара Дарби във Висшата лига.Междувременно стана ясно, че друг английски ветеран - Гари Кейхил официално стана част от Кристъл Палас, подписвайки договор за 2 години.33-годишният защитник идва при \"oрлите\" като свободен агент след 7 сезона и половина в Челси, където обаче почти не играеше през миналата кампания.\"Желанието ми е да удължа кариерата си колкото мога и мисля, че съм в отлична форма. Ще дам всичко от себе си за отбора и се надявам, че ще зарадвам мениджъра, съотборниците си и феновете\", каза Кейхил.\"Много съм радостен, че Гари се присъедини към нас. Той е страхотен футболист, с много опит и го познавам добре от работата си в националния отбор. Зная, че ще бъде ценно попълнение за нас и съм щастлив от предстоящата ни работа\", сподели мениджърът на Палас Рой Ходжсън.", "date": "2019.08.06", "title": "Официално: Уейн Руни вече е играещ помощник-треньор на Дарби Каунти"}
{"url": "https://offnews.bg/lajfstajl/magazinite-barneys-iskat-zashtita-ot-falit-708788.html", "text": "Американската верига за луксозни стоки Barneys New York Inc (Барнис) подаде заявление за фалит по глава 11 от американския търговски закон. Веригата търси купувач, тъй като не може да се справи с растящите наеми, а досегашните ѝ опити за продажба се провалиха, предава Би Би Си.Веригата е намерила 75 милиона долара ново финансиране от филиали на Hilco Global и Gordon Brothers Group, които имат за цел да му помогнат да продължи да функционира, докато навигира в съда.От изданието пишат, че търговецът ще затвори магазини в Чикаго, Лас Вегас и Сиатъл, заедно с пет по-малко концептуални магазина и седем локации на Barneys Warehouse.Кризата в Barneys се задълбочила поради рязкото увеличение на наемите в своя водещ магазин в Манхатън на Медисън Авеню като от 16 милиона долара те скочили до 30 милиона. Именно това е причината от седмици веригата да търси купувач или инвеститор.Обяснява се, че ситуацията е възникнала поради натиска от страна на онлайн търговците на дребно, които се появяват с възхода на Amazon.com Inc и изтласкват изобилието от традиционни търговци до финансовата граница или ги довеждат до пълен провал.Емблематичният магазин на Медисън Авеню обаче ще остане отворен, както и други четири локации.„Съветът и управителният екип на Barneys предприеха решителни действия, като влязоха в процес, контролиран от съда, който ще предостави на компанията необходимите инструменти за провеждане на процес на продажба, преглед на текущите ни лизингови договори и оптимизиране на дейността ни“, казва изпълнителният директор Даниела Витале.", "date": "2019.08.06", "title": "Магазините Barneys искат защита от фалит"}
{"url": "https://offnews.bg/112/banditi-atakuvali-bankomat-tochat-pari-chrez-dupchitci-v-ustrojstvoto-708778.html", "text": "Полицията в София разследва опит за източване на два банкомата на голяма банка, намираща се на столичния булевард „Сливница“. Случаят е от миналата нощ, още не е ясно дали има взети пари от банкоматите, съобщи БНР. Престъпниците се издирват. Те са използвали нов начин да точат пари, технологията им включва пробиване на малки дупки в устройството, през които се манипулира електронната система. Така, че банкоматът започва да пуска пари, въпреки че няма поставена нито дебитна, нито кредитна карта. По случая работи Столичната дирекция на вътрешните работи. Нанесени са материални щети по пластмасовия корпус на две АТМ устройства, собственост на банката, уточни МВР. ", "date": "2019.08.06", "title": "Бандити атакували банкомат, точат пари чрез дупчици в устройството"}
{"url": "https://offnews.bg/sviat/ruskata-prokuratura-iska-da-otneme-dete-ot-roditelite-mu-zashtoto-sa-708798.html", "text": "Руската прокуратура иска родители да бъдат лишени от попечителството над едногодишното им бебе, защото са го завели на протест на опозицията в Москва.\"Установено е, че на 27 юли съпружеската двойка е участвала незаконно в неразрешен митинг с едногодишния си син. Същевременно бащата на момченцето няма право да гласува на планираните за септември 2019 г. избори в Москва, тъй като има само временна регистрация в града. По време на протеста родителите са поверили детето на трети човек, което е изложило на риск здравето и живота му\" - пише в прессъобщението на руското държавно обвинение.Днес прокуратурата поиска родителите да бъдат лишени от права върху детето и обяви, че текат проверки за други случаи на участници в протестите, дошли с децата си.Дмитрий и Олга Проказови, обвинените родители, коментираха пред Руската редакция на Би Би Си, че въпросният \"трети човек\" е Сергей Фомин, техен роднина - братовчед на Олга и кръстник на големия им син. Става дума за съвсем нормална ситуация - в един момент помолих Сергей да носи за кратко детето, заедно стигнахме до метрото и се прибрахме вкъщи. Никъде по пътя ни нямаше отцепен район, полиция или Росгвардия, обясни Дмитрий Проказов.Руските власти обаче твърдят, че Фомин е участвал в \"масови безредици\" на 27 юли и е използвал детето, за да се измъкне от полицията.Късно през нощта на 5 август следователи са пристигнали в дома на семейство Проказови и са провели обиск.", "date": "2019.08.06", "title": "Руската прокуратура иска да отнеме дете от родителите му, защото са го завели на протест"}
{"url": "https://offnews.bg/futbol/bfs-globi-cherno-more-no-podmina-skandala-vav-varna-708783.html", "text": "Дисциплинарната комисия на Българския футболен съюз глоби Черно море с общо 4000 лева, но не се споменава за големия скандал, който се разигра след срещата със Славия.Столичани се оплакаха, че са били заплашвани от \"моряците\". Футболистът Емил Виячки се е предпазил от удар по лицето, който се е опитал да му нанесе директора на домакините Ерджан Шабан.Очаква се обаче в следващите дни все пак да има някакво отделно решение и по този казус.Иначе след днешното заседание с предупреждения са 45 играчи. Със спиране от състезателни права са Александър Христев от Витоша Бистрица - 1 мач и 300 лева глоба, Димитър Велковски от Славия - 1 мач и 300 лева глоба, както и Филип Ждерич от Ботев (Враца) - 1 мач и 300 лева глоба.\"\".", "date": "2019.08.06", "title": "БФС глоби Черно море, но подмина скандала във Варна"}
{"url": "https://offnews.bg/temida/apelativniat-spetcsad-vetko-arabadzhiev-ostava-v-aresta-708780.html", "text": "Апелативният спецсъд остави в ареста бизнесмена Ветко Арабаджиев. Магистратите потвърдиха решението на първоинстанционният съд, който не освободи Арабаджиев. На свобода той може да се укрие или да извърши престъпление, реши АСнС. Арабаджиев бе върнат у нас през май, след като бе заловен в Испания заедно със съпругата си Маринела.Срещу него има обвинения за участие в престъпна група, данъчни престъпления и пране на пари.", "date": "2019.08.06", "title": "Апелативният спецсъд: Ветко Арабаджиев остава в ареста"}
{"url": "https://offnews.bg/interviu/es-ne-ni-nalaga-izbivane-na-zhivotni-v-oblasti-bez-chuma-po-svinete-h-708777.html", "text": "Д-р Иванов, какви са европейските изисквания за справяне с африканската чума по свинете? Съответстват ли на мерките, предприемани у нас, където започна поголовно избиване на животни?В ЕС борбата с африканската чума по свинете се регламентира с два документа. Основният от тях е Директива 60 от 2002 г., в която са изрично изброени мерките, които се предприемат за ликвидиране на болестта. Сред тях се включва умъртвяване на животните в засегнатите стопанства, но не се включват редица други мерки, които в момента се прилагат в България. Примерно: умъртвяване на животните в радиус от няколко километра от инфекциозните огнища и това, което няма абсолютно никакви основания да се прилага е умъртвяването на животните в радиус от 20 км от индустриалните ферми. Това го няма нито в европейските документи, нито в препоръките на Здравната организация на ветеринарите. Не знам откъде българските власти измислиха това нещо.Незаконни ли са тези мерки?В България има много наредби, които трудно може да се проследят. Някъде в българските наредби може и да го има, но го няма никъде в това, върху което са основани българските наредби - тоест европейското и световното законодателство.Не изглеждат ли панически сегашните действия на Министерството на земеделието?Да, имам същото усещане.Ясно е кой е отговорен за здравеопазването на животните - това е Агенцията по храните. Те тотално закъсняха и в момента не им хрумва нищо друго, освен да избиват животните и да се конфронтират с хората.Между другото, още нещо, което го няма в европейското законодателство е разделянето на мерките за борба с чумата по тип собственост. Тоест: дребни стопани, индустриални ферми и тъй нататък. Това го няма! Мерките са еднакви за всички! Как измислиха, че едните са по-важни от другите не знам.Как хората могат да се защитят? Те очевидно са по-слабата страна, поставени до силата на държавната машина.Определено да. Имам чувството, че виновниците за развитието на епидемията в момента се опитват да се прикрият, създавайки разделение между собствениците на животни и между масовите дребни стопани и държавата. Опитват да се прикрият, като създават напрежение.Според мен това, което трябва да се направи, е хората да заведат индивидуални или колективни искове срещу тези мерки, особено срещу мерките за убиване на животни в области, в които няма болест.Това незаконно ли е?Не виждам основание да се избиват животни там, няма го и в законодателството. Щом го няма като мярка, би трябвало да е незаконно.А кои са виновниците, за които говорите?Очевидно Агенцията по храните и цялото ѝ ръководство.Дамян Илиев?Точно така. Дамян Илиев.Защо те \"проспаха\" - както вие пишете в  - това, което трябваше да направят при положение, че в Румъния проблемът беше толкова остър и продължава толкова дълго време?Не мога да отговарям за техните мотиви, но самата агенция беше наясно още в началото на миналата година, че в България има епидемия по дивите животни, което автоматично значи, че с повишаването на температурите, през лятото ще настъпи тотална епидемия, че от дивите животни болестта ще се прехвърли на домашните свине. Навсякъде моделът е такъв, проучвано е многократно и беше ясно, че ще стане. Агенцията по храните е имала цялата достъпна информация, въз основа на която може да се вземе решение. Защо след това всичките им мерки са основно на хартия те трябва да отговорят.Вие как си го обяснявате?Нямам представа. Това е некадърност и в момента се опитват да покрият некадърността си, създавайки напрежение и разделение.Трябва ли да има оставки в БАБХ и в Министерството на земеделието и храните?Въпросът за Министерството на земеделието е политически, но Агенцията по храните е изпълнителен орган и там определено трябва да има оставки. Защо никой от властимащите не ги иска?Не мога да отговоря. В Агенцията по безопасност на храните досега е имало много скандали. Там всеки месец има - или свързан с корупция, или свързан с пропуск. Те са основно и почти само ветеринари, а се провалят в областта, в която би трябвало да са специалисти.Изумително. Как е възможно?Явно е възможно.Тук става въпрос за още нещо - за доверието. Здравеопазването при животните до голяма степен се крепи на доверието, че ветеринарят ще ти помогне. А сега хората се крият от тях. Как в бъдеще ще откликнат и отново ще им повярват? Ветеринарите от БАБХ ги заплашват, а съзнават ли, че нещата не свършват този месец?!Като обясняваш на големите собственици, че ги пазиш - защото те така правят, обясняват: \"Ние ви пазим... Само ни подкрепете!\" - създаваш и разделение. Защо не им обясниха нито веднъж, че, първо, трябва да забранят на своите служители да отглеждат прасета? Много от хората, които работят в големите ферми, имат домашни прасета - ето един основен път за прехвърляне на болестта! След това: другите основни пътища за прехвърляне на заразата са чрез диви животни, но и чрез гризачи, каквито има в изобилие в големите животински ферми, чрез насекоми, тоест трябва да се пръска с инсектициди. Това да чухте някой да го обяснява?Не.Освен това трябва да забранят на своите служители, на тези от тях, които са ловци, гъбари, билкари, да ходят в гората. Ето това са реални мерки, които могат да предприемат. Ако съм собственик на ферма, бих се погрижил да спазвам всичко това, защото то засяга моята собственост.Редно ли е да се плащат обезщетения за нерегистрирани умъртвени животни?Не знам, но в България масово хората не се регистрират, главно поради причината, че не виждат защо. Това е по-скоро юридически въпрос. Без значение дали е регистрирано, или не, прасето е еднакво податливо на болестта.Мислите ли, че ще бъдат ли постигнати адекватни обезщетения за стопаните с избити животни? В момента земеделската министърка е в Брюксел, за да преговаря по тази тема.Брюксел със сигурност ще даде някакви пари. Това е ясно. Брюксел е заинтересован да ограничи болестта, защото го е страх, че заразата може да се прехвърли на Запад. А иначе на Брюксел не му пука дали в България ще се съсипе свиневъдството.Как да се преборим с чумата?В борбата с африканската чума генерално има две стратегии. Едната беше приложена в Белгия и Чехия - тотално унищожаване на свинете в някакъв радиус около огнищата, за дезинфекция. Но трябва да се каже, че там случаите бяха единични. Едно е да избиеш в една българска област животните, друго е да ги избиеш в 2/3 от България нали?Да.Втората стратегия, положителният пример, е от балтийските републики, където миналата година имаше масови епидемии и те ги спряха не с избиване на животни, а с мерки за хигиена и с контрол, с обосновани мерки. Това са държави подобни на нас, които успяха да се преборят без тотално унищожение.Още нещо - в България трябва да свикнем, че тази болест няма да изчезне от само себе си. Поне в Северна България тя масово е засегнала дивите свине, а вече се прехвърля и в Южна България. Проблемът няма да свърши тази година. Ние ще трябва да живеем с тази болест, а за да живеем с тази болест, трябва да прилагаме подходящи мерки за био сигурност.Какви са те?Те са много, описал съм част от тях в . Но са необходими, иначе, без тях какво си представят? След пет или десет години в България да има свиневъдство само в 10-20 големи ферми и никъде другаде да не се отглежда нищо?Колко време може да продължи епидемията?Не е много ясно. В момента европейските страни, които са били засегнати, не са решили проблема напълно. Тази болест е трудна за изкореняване, защото циркулира в природата, по дивите свине, за разлика от други болести.Примерно в Литва се бяха похвалили, че са достигнали такова равнище на контрол и хигиена, че последната година са избили само 116 свине. И в България хората трябва да си създадат навици - който има прасе, да държи на входа си кофичка с дезинфектант и на влизане да измива с четка обувките си, най-добре да се преобува. Ако е влизал в селскостопански двор с кочина, да прави същото и там. Каза го комисарят - \"Като ходя при животните, вземам душ преди това\" и слагам други, чисти дрехи. Нищо ново не е това. Нашите стопани, които отглеждат прасета, трябва да се научат на хигиена - това е решението. И, както показва практиката в другите страни, това решение работи.", "date": "2019.08.06", "title": "ЕС не ни налага избиване на животни в области без чума по свинете: хората да съдят властите в България"}
{"url": "https://offnews.bg/dom/megan-markal-prodava-staria-si-dom-v-los-andzhelis-708776.html", "text": "Херцогинята на Съсекс Меган Маркъл продава дома, в който е живяла, когато все още е била актриса.Къщата в Лос Анджелис се продава за 1,8 милиона долара, тя е в колониален стил и има четири спални, три бани и огромно пространство на първия етаж, съобщава „Обзървър“.Меган е споделяла дома с бившия си съпруг Тревър Енгелсън, за когото тя бе омъжена от 2011 г. до 2013 г. Според изданието Меган и Хари обмислят да направят дълга визита в САЩ догодина, като междувременно искат да купят нова къща в Лос Анджелис, за да може херцогинята да е по-близо да майка си.Бъдещият дом Мегън няма да бъде с размерите на предишния, който изглежда изключително приветлив.", "date": "2019.08.06", "title": "Меган Маркъл продава  стария си дом в Лос Анджелис"}
{"url": "https://offnews.bg/112/semejstvo-ot-razgradsko-selo-e-spechelilo-naj-malko-milion-leva-ot-pra-708797.html", "text": "Четирима души от разградското село Ясеновец са задържани за пране на пари и укриване на данъци.Тази сутрин служители от МВР-Разград и териториалното звено \"Борба с организираната престъпност\" в Русе са претърсили четири имота – един в Разград и три в село Ясеновец.В тайник зад картина в единия от имотите, собственост на 41-годишен мъж, са открити над 400 000 евро.Иззети са повече от 3 кг златни накити, 150 000 лева, черна техника и три автомобила от висок клас.Задържани са 41-годишен мъж, 38-годишна жена, с която той живее на семейни начала, 22-годишният му син и 62-годишният му баща.Незаконните печалби идвали от усъвършенствана схема за телефонни измами -  41-годишният мъж действал с подставени лица, като теглел парите от държави извън еврозоната, за да не могат да бъдат проследени.Окръжният прокурор на Разград Тихомир Тодоров съобщи, че разследването на схемата е започнало преди два месеца - след анонимен сигнал, подаден лично до него.Очаква се мярката за задържането на четиримата да бъде удължена до 72 часа.", "date": "2019.08.06", "title": "Семейство от разградско село е спечелило най-малко милион лева от пране на пари от телефонни измами"}
{"url": "https://offnews.bg/ikonomika/uvolniha-direktor-v-nap-proveriaval-dalgove-i-imoti-na-hora-bez-da-i-708785.html", "text": "Директорът на Националната агенция за приходите в Ловеч Виктор Стойчев е уволнен дисциплинарно.Причината е неоторизиран достъп до информационните системи на приходната агенция, съобщиха от НАП.\"Неоторизиран достъп\" означава използване на информационните масиви за лични цели, например - за справки кой какво дължи, какво е платил, какви имоти има. Такива справки могат да се правят само на документално основание, например при ревизия\", обясни говорителят на НАП Росен Бъчваров пред OFFNews.Стойчев беше дългогодишен директор на офиса на НАП в Ловеч. Беше и общински съветник от групата на ГЕРБ в настоящия мандат, от гражданската квота, но напусна заради несъгласие с водената политика, припомня БНР.През март 2018 г. той подаде жалба до прокуратурата, в която твърдеше, че върху семейството му е оказван тормоз от държавни институции, а спрямо него е прилаган и политически натиск заради позицията му в общинския съвет за политиката на ГЕРБ в управлението на общината.Стойчев ще обжалва уволнението си пред Административния съд.", "date": "2019.08.06", "title": "Уволниха директор в НАП: проверявал дългове и имоти на хора, без да има право"}
{"url": "https://offnews.bg/112/lokomotiv-plamna-okolo-pleven-tir-goria-na-magistrala-trakia-708787.html", "text": "Дизелов локомотив се е запалил в сервитута на жп спирка Ясен, Плевенско, предаде \"Фокус\". На място са пратени 3 пожарни екипа от Плевен, които са изгасили пожара. Пострадали са силов и оперативен кабелаж в областта на стартер-генератора на локомотива, като самата машина е спасена.Причината за пожара е техническа и е заради искри от калодките на спирачната система на самостоятелен локомотив при извършване на маневра в района на спирката.БНР съобщава също така, че ТИР се е запалил на 160-ия километър от АМ \"Тракия\" в посока София, като движението е затруднено за момента. Огънят вече е потушен, няма пострадали.", "date": "2019.08.06", "title": "Локомотив пламна около Плевен, ТИР горя на магистрала Тракия"}
{"url": "https://offnews.bg/obshtestvo/es-ni-dava-2-9-miliona-evro-za-borba-s-chumata-po-svinete-708790.html", "text": "ЕС се е съгласил да даде 2,9 милиона евро на България, предназначени за борба с Африканската чума по свинете, предава БНТ.Информацията идва след среща между земеделския министър Десислава Танева и еврокомисаря по здравеопазване и безопасност на храните Витянис Андрюкайтис.Тепърва предстои и да ни бъдат преведени 11 милиона евро, които да бъдат раздадени като компенсация на собствениците на животни, които са били убити заради вируса.", "date": "2019.08.06", "title": "ЕС ни дава 2,9 милиона евро за борба с чумата по свинете"}
{"url": "https://offnews.bg/politika/ninova-bsp-znae-kakvo-triabva-da-se-napravi-za-spraviane-s%c2%a0chumata-p-708791.html", "text": "Проблемът с Африканската чума по свинете се разраства, нови и нови райони са обхванати от болестта, а прогнозите на експерти са, че до края на август цялата страна ще бъде засегната, заяви на пресконференция лидерът на БСП Корнелия Нинова. Тя е категорична, че левицата знае какво трябва да се направи за справяне с Африканската чума по свинете.БСП се е срещнала със специалисти, ветеринари, ловни дружинки, които са предложили мерки.Социалистическата партия има конкретни предложения към управляващите: Нинова подчерта, че в страната има над 2000 ветеринарни лекари, които в момента не се ползват - те са на частна практика и всеки сключва договори най-вече с големите свинеферми и не стъпват в малките региони.От 4 години тези лекари нямат договор с Министерството на земеделието и храните, а са необходими със своята компетентност и експертиза, каза още лидерът на БСП.Нинова акцентира, че има и по-дългосрочни и средносрочни мерки, които трябва да се планират още отсега: Трябва да се сигнализира прокуратурата за бездействие на длъжностни лица, които доведоха до това състояние, призова Нинова.Според нея винаги, когато има такива събития и протести, започват манипулации и се използва мъката на хората за политически и партийни дивиденти:\"Нямаме никакво намерение да трупаме партиен дивидент от нещастието на хората. Нямат партиен цвят тези, които ще пострадат. Ще пострадаме всички българи.\"По думите й ще пострада икономиката, ще се увеличи вносът и цените ще ударят по джоба всеки потребител: \"Това социално напрежение, което ври и кипи в страната, изисква надпартийно съзнание и национално българско самосъзнание.\"Не може цялата държава да ври и кипи от такъв сериозен проблем, да имаш механизмите в ръцете си да го решиш и единственото прессъобщение от правителствената пресслужба да бъде за среща на премиера с футболен клуб \"Арда\", коментира още Нинова.Разбираемо е какво се случва - идват местни избори и Борисов сигурно взема пак кампанията на ръчно управление. И започва да раздава пари по места отсега, каза лидерът на БСП.", "date": "2019.08.06", "title": "Нинова: БСП знае какво трябва да се направи за справяне с чумата по свинете"}
{"url": "https://offnews.bg/futbol/borisov-se-sreshtna-s-shefovete-na-arda-zaradi-stadiona-v-kardzhali-708784.html", "text": "Министър-председателят Бойко Борисов се срещна с президента на новака в Ефбет Лига Арда - Петър Пешев, треньора Стамен Белчев и вратаря на отбора Иван Караджов.По време на срещата ръководството на футболния клуб представи пред премиера проекта за подобрения на стадион \"Aрена Арда\" в Кърджали.Изграждането на осветление на стадиона е задължително условие, за да може клубът да играе домакински мачове в Първа лига. Проектът предвижда още изграждане на козирка, табло и прилежаща инфраструктура.По време на срещата бе подчертано, че правителството изпълнява последователна политика за изграждане и реновиране на спортната база в цялата страна.За да няма спекулации относно отпускането на финансови средства за ПФК Арда, ръководството на клуба пое ангажимент пред министър-председателя да бъде организирана работна среща в Кърджали, на която да присъстват архитектите, изготвили проекта.Проектантите ще представят подробно плановете за подобряване на стадиона пред премиера Борисов, министъра на младежта и спорта Красен Кралев и пред министъра на финансите Владислав Горанов.Тази среща ще има за цел да се намери справедливо решение за финансиране на клуба, каквото получават всички останали клубове от Първа лига, като разходите ще се оптимизират максимално.Обновеният стадион в Кърджали бе официално открит през месец май 2018 г. Спортното съоръжение бе ремонтирано основно за първи път след построяването си през 1961 г. Вложените средства са около 2 милиона лева.Извършен е ремонт на футболното игрище и обновяване на настилката на лекоатлетическата писта, обновени са трибуните за зрители, изцяло ремонтирани са прилежащите сгради и е направено благоустройство на територията на комплекса.Чрез осигуряването на съвременна спортна инфраструктура стадионът отговаря на националните и европейски стандарти за провеждането на футболни състезания в Кърджали.", "date": "2019.08.06", "title": "Борисов се срещна с шефовете на Арда заради стадиона в Кърджали"}
{"url": "https://offnews.bg/sviat/rusia-shte-podkrepi-kandidaturata-na-kristalina-georgieva-za-shef-na-m-708796.html", "text": "Русия ще подкрепи кандидатурата на Кристалина Георгиева за ръководител на Международния валутен фонд, обяви на сайта си руското министерство на финансите.На 2 август ЕС реши да номинира Георгиева за ръководител на МВФ. За първи път в 75-годишната история на фонда е възможно той да бъде оглавен от представител на страна, чиято икономика се определя като \"нововъзникващ пазар\", коментираха от руското финансово ведомство.В Москва са на мнение, че \"вероятността за победа на Георгиева е голяма - страните от ЕС имат 44 процента от гласовете в МВФ, а за получаване на над 50% от гласовете на кандидатката от България е необходима допълнителна подкрепа от само няколко страни\".\"Кандидатурата на Георгиева е правилен избор. Г-жа Георгиева е блестящ дипломат, всестранно подготвен икономист, образован високопрофесионален финансист. В ситуация на засилване на протекционизма в глобалната икономика нейният опит при решаването на задачите, свързани с развитието, ще бъде необходим повече от всякога\" - коментират още от руското министерство на финансите.Ето защо \"Русия се отнася положително към издигането на кандидатурата на Кристалина Георгиева и ще бъде готова да я подкрепи в хода на предстоящото гласуване\".", "date": "2019.08.06", "title": "Русия ще подкрепи кандидатурата на Кристалина Георгиева за шеф на МВФ"}
{"url": "https://offnews.bg/politika/pargov-skandalat-s-largoto-se-tochi-godina-no-bez-reshenie-708792.html", "text": "\"Свидетели сме на поредния скандал в София, свързан с некачествено строителство, който се точи от една година под прозорците на властта - ремонта на \"Ларгото\", заяви Калоян Паргов на пресконференция в централата на БСП. Според него, проектът е бил калпав и затова и резултатите са такива.\"Сега пред нас стоят два варианта, да се правят кърпежи, заради които цялото пространство ще се унищожи, или да се започне отначало. Но за да се започне отначало, трябва да попитаме кой носи отговорността. Това е поредната брошка в ревера с \"грандиозни успехи\" на ГЕРБ, след ремонтите по \"Граф Игнатиев\", \"Дондуков\", градинката \"Кристал\" и много други. Този модел, за който говорим от много време започна да дава дефекти на гърба на данъкоплатците и се превръща в хроничен проблем\", допълни той.Той припомни, че БСП са поискали Йорданка Фандъкова да прекрати поръчката за почистване на столицата, тъй като тя ще трае до 2020 година. Вместо това е по-добре бъдещият кмет да възложи поръчката.", "date": "2019.08.06", "title": "Паргов: Скандалът с 'Ларгото' се точи година, но без решение"}
{"url": "https://offnews.bg/zdrave/povecheto-roditeli-niamat-ideia-kak-da-hraniat-zdravoslovno-detcata-si-708789.html", "text": "Повечето родители нямат идея какво трябва да ядат децата им и изпитват необходимост от допълнителни насоки за хранителните нужди на потомците си, пише в. \"Дейли стар\", позовавайки се на резултатите от проучване, направено във Великобритания.Резултатите от допитването, обхванало 2000 родители на деца на възраст между 4 и 16 години показват, че сред две трети отанкетираните цари объркване по въпроса какви витамини и минерали трябва да присъстват в храненето на подрастващите, съобщава БТА. Тези, които са наясно, обаче не са сигурни кои са най-добрите продукти за набавянето им.Седемдесет на сто от родителите знаят, че децата им трябва да консумират пет порции плодове и зеленчуци дневно, но 29 процента на са наясно защо.По отношение на източниците за набавянето на определени витамини, над 15 процента от анкетираните родители нямат представа как да осигурят на децата си повече витамин С. Една пета от участниците в допитването са в неведение какви храни да дават на потомците си, за да повишат нивата на витамин D.Здравните власти препоръчват всекидневен прием на витамини А, С и D за децата на възраст между шест месеца и пет години. Оказва се обаче, че 43 процента от родителите не знаят кои витамини е препоръчително да приемат подрастващите. Въпреки това 66 процента от възрастните се смятат за добре запознати с витамините и минералите, като 15 процента оценяват познанията си като \"изключително високи\".Само 40 на сто от родителите са в състояние да посочат ролята на витамин С за усвояването на желязото и за поддържането на имунната система. Едва 10 процента от участниците в допитването могат да назоват препоръчителната дневна дозавитамин D, която е 10 микрограма. Двойно повече родители смятат, че тя е 10 милиграма - 1000 пъти над препоръчителната.Витамин А, известен и като ретинол, играе важна роля за поддържане на доброто здраве на кожата и очите. Милиони възрастни обаче нямат представа за това. Една десета от родителите мислят, че витамин А помага на тялото да произвежда бели кръвни клетки (левкоцити) и поддържа кръвното налягане.Проучването показва още, че 56 процента от родителите във Великобритания дават на децата си витамини под формата на добавки. От тези, които не го правят, 10 процента се тревожат, че добавките съдържат твърде много захар", "date": "2019.08.06", "title": "Повечето родители нямат идея как да хранят здравословно децата си"}
{"url": "https://offnews.bg/izvan-terena/pitar-krauch-stava-chast-ot-kultovoto-shou-na-legendata-gari-lineker-708771.html", "text": "Бившият футболист на английския национален отбор Питър Крауч се пренасочи към телевизията, съобщи британският \"ВВС\".От ръководството на телевизията обявиха, че 201-сантиметровият нападател се присъединява към екипа на култовото предаване \"Match ot the Day\", чийто водещ е легендата Гари Линекер.През изминалия сезон Крауч играеше за Бърнли, който изпадна от английската Висша лига. Впоследствие нападателят реши да приключи с професионалния футбол. В завидната си кариера той защитаваше цветовете на Тотнъм, Куинс Парк Рейджърс, Портсмут, Астън Вила, Норич, Саутхамптън, Ливърпул и Стоук Сити. За националния отбор на Англия има 22 гола, отбелязани в 42 мача.Освен Крауч с анализи на двубоите от новата кампания във Висшата лига ще присъства и друго интересно име -  Майка Ричардс. Той също обяви наскоро, че е окачил бутонките.", "date": "2019.08.06", "title": "Питър Крауч става част от култовото шоу на легендата Гари Линекер"}
{"url": "https://offnews.bg/politika/lockheed-martin-v-balgaria-shte-letiat-naj-naprednalite-modeli-na-f-1-708770.html", "text": "В България ще летят най-напредналите модели на F-16. Изтребителите ще имат достатъчно въоръжение въздух-въздух и въздух-земя, както и пълна оперативна съвместимост със системите на НАТО. Това увери директорът „Международно бизнес развитие на F-16” в Lockheed Martin Джим Робинсън на пресконференция с представители на американската компания и посолството на САЩ у нас, цитиран от БГНЕС. Самолетите ще бъдат напълно въоръжени още първия ден, в който пристигнат, допълни той.Сделката ще струва на страната ни 1,256 млрд. щатски долара, с което България ще стане 30-тата държава в света, в която ще летят изтребителите F-16. Предвидено е първият самолет да бъде готов през декември 2022 г. и да бъде доставен веднага, за да може на него да се обучава техническият състав на ВВС. Компанията Lockheed Martin предвижда самолетите да имат експлоатационен живот 12 000 летателна часа, но за това е нужна и добра поддръжка. Ето защо технически състав от българските ВВС ще замине за обучение в САЩ.Във връзка с индустриалното сътрудничество от компанията заявиха, че у нас могат да бъдат произвеждани безпилотни летателни апарати (дронове), но все още не е решено какъв тип да бъдат те. След като придобие първите осем самолета страната ни може да закупи други осем, които се очаква да бъдат на по-ниска цена, защото вече България ще има голяма част от необходимото оборудване.От своя страна заместник-ръководителят на дипломатическата мисия на САЩ в София Джъстин Фридман заяви, че сделката за новите изтребители ще задълбочи партньорството между страната ни и Съединените щати.България ще намали зависимостта си от руски военни съоръжения, подчерта той", "date": "2019.08.06", "title": "Lockheed Martin: В България ще летят най-напредналите модели на F-16"}
{"url": "https://offnews.bg/sviat/kashmir-pod-blokada-niama-telefoni-i-internet-mestni-vodachi-sa-ares-708772.html", "text": "Кашмир и Джаму е в състояние на блокада ден след като Индия обяви отнемането на специалния статут, който му даваше значителна автономия, включително собствени конституция, знаме и независимост по всички въпроси без външните работи, отбраната и комуникациите.От неделя вечерта в администрирания от Индия щат са прекъснати телефонните връзки, няма интернет, десетки хиляди военни патрулират по улиците, предава Би Би Си. Местни лидери са арестувани. Всичко това е извършено в очакването за бурни протести в отговор на отнемането на статута, гарантиран сега от конституцията на страната.Претенции за целия хималайският регион Кашмир имат както Индия, така и Пакистан, но и двете страни контролират само части от него. За разделения от 1947 г. Кашмир са водени не една и две кръвопролитни битки, довели до смъртта на хиляди души.\"Никой не знае какво се случва в други части на щата - не можем да говорим помежду си. Хората са притеснени - те не знаят какво се случва, не знаят и какво ще се случи\", казва кореспондентът на Би Би Си, който е в град Сринагар.Жители на Кашмир, които се намират в други части на страната, казват, че не могат да се свържат с близките си и че са уплашени. Студент в университет в Делхи казва пред в. Indian Express, че безуспешно се е опитвал да се свърже с местното полицейско управление, за да попита за семейството си.Отнемането на статута, обявено от министър в парламента вчера, се дискутира в долната камара в момента. Горната камара на парламента вече одобри отмяната на чл. 370 от конституцията, който дава специалния статут на Кашмир.Кашмир е сред най-милитаризираните зони в света, а новите събития са довели и до искане към туристите да напуснат. Училища и колежи са затворени.Опасявайки се от най-лошото, местни жители се запасяват с хранителни продукти с дълъг срок на годност, пише Би Би Си.В контекста на прекъснатите комуникационни канали на полицаите са раздадени сателитни телефони.В неделя двама бивши министри бяха поставени под домашен арест.В района са изпратени допълнителни войски, които патрулират по улиците.Няма яснота кога комуникациите ще бъдат възстановени.", "date": "2019.08.06", "title": "Кашмир под блокада: няма телефони и интернет, местни водачи са арестувани. Десетки хиляди военни са по улиците"}
{"url": "https://offnews.bg/knigi/zaharnoto-dete-gulag-prez-pogleda-na-5-godishnata-elia-708767.html", "text": "Книгата \"Захарното дете\" на Олга Громова представлява записания от нея разказ на Стела Нудолская, чието детство е преминало в края на 30-те и началото на 40-те години в Съветския съюз. Този много личен разказ, от който ти се свива сърцето, е за петгодишната Еля, расла щастливо в любящо семейство и изведнъж озовала се в страшен, неразбираем за нея свят.\"Захарното дете\" е най-вече роман за възпитанието, история за обичта; от него разбираш що е достойнство и какво значи свобода. Най-точно за свободата говори майката на Еля: \"Робството е състояние на душата. Не е възможно да направят роб един свободен човек.\"Книгата е отличена с престижния знак на мюнхенската библиотека \"White Raven”.Олга Громова е родена през 1956 г. в Москва. Завършва библиотекарския институт и работи 25 години в различни библиотеки, половината от които – училищни. Не се смята за писател, макар че единствената й книга е преведена на няколко европейски езика и е получила литературни награди. Олга Громова ще се срещне с българските си читатели през септември, по покана на издателство \"Точица\".", "date": "2019.08.06", "title": "'Захарното дете': ГУЛАГ през погледа на 5-годишната Еля"}
{"url": "https://offnews.bg/futbol/v-evertan-posreshtat-talanta-na-italia-s-antirasistki-baner-708774.html", "text": "Повече от приятелско посрещане го очаква в Евертън 19-годишния италиански нападател Мойс Кийн.Тъмнокожият футболист, който премина при \"карамелите\" срещу 30 милиона евро от италианския хегемон Ювентус, ще види на трибуните на \"Гудисън Парк\" банер, посветен на борбата с расизма и предразсъдъците.За изработването на банера беше събрана сума от самите фенове в специален сайт, а какво ще е съдържанието му предстои да видим през уикенда.Кийн стана обект на расистка атака при гостуването на Каляри през април, като тогава избухна огромен скандал.Част от футболистите на Ювентус с по-тъмен цвят на кожата като Блез Матюиди, бяха готови да напуснат терена в знак на протест.Защитникът на Ювентус Леонардо Бонучи тогава упрекна Кийн, че с поведението си е провокирал подобни атаки, което не беше прието много добре.В крайна сметка обаче Кийн, наричан Талантът на Италия, напусна Торино и Серия А и занапред ще радва феновете на Евертън.", "date": "2019.08.06", "title": "В Евертън посрещат таланта на Италия с антирасистки банер"}
{"url": "https://offnews.bg/bojni/uajldar-e-shokiran-ot-izbora-na-fiuri-za-sledvasht-sapernik-708759.html", "text": "Световният шампион на WBC в тежката категория на професионалния бокс Дионтей Уайлдър е останал шокиран, когато е научил името на следващият опонент на Тайсън Фюри.Циганския крал ще се изправи срещу Ото Валин на 14 септември в \"T-Mobile Arena\" в Лас Вегас. Шведът няма записана загуба в кариерата си, но никога не се е боксирал на високо ниво.Уайлдър е очаквал, че този път Фюри ще се срещне с някой, който ще бъде поне малко по-добър от предния му съперник от Том Шварц.\"О, Боже мой. Просто поклатих невярващо глава. Какво, по-дяволите, прави той? Последната му битка беше просто нелепа, а сега и тази.Това, което прави Фюри, е шега като цяло. Изказванията му за неговото величие са безумни. Това не е добре за бокса. И отново ще се бие с по-слаб съперник. Като, кой е онзи другия... Валин?Всички залагат титлите си в битки срещу свирепа опозиция. Но той не е шампион, така че можем да разберем неговото поведение и избора му на съперници\", каза Уайлдър.Американецът и Фюри, които завършиха при равен резултат в края на 2018 година, ще решат спора помежду си в среща-реванш, която по всяка вероятност ще се проведе на 22 февруари 2020 година.", "date": "2019.08.06", "title": "Уайлдър е шокиран от избора на Фюри за следващ съперник"}
{"url": "https://offnews.bg/112/parkiran-dzhip-tragna-po-naklon-i-ubi-4-godishno-momichentce-708775.html", "text": "Момиченце на 4 години е прегазено от джип и е починало в казанлъшкото село Розово. Автомобилът бил паркиран в частен имот и внезапно е потеглил без водач по стръмната улица, на която играели децата, съобщи Дарик. Прегазеното момиченце е прието в спешния център в Казанлък, но лекарите не успели да спасят живота му. Според на началника на полицията в Казанлък Стойчо Крачолов става дума за нелеп инцидент. Според експерти водачът е забравил да дръпне ръчната спирачка на мощния джип. Собственикът му е жител на селото и баща на едно от децата, които си играели заедно със загиналото момиченце. По случая е образувано досъдебно производство.", "date": "2019.08.06", "title": "Паркиран джип тръгна по наклон и уби 4-годишно момиченце"}
{"url": "https://offnews.bg/futbol/machovete-na-tcska-sas-zoria-lugansk-otnovo-po-btv-action-708761.html", "text": "И двата мача на ЦСКА с украинския Зоря Луганск от третия предварителен кръг на Лига Европа ще бъдат излъчени от bTV Action, информираха от медията.Първата среща е този четвъртък на националния стадион. Студиото започва точно в 20 часа, а самата среща е от 20,30. До този момент в Лига Европа ЦСКА отстрани Титоград и силния хърватски Осиек. При успех над Зоря, \"червените\" ще се изправят в плейофа за влизане в групите на Лига Европа срещу победителя измежду Еспаньол и Люцерн.Двубоите със Зоря със сигурност пропуска бразилецът Енрике Рафаел, който не беше картотекиран, тъй като се възстановява от контузия.Бразилецът вече тренира на пълни обороти и е много близо да завръщане в основния състав на \"армейците\". Техничарят все още не е записал игрови минути в надпреварата.Той може да бъде записан евентуално за двубоите срещу победителя от двойката Еспаньол - Люцерн, но това ще стане, само ако ЦСКА успее да елиминира украинския отбор.Без картотека за Лига Европа отново е и защитникът Стойчо Атанасов.За сметка на това младите Митко Митков, Мартин Смоленски и Йоан Бауренски са уредени като юноши на отбора и във всеки един момент могат да бъдат на разположение на треньорския щаб на \"червените\", пише \"Тема Спорт\".", "date": "2019.08.06", "title": "Мачовете на ЦСКА със Зоря Луганск отново по bTV Action"}
{"url": "https://offnews.bg/sviat/obama-za-tramp-amerikantci-ne-glasuvajte-za-hora-koito-zalagat-na-o-708750.html", "text": "Бившият американски президент Барак Обама призова американците да отхвърлят лидери, чиято реч подклажда омраза и представя расизма като нещо нормално. Той не назовава имена, но един от редките коментари на Обама дойде след опита на Тръмп да отклони критиките, че антиимигрантската му реторика разпалва насилието, отправени в контекста на поредните две масови стрелби в САЩ през последния уикенд. При тях за денонощие 31 души бяха убити в Тексас и Охайо, а десетки бяха ранени.В реч в понеделник Тръмп осъди омразата и превъзходството, демонстрирано от белите.По време на управлението си Обама се бореше безуспешно за ограничаване на правото за притежаване на огнестрелни оръжия. През 2015 г. той споделя, че неуспешния му опит да прокара разумни закони за безопасността при употребата на оръжия е донесъл най-голямото му разочарование като президент.\"Трябва строго да отхвърлим думите на лидерите ни, които подхранват климат на страх и омраза или представят като нещо нормално расистките настроения; лидери, които демонизират тези, които не изглеждат като нас или смятат, че другите, включително имигрантите, заплашват начина ни на живот; които се отнасят към други хора като по-ниска категория хора или които подмятат, че Америка принадлежи само за определен вид хора\", казва той.\"Това няма място в нашата политика и обществен живот. И е време преобладаващото мнозинство американци доброволно, от всяка раса и вяра, и политическа партия да го кажат ясно и недвусмислено.\"По време на кандидатпрезидентската си кампания президентът Тръмп заявяваше, че мексиканските имигранти включват наркотрафиканти, престъпници и насилници, припомня Би Би Си. Наскоро той предизвика гнева на мнозина, като \"посъветва\" четири афроамериканки от американския Конгрес да \"си отидат и да помогнат за възстановяването на тотално разрушените и престъпни общности, от които са дошли\". Впоследствие той отрече коментарите му да са били расистки.В изявление от Белия дом в понеделник Тръмп призова за здравни реформи, които да наложат ограничения за притежаването на оръжия от хора с психически проблеми, както и за смъртно наказание за масови убийци. Според него проблемът е в психическите разстройства и омразата - не в оръжията. Той ясно показа, че не подкрепя налагането на ограничения за притежаването на оръжия, предложени в Конгреса.", "date": "2019.08.06", "title": "Обама за Тръмп: Американци, не гласувайте за хора, които залагат на омразата"}
{"url": "https://offnews.bg/kultura/silvestar-staloun-i-dolf-lundgren-zaedno-v-nov-serial-708753.html", "text": "Знаменитите актьори Силвестър Сталоун и Долф Лундгрен отново ще работят заедно, този път в нов телевизионен сериал, към който проявяват интерес Fox, CBS и NBC, съобщава БТА.Сценарист на проекта е Кен Санзел, който работи по популярния сериал \"Числа\".61-годишният Лундгрен ще играе ролята на секретен агент в отдела за сигурност на ООН, определен като \"едночленен SWAT екип\" и преговарящ в заложнически ситуации.Порталът Дедлайн пише, че Сталоун, 73-годишен, може да бъде и режисьор на проекта освен продуцент.Изпълнителни продуценти са Тони Кранц, партньор на Сталоун от филмите за Роки, и мениджърът на Лундгрен, Крейг Баумгартен.Сталоун и Лундгрен за първи път участват заедно във филма \"Роки IV\", където изиграха съперниците Роки и Драго, а след това отново се срещнаха в „Непобедимите“. Двамата пресъздават и роли във филма \"Крийд II\".", "date": "2019.08.06", "title": "Силвестър Сталоун и Долф Лундгрен заедно в нов сериал"}
{"url": "https://offnews.bg/sviat/boris-dzhonsan-niama-namerenie-da-podnovi-pregovorite-za-brekzit-tvar-708768.html", "text": "Британският премиер Борис Джонсън няма намерение да поднови преговорите за споразумение с Европейския съюз за излизането на Великобритания от Съюза. Напускане без сделка е \"централен\" сценарий. Това е било казано на европейски дипломати, пише в. \"Гардиън\".Брюкселските дипломати били уведомени след среща между главния пратеник на министър-председателя и високопоставени фигури в ЕС в Брюксел. На нея им станало ясно, че британският отказ от компромис е очевиден. Смята се, че е възможно след 31 октомври - крайният срок за излизане на Великобритания от ЕС - преговорите отново да започнат.\"Беше ясно, че Великобритания няма друг план. Няма намерение да преговаря, което изисква план. Изглежда, че изход без сделка е централният сценарий за британското правителство\", е казал старши дипломат от ЕС на срещата.Същевременно британското правителство отрича оповестената информация от медиите. От Даунинг стрийт №10 настояват, че правителството е готово да преговаря, но изясняват, че Джонсън би се съгласил само на споразумение, което изключва \"недемократичия\" - по думите му - физически граничен контрол с оставащата извън ЕС Великобритания. Само че според ЕС това не подлежи на преговори.", "date": "2019.08.06", "title": "Борис Джонсън няма намерение да поднови преговорите за Брекзит, твърди ЕС"}
{"url": "https://offnews.bg/offtopic/muzej-v-germania-pokazva-nadgrobnia-kamak-na-istinskata-snezhanka-708762.html", "text": "Германски музей показа експонат, който привлече вниманието и на световните медии. Надгробният камък на баронеса Мария София вон Ертал, чиято личност е смятана за първообраза на Снежанка от популярната приказка на Братя Грим, е изложен в музея в Бамберг.„Историята на София е ядрото на приказката“, категоричен е директорът на музея. Те се сдобиват с плочата, след като семейство, което реставрира експоната, го дарява.Баронесата е родена и израснала в двореца Лох там Майн, който се намира на 100 км от Бамберг. Историята й е много популярна в началото на XIX в. , като се твърди, че Братя Грим са почерпили вдъхновение от нея, тъй като по това време живеели на около 50 километра от нейното родно място.Много историци споделят през годините, че откриват необичайни и много точни паралели между историите на Снежанка и на Мария София вон Ертал.Нейният баща Филип Кристов вон Ертал се жени повторно след смъртта на съпругата си, а мащехата била изключително властна и зла жена. Идеята за омагьосаното огледало идва от факта, че Лорх е град, който е известен с производството на стъкло и огледала. Бащата на София се е занимавал имено с това. До ден днешен местният музей пази едно от тези огледала, за което се смята, че е „огледалото на Снежанка“.Страшната гора в близост до дома на Снежанка се асоциира с гората извън пределите на Лохр, която била изключително опасна, защото в нея живеели обирджии.Друго странно съвпадение е, че в приказката се разказва как Снежанка трябвало да бяга през седем хълма преди да стигне къщичката на седемте джуджета, която се намирала в близост до мина. В близост до Лорх също има мина, до която се стига през седем хълма.По онова време наистина се е случвало в мините да работят джуджета.Краят на историята обаче не е като в приказката. Животът на София няма толкова щастлив край, тъй като жената ослепяла в много ранна възраст и е починала на 71 години неомъжена в манастир.Надгробният й камък е бил поставен в двора на стара църква в Бамберг. Фактът, че съществува такава плоча, говори за това, че погребаната е била със знатно потекло. По това време жените не получавали надгробни камъни.Църквата била срината, а камъкът преместен в местна болница, основана от брата на баронесата. По-късно тя е запазена и реставрирана, за да бъде изложена в музея в Бамберг.", "date": "2019.08.06", "title": "Музей в Германия показва надгробния камък на истинската Снежанка"}
{"url": "https://offnews.bg/futbol/uejn-runi-e-pred-zavrashtane-v-anglia-708764.html", "text": "Легендата на Манчестър Юнайтед и английския национален отбор Уейн Руни изненадващо се завръща на Острова малко повече от година, след като защитаваше цветовете на американския Ди Си Юнайтед в МЛС.Нападателят пристигна на летище \"Хийтроу\" и по-късно днес ще проведе разговори с Дарби Каунти, където се очаква да бъде обявен за играещ-треньор.Ветеранът имаше още 2 години от договора си с американския клуб, но никога не е крил желанието си да стане мениджър и сега ще бъде част от щаба на холандеца Филип Коку.Желанието на съпругата му Колийн, която така и не е останала доволна от живота отвъд Океана, също е основна причина за решението на Руни отново да заиграе по английските терени.Докато бе в Манчестър Юнайтед Руни се възхищаваше на треньорските методи на Луис ван Гаал и счита, че Коку изповядва същата философия и има подобен подход като легендарния треньор.", "date": "2019.08.06", "title": "Уейн Руни е пред завръщане в Англия"}
{"url": "https://offnews.bg/112/otkriha-moderna-narkooranzheria-v-bivshe-tkzs-snimki-708766.html", "text": "Модерна наркоплантация бе открита В двора на бившето ТКЗС на с. Искрец при спецоперация на полицаи от София и Своге, съобщи МВР. Криминалистите попаднали на внушителна оранжерия, оборудвана с климатици, въздуховоди, нагревателни лампи, компютърно управляема система за напояване и друга най-съвременна техника за отглеждане и сушене на канабис. В помещенията, собственост на 65-годишен софиянец, са намерени стотици саксии с канабисови растения, в различен стадий на зрелост, както и голямо количество растителна маса канабис, подготвена за сушене. На място, в момент на извършване на престъпната дейност, са установени и задържани трима мъже - двама столичани на 25 и 31 години и 38- годишен варненец. По случая в ОДМВР- София е образувано досъдебно производство. След доклад на събраните доказателства в Софийска окръжна прокуратура, тримата са привлечени като обвиняеми, като на единия е наложена постоянна мярка за неотклонение „задържане под стража“, а на останалите двама - „домашен арест“.Работата по пълното документиране на случая продължава.", "date": "2019.08.06", "title": "Откриха модерна наркооранжерия в бивше ТКЗС (снимки)"}
{"url": "https://offnews.bg/kultura/zapochva-dzhaz-festivalat-v-bansko-programa-708757.html", "text": "Започва 22-рото издание на Международния джаз фестивал в Банско. Световни имена и най-добрите български джаз музиканти ще изнесат концерти на сцената, която по традиция е на централния градски площад „Никола Вапцаров“. Планинският ни курорт вече е пълнен с гости в очакване на откриването.Тази година фестивалът е посветен на фънка. „Не само в джаза, а изобщо в музиката това е фундаментално важен жанр. Нашият фестивал събира три поколения публика и искаме да покажем на младите колко качествена е тази музика“, споделя пред БНР директорът и създател на най-голямото джаз събитие у нас, д-р Емил Илиев.По традиция фестивалът ще открият Камелия Тодорова и Васил Петров заедно с Биг бенд Благоевград, а кулминацията на първата вечер е легендата Мейсио Паркър.Британският саксофонист Рей Джелато се завръща на сцената на „Банско джаз фест“ заедно със своята група „Гигантите“, която ще отбележи 25 годишния си юбилей с нов албум. Концертът е в четвъртък, 8 август.Ето и пълната програма на събитието:06-ти Август1. Васил Петров & Камелия Тодорова & Биг бенд Благоевград с диригент Борис Янев (България)2. Джаз Динамос (Великобритания)3. Масео Паркър (САЩ )07-ми Август1. Лина Никол & Лайв бенд (България)2. Виктор Тот Арура трио (Унгария)3. Silhouette &Vinx (САЩ/Унгария)4. Малина Мойе (САЩ)08-ми Август1. Spectrum (България)2. Сара Джейн Гиоти (Италия)3. Джамал Томас бенд (САЩ/Европа)09-ти Август1. Jayus Jazz (Сърбия)2. Мей & ДжейКет със специален гост Димитър Льолев (България /Франция)3. Ray Gelato & The Giants (Великобритания)10-ти Август1. Mike Sax & X-Key (България)2. Проект на Христо Йоцов “Jazz Cats 2” (България)3. Гаджо Дило (Гърция)4. Тони Момрел със специален гост Ванеса Хейнс (Великобритания)", "date": "2019.08.06", "title": "Започва джаз фестивалът в Банско (програма)"}
{"url": "https://offnews.bg/obshtestvo/obshtina-satovcha-ochakva-da-bade-vpisana-v-knigata-na-gines-sas-svoit-708763.html", "text": "Община Сатовча очаква да бъде вписана в Книгата на рекордите Гинес със своите вече 1000 изградени от местните хора чешми, съобщава БНР. Вековната традиция не преследва световен рекорд, но броят на чешмите е впечатляващ. Няма семейство в малката родопска община, което да не е направило чешма, а изградените през последните години се превръщат в места за отдих и празници, тъй като до чешмите има беседки, барбекюта и цветни градини.Когато преди няколко години хората от Сатовча и местната власт решили да кандидатстват за световен рекорд, чешмите, от които блика чистата планинска вода, били 800. Сега вече надхвърлят хиляда.Първото потвърждение от екипа на Гинес, че няма друго място с толкова чешми, вече е факт след обследване на място със снимков и видео материал. Сега на финалната права е втората процедура, която ще струва на общината около 3 хиляди паунда.Ако този феномен бъде признат, интересът на света към Сатовча ще се засили, смята кметът на общината - доктор Арбен Мименов.„Защо да не се гордеем с този факт? Всички чешми са изградени със средства и труд от самите семейства. Няма кампании, няма кандидатстване, няма общински програми.”Когато едно семейство реши да гради чешма, се търси естествен извор, извършва се химически анализ на водата, прави се каптаж, за да не влиза т. нар. дива вода. За всяка чешма има специален дренаж, поясни кметът.Реалните шансове община Сатовча да бъде записана в Книгата на световните рекорди повлияли на местните хора и през последните години се наблюдава бум в изграждането на тези места за отдих. Около новите чешми се правят и беседки, барбекюта, кътове за детски игри, цветни градини. Строят млади и стари - хората, останали в общината и гурбетчиите, прибиращи се за ваканция.Едно от тези места е превърнато в горски парк. Изграден е от семейството на личния лекар в Плетена и още няколко села д-р Искрен Кальонев. Да поддържа мястото му коства много усилия и труд, но казва, че го прави с любов и се радва на посетителите.„Това всичко е в памет на моите родители. По такъв начин мисля, че съм постоянно свързан с тях - когато идвам тук, все едно съм с тях”, споделя той.„В свободното си време вместо да стоя вкъщи, по кръчми аз идвам тук, сред природата, да създавам уют на хората. Природата, чистият въздух, водата отпуска душата, освобождава от напрежението. Някой път пациенти като идват и те се включват да поливат, като няма дъжд”, разказва семейният лекар.", "date": "2019.08.06", "title": "Община Сатовча очаква да бъде вписана в Книгата на Гинес със своите 1000 чешми"}
{"url": "https://offnews.bg/obshtestvo/na-tri-mesta-v-sofia-shte-spira-vodata-dnes-708672.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. 16 в кв.“Враждебна“ налага спиране на водоподаването от 09:30 до 17:30 часа на ул. 8-ма, ул. 5-та, ул. 29-та, ул. 30-та.Заради подмяна на сградно водопроводно отклонение на ул. „Слънчево утро“ в кв.“Челопечене“ , се налага спиране на водоподаването от 09:30 до 17:00 часа на ул. „Гилица“, ул. „Яне Стоянов“, ул. „Челопешко шосе“, ул. „Ангел Маджаров“. Във връзка с подмяна на спирателен кран на ул. „Иглика“ в с. Герман , се налага спиране на водоподаването от 09:30 до 18:30 часа на ул. „Иглика“, по ул. „Проф. Васил Стоилов“ от ул. „Иглика“ до ул. „Липа“. ", "date": "2019.08.06", "title": "На три места в София ще спира водата днес"}
{"url": "https://offnews.bg/politika/partiata-na-slavi-trifonov-iska-grazhdanite-da-izbirat-glavnia-prokuro-708758.html", "text": "Бъдещата партия на Слави Трифонов \"Няма такава държава\" иска гражданите да избират пряко главния прокурор и националния омбудсман, както и на директорите на областните дирекции и на началниците нарайонните управления на МВР. Това става ясно от учредителната декларация на \"Няма такава държава\", приета от екипа на Трифонов, съобщи Медиапул. Сред целите, които си поставя ПП \"Няма такава държава“, са и смяна на избирателната система от пропорционална към мажоритарна с абсолютно мнозинство в два тура, както и броят на депутатите да се намали наполовина. В декларацията е записано още, че ще се въведе задължително гласуване на изборите и референдумите.", "date": "2019.08.06", "title": "Партията на Слави Трифонов иска гражданите да избират главния прокурор"}
{"url": "https://offnews.bg/zdrave/530-leva-za-promivka-na-uho-v-zlatni-piasatci-708765.html", "text": "530 лева за промивка на ухо е платило момче от ЮАР на частен медицински център в курорта Златни пясъци за преглед и отстраняване на чуждо тяло от ушния му канал, съобщава „Дневник“. Фактурата за манипулациите и платената сума се разпространява във фейсбук и събира сериозно възмущение.Цената е формирана на базата на няколко предоставени услуги: първоначален преглед в часовете след 19 ч. – 170 лв., изписване на рецепта – 40 лв., промивка на ухо – 75 лв., отстраняване на чуждо тяло от канала – 100 лв., прилагане на лекарство – 20 лв., и консумативи – 50 лв.„А вие си мислихте, че чадърът по родното Черноморие е лукс! Дано не се налага да пробвате медицинските услуги“, пише в коментар под снимката с платената фактура в социалната мрежа.От „Дневник“ са се свързали с частния медицински център в курорта, откъдето обяснили, че това са цените, на които работят, и те са съобразени с останалите медицински центрове на територията на Златни пясъци. По-високите суми имали връзка и с разходите за персонал, и с наемите, и с останалите медицински екипи. Това са цените ни, навсякъде, още на входа, ясно пише на три езика, че това е частен център и работи срещу заплащане, ценоразписите също са ясно разлепени, обяснил управителят на центъра.Според администрацията на центъра впоследствие приятелка на младежа видяла фактурата и направила проблем. Ние не работим със здравната каса, а държавата не е сложила лимити за дейността ни, имаме всички права да поискаме такава сума, каквато сме изчислили, заявиха още оттам. Освен това работели с различни видове застрахователи и ако пациентите имали застраховка, те не давали нищо, а сумите се изплащали от застрахователите. В случая момчето имало застраховка, центърът нямал договор с конкретният застраховател, но след връщането си в ЮАР щял да си получи парите.Издали сме касов бон, всичко сме описали, имаме всички ценоразписи, даваме пълна предварителна информация за цените, коментираха още веднъж от центъра. Допълниха, че на всеки хотел в курорта имало разлепена информация кой е най-близкият център и медицински екип, който работи със здравната каса.Изпълнителна агенция „Медицински надзор“ провежда интензивни проверки на територията на цялата страна, включително и по Черноморието. Агенцията също така се самосезира и във връзка с публикувани в медиите сигнали и изнесени твърдения на пациенти за случаи на нарушаване изискванията на Закона за лечебните заведения при оказване на медицински услуги и тяхното заплащане, се казва в съобщение на институцията, разпространено по-късно.", "date": "2019.08.06", "title": "530 лева за промивка на ухо в Златни пясъци"}
{"url": "https://offnews.bg/tenis/grigor-dimitrov-otnovo-zagubi-v-parvi-krag-708738.html", "text": "Кошмарната 2019 година за Григор Димитров продължи и на турнира от сериите “Мастърс” 1000 в Монреал, Канада. Българинът отново загуби още в първи кръг от стария си познайник Стан Вавринка в два сета - 4:6, 4:6. Това бе четвърто поредно поражение на Гришо от швейцареца и общо шесто в десетте мача помежду им. Хасковлията отпада в първи кръг за четвърти път в последните пет турнира, в които взе участие. Освен това балансът му през годината е отрицателен - 12 победи и 14 загуби.В първия сет Димитров допусна ранен пробив още третия гейм, а след това така и не успя да го върне и Вавринка се наложи с 6:4 в своя полза.Вторият сет започна с нов пробив за швейцареца, но българинът веднага го върна. В третия гейм обаче Гришо за втори път се пропука при своето подаване и отново Стан взе инициативата в двубоя и не я изпусна до самия край, като и вторият сет отиде в негова полза с 6:4 и така той спечели и мача.Българинът допусна шест двойни грешки, а Вавринка впечатли с отличен сервис и 12 аса. Във втория кръг швейцарецът ще се изправи срещу Карен Хачанов, който започва директно от тази фаза на надпреварата. След това поражение пък Григор Димитров ще изпадне извън топ 70, като виртуално в момента се намира на 74-ата позиция в ранглистата.", "date": "2019.08.06", "title": "Григор Димитров отново загуби в първи кръг"}
{"url": "https://offnews.bg/sviat/tramp-otiva-v-el-paso-sled-strelbata-708739.html", "text": "Полицията в Ел Пасо, Тексас, разпространи снимка на 21 годишния мъж, отговорен за стрелбата в местен търговски център в събота, при която загинаха 22-ма души.Патрик Крусиъс е обвинен в убийство, а нападението, извършено от него се определя като \"вътрешен тероризъм\".Преди атаката Крусиъс е публикувал манифест срещу \"испанската инвазия в Тексас\". По всичко личи, че става дума за престъпление от омраза и с расистки подбуди, коментират специалисти. 8 от жертвите на стрелеца са мексиканци.Кметът на Ел Пасо потвърди, че президентът Доналд Тръмп ще посети града. ", "date": "2019.08.06", "title": "Тръмп отива в Ел Пасо след стрелбата"}
{"url": "https://offnews.bg/sviat/povdignaha-obvinenie-na-tijnejdzhar-za-hvarlenoto-6-godishno-frantcuzo-708760.html", "text": "Тийнейджър бе обвинен в опит за убийството на шестгодишно дете в Лондон, след като момченцето полетя от десетия етаж на галерията за модерно изкуство \"Тейт\".17-годишният младеж бе задържан веднага, а днес срещу него е повдигнато обвинение.Хвърленото в неделя средобед от платформата за наблюдение момченце бе намерено на петия етаж. То е в критично, но стабилно състояние в болница. Детето е с френска националност. Посещавало Лондон със семейството си.17-годишният младеж трябва да се яви пред съда във вторник, съобщи полицията.Между двамата няма връзка - заподозреният и жертвата не са се познавали, потвърдиха органите на реда днес.Екип на Спешна помощ бил повикан при галерията, която се намира в района на станция London Bridge, около 14:40 ч. местно време в неделя. Оказали първа помощ и откарали детето в болница. На мястото пристигнали два противопожарни и 10 полицейски автомобила.Галерията бе открита край река Темза през 2000 г., а платформата за наблюдение функционира от 2016-а. Тя е била най-популярната туристическа атракция през 2018 г. Посетили са я 5.9 милиона души.", "date": "2019.08.06", "title": "Повдигнаха обвинение на тийнейджър за хвърленото 6-годишно французойче от галерия в Лондон"}
{"url": "https://offnews.bg/sviat/dim-v-salona-na-samolet-nalozhi-evakuatcia-na-patnitcite-i-ekipazha-708742.html", "text": "Задимяване в салона на самолет на British Airways от Лондон за Валенсия наложи евакуация на пътниците и екипажа.Салонът започва да се пълни с дим 10 минути преди Еърбъс А 321 да се приземи на летището във Валенсия. Няма пострадали. Всички 175 пътници за изведени през аварийните изходи. Освен пасажерите на борда е имало 8 души екипаж.От британския авиопревозвач потвърдиха за инцидента, но не съобщиха подробности. ", "date": "2019.08.06", "title": "Дим в салона на самолет наложи евакуация на пътниците и екипажа"}
{"url": "https://offnews.bg/politika/voennoto-ministerstvo-chaka-oferti-za-novi-tankove-ot-4-kompanii-do-kr-708773.html", "text": "Министерството на отбраната изпрати исканията за предоставяне на предложения RFP (Request for Proposal) до четирите компании, поканени за участие в проекта за придобиване на бойна машина на Сухопътните войски: ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария). Крайният срок за подаване на оферти е 17.00 ч. на 31 октомври, съобщи Министерството на отбраната.  Междуведомствената работна група за избор на изпълнител на проекта за инвестиционен разход „Придобиване на основна бойна техника за изграждането на батальонни бойни групи от състава на механизирана бригада“ трябва да приключи работата си по анализа и оценката на подадените оферти до 20 декември 2019 г.Инвестиционният проект „Придобиване на основна бойна техника за изграждане на батальонни бойни групи от състава на механизирана бригада” беше приет от 44-ото Народно събрание на 8 юни 2018 г. Той предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава.Времевият интервал за неговата реализация обхваща 12 години.Прогнозната стойност е в размер на 1 милиард и 464 милиона лева с ДДС.  ", "date": "2019.08.06", "title": "Военното министерство чака оферти за нови танкове от 4 компании до края на октомври"}
{"url": "https://offnews.bg/futbol/levski-hvarlia-na-masata-750-000-evro-za-todor-nedelev-708745.html", "text": "От Левски са готови да извадят доста сериозна оферта за футболиста на Ботев Пловдив Тодор Неделев. Според последните информации, “сините” ще предложат два варианта на \"канарчетата\".Първият е 750 000 евро на ръка и Ботев да запази 10% от следващ трансфер на халфа. Втората опция е директно плащане на 850 хил. евро, без повече усложнения, твърди \"Тема спорт\".Има сериозна вероятност двата клуба да си стиснат ръцете още днес и юристите да оформят документите за преминаването на Неделев в Левски.\"Сините\" нямат проблем да извадят въпросната сума, тъй като получиха по-голямата част от парите от продажбата на Давиде Мариани, който отиде в ОАЕ срещу 1,4 милиона евро.Ако не стане някаква изненада в последния момент, Ботев ще направи втора продажба на Неделев, като този път ще получи доста по-малко от парите, които взе при първия трансфер на играча в Майнц 05 преди 6 години.\"Канарчетата\" тогава получиха 3 милиона евро, които им бяха изплащани в продължение на три години. Те имаха надежда и за още приходи от допълнителни бонуси от изиграни мачове и отбелязани голове, но такива нямаше, тъй като Неделев не успя да се наложи в стартовия състав на германския клуб.Ако трансферът на Неделев все пак не се осъществи, на “Герена” имат и резервен вариант за нов плеймейкър и това е Абделазиз Барада, който за последно е играл в турския Анталияспор.", "date": "2019.08.06", "title": "Левски хвърля на масата 750 000 евро за Тодор Неделев"}
{"url": "https://offnews.bg/obshtestvo/malko-dete-ot-ruse-zarazeno-sas-zapadnonilska-treska-ot-komar-708744.html", "text": "Дете от Русе най-вероятно е заразено със западнонилска треска. Днес се очаква диагнозата да бъде потвърдена официално, съобщи директорът на Националния център по заразни и паразитни болести Тодор Кантарджиев по бТВ. Той уточни, че детето е малко, но не даде повече подробности.Най-вероятно детето се е заразило от ухапване на комар.Миналата година у нас също имаше случаи на заразени със западнонилска треска, припомни Кантарджиев. ", "date": "2019.08.06", "title": "Малко дете от Русе заразено със западнонилска треска от комар"}
{"url": "https://offnews.bg/koloezdene/22-godishen-koloezdach-zagina-sled-padane-v-obikolkata-na-polsha-708746.html", "text": "22-годишният обещаващ белгийски колоездач Бьорг Ламбрехт е починал след катастрофа по време на третия етап на Обиколката на Полша.От отбора му Lotto Soudal обявиха новината, като изразиха съболезнования на семейството му.Ламбрехт е бил транспортиран с хеликоптер до болница веднага след падането, но е починал по време на операцията.Инцидентът е станал по време на много тежък дъжд близо до градчето Зори, като Ламбрехт е излязъл от пътя и се е сблъскал с бетонна конструкция край пътя.Това е бил втори сезон за белгиеца в календара на WorldTour. Той е бил считан за един от големите таланти на белгийско колоездене.През 2017 година Ламбрехт завършва втори на Tour de l’Avenir, като е изпреварен единствено от колумбиеца Еган Бернал, който спечели Тур дьо Франс миналия месец.", "date": "2019.08.06", "title": "22-годишен колоездач загина след падане в Обиколката на Полша"}
{"url": "https://offnews.bg/temida/sased-pomognal-da-iznesat-tialoto-na-ubitia-poklonnik-708747.html", "text": "Свидетели не са направили нищо, за да спасят Коста Янков, който беше зверски убит по време на поход към Рилския манастир. Това съобщи прокурорът по делото Николай Цветков по Нова тв. Янков беше открит мъртъв край пътя между селата Дрен и Долна Диканя. За престъплението е задържан мъж на 46 г.По данни на прокуратурата във фаталната нощ на 26 юли заради влошеното си зрение Коста Янков объркал пътя и вместо в черквата влязъл в частна вила. Малко по-късно там много пиян се прибрал предполагаемият извършител и пребил до смърт възрастния човек.Заподозреният се намира в Хърватия, задържан е при влизане в страната и се очаква да бъде екстрадиран у нас. Цветков разясни още, че от свидетелски разкази е станало ясно, че собственикът на къщата е бил пиян. Той не е дал възможност на Коста Янков да му обясни защо и как се е отзовал в дома му. Свидетели на убийството са станали негови близки. „Съсед му е помогнал да изнесат тялото до пътя, където е изоставено. Обвиненият е имал криминална регистрация за образуване на лека телесна повреда, каза още прокурор Цветков.", "date": "2019.08.06", "title": "Съсед помогнал да изнесат тялото на убития поклонник"}
{"url": "https://offnews.bg/obshtestvo/sv-preobrazhenie-e-den-za-nadezhda-i-promiana-708660.html", "text": "Църквата празнува днес Преображение Господне, един от най-светлите християнски празници. Той се свързва с промяна и надежда за по-добро бъдеще. На 6 август времето се променя - денят намалява, нощите стават по-хладни, птиците се събират на ята, за да тръгнат към топлите страни, а змиите и гущерите се прибират в леговищата си, според българския народен календар. Според вярванията на този ден небето се отваря и желанията се сбъдват. Народната традиция повелява до този ден не се яде грозде, защото още \"не е кръстено\". Сутринта на празника стопанките отнасят на църковната служба първите откъснати гроздове и варено жито и свещеникът ги прекадява заедно с други плодове - дини, круши, ябълки. После раздават плодовете на съседи и роднини. Началото на празника е от първите векове на християнството. В 33-тата година от своя земен живот, на планината Тавор в Галилея, пред погледа на апостолите Петър, Иаков и Йоан, Иисус Христос се преобразил, издигнал се над земята и засиял в чудна светлина. Така Всевишният потвърдил божествената истинност на Своя Син.Преображение отбелязва средата на петнадесетдневните пости в чест на Божията Майка и е подстъп към големия празник Успение Богородично (Голяма Богородица - 15 август).На този ден в Светата Литургия на православните храмове се прибавя специален Тропар (молитвено песнопение).", "date": "2019.08.06", "title": "Св. Преображение е, ден за надежда и промяна"}
{"url": "https://offnews.bg/obshtestvo/ministar-taneva-v-briuksel-zaradi-chumata-protestite-i-proverkite-u-n-708740.html", "text": "Министърът на земеделието Десислава Танева отива в Брюксел днес, за да обсъжда мерките срещу африканската чума по свинете у нас с еврокомисаря по здравеопазване и безопасност на храните Витянис Андрюкайтис. Двамата ще обсъдят възможността да бъдат финансово компенсирани хората, които отглеждат прасета за лични нужди. В момента помощи могат да бъдат предвидени само за регистрирани животни.Още в средата на юли Десислава Танева поиска финансиране от Европейската комисия за справяне с чумата. От Брюксел съобщиха, че има специално предвиден за подобни случаи фонд, средства от който биха могли да бъдат предоставени на страната ни. В страната продължават проверките на служителите на Българската агенция по храните в личните стопанства в 20- километровата зона. Проверките се в областите Добрич, Бургас, Пловдив и Сливен. От вчера бедствено положение заради африканската чума беше обявено и за Свищовско. Регистриран е първи случай на заразата и в Югозападна България. ", "date": "2019.08.06", "title": "Министър Танева в Брюксел заради чумата, протестите и проверките у нас продължават"}
{"url": "https://offnews.bg/kultura/izkliuchitelno-riadak-vazpomenatelen-medal-v-izlozhba-na-nim-708749.html", "text": "От днес, 6 август 2019 г. в Националният исторически музей може да бъде разгледана временна изложба по повод 140-та годишнина от създаването на Българските военноморски сили.Изложбата се намира пред Зала 5 - Трето българско царство 1878-1946 г. в музея. В нея, освен снимки и документи, могат да се видят оръжия на български морски офицери – пистолет „Маузер HSc”, използван през Втората световна война и сабя, изработена по образец от 1902 г.Интересен акцент в експозицията е изключително рядък възпоменателен медал, отсечен през 1917 г. – година след като България слага началото на собствен подводен флот и става десетата държава в света, която притежава такъв. Това начало е положено на 25 май 1916 г. в пристанището на резиденция „Евксиноград”, когато става предаването на германската подводница „UB – 8”. Подводницата е зачислена в редиците на нашия флот под името „Подводник 18”. Тя е произведена в град Кил от немската фирма „Германия верфт” през 1914-1915 г. На лицевата страна на медала е лика на цар Фердинанд I, а на обратната страна има изображение на подводницата и паметен текст.Част от историята на родния ни флот са и изложените военноморски адмиралски униформа и пелерина на цар Борис III. Te са притежание единствено на Националния исторически музей и са дарение от неговата дъщеря княгиня Мария-Луиза. До средата на двадесети век в българския военен флот няма действащ морски офицер с по-висок чин от контраадмирал. Адмиралският чин и униформа са привилегия само на управляващия владетел и те са единствените в България за този период.В експозицията може да бъде видяна и снимка на един от най-известните ни морски офицери, капитан втори ранг Димитър Добрев, командир на отряда торпедоносци при атаката срещу турския крайцер „Хамидие” през 1912 г. Любопитен момент от неговата кариера е участието му като лейтенант в едно от най-важните сражения на двадесети век – морската битка между флотовете на Руската империя и Япония през месец май 1905 г. при Цушима.Временната изложба, с която НИМ отбелязва 140 години от създаването на Българския военноморски флот може да бъде разгледана до месец октомври.", "date": "2019.08.06", "title": "Изключително рядък възпоменателен медал в изложба на НИМ"}
{"url": "https://offnews.bg/futbol/levski-postignal-naj-sladkata-pobeda-sreshtu-tcarsko-selo-708752.html", "text": "Треньорът на Левски Петър Хубчев определи успеха с 2:0 над новака в елита Царско село в 4-ия кръг като \"най-сладката\" за него, откакто пое 26-кратните шампиони през лятото.Бившият национален селекционер е останал доволен най-вече от това, че неговите футболисти са търсели успеха до края. Найджъл Робърта вкара в 89-ата минута, а Станислав Иванов удвои в 90-ата минута, а с трите точки Левски излезе начело във временното класиране с 10 точки.\"Като цяло съм доволен. Това е най-сладката ми победа, откакто съм в Левски, защото е постигната най-трудно и с най-голямо желание.Желанието е това, което искаме да виждаме. Не се заблуждаваме от другите неща. Видя се, че сме по-подготвения отбор, но имаме проблеми при завършването на атаките. Когато топката върви по-бързо, като че ли повече се получава и нашата игра. Понеже познавам доста добре момчетата мисля, че и умората играе доста голяма роля при някои хора, но пък те отидоха до края. Наистина искаха трите точки.Ние точно това очаквахме от Царско село. Аз бих попитал кой отбор досега не е дал битка срещу Левски. Срещу такива отбори - такива мачове се очакват.Най-радващото от тази среща освен трите точки е и готовността да ги търсим докрай. Ако гледаме само този мач и ако сме честни докрай, не се получиха много нещата. Аз вече няколко пъти го казвам – и Робърта, и Мазурек много късно дойдоха в отбора, не са подготвени.За единия това беше първи мач като титуляр. Каквото и да си говорим, им трябва време на тези момчета. Те не знам обаче дали знаят, че в Левски няма кой да им го даде\", коментира Петър Хубчев след края на мача на стадион \"Васил Левски\".", "date": "2019.08.06", "title": "Левски постигнал \"най-сладката победа\" срещу Царско село"}
{"url": "https://offnews.bg/obshtestvo/nashi-ucheni-napraviha-bira-s-violetki-708756.html", "text": "Екип учени от Института по криобиология и хранителни технологии (ИКХТ) представиха експериментална разработка на бири с добавени екстракти от виолетка и латинка на X-та юбилейна конференция на Българското дружество по хранене и диететика във Варна. Проф. д-р Габриела Маринова и доц. д-р Силвия Милева са автори на иновативното изследване с участието на гл. асистент Ива Томова. Разработката разкрива как включването на ядливи цветя в пивоварния процес може да повиши антиоксидантната активност на пивото. Именно антиоксидантите защитават човешкото тяло от свободните радикали, като ги обезвреждат преди да са нанесли поражения. Укрепват имунната система, забавят стареенето и предпазват от някои сериозни здравословни проблеми. „Цветята са източник на антиоксиданти, влакнини, витамини и минерали. Полезните им свойства са познати на хората още от древността. Това е причината да експериментираме с добавяне на екстракти от виолетка и латинка по време на пивоварния процес. Целта беше да се пoвиши антиоксидантният капацитет на напитката и освен удоволствието, което носи, да има допълнителен благотворен ефект“, отбеляза доц. д-р Силвия Милева.При проведените опити добавянето на екстракт от виолетка доведе до значително повишение в съдържанието на полифеноли в готовото пиво с 25 до 32 % спрямо традиционната бира, на антицианогени с 90% и слабо повишение на флавоноиди с 3 до 6%.Прибавянето на екстракт от латинка отново доведе до повишаване на съдържанието на полифенолите в експерименталната бира с 15-17 %, на антицианогените с 86-90% и на флавоноидите с 3-4%.„Наблюдавахме увеличение в различна степен на основните показатели, свързани с антиоксидантния капацитет на пивото при всички опити с посочените екстракти. Най-ниска степен на увеличение имаше при флавoноидите, а най-висока – при антоцианогените. Съдържанието на полифеноли в готовото пиво също се повиши. Като цяло, антиоксидантната активност на пивото (изразена като еквивалент на витамин С mmol/l) се увеличи с 38 до 55%, което се смята за много добър резултат“, коментира проф. Габриела Маринова.Според експертите получените пива са с чудесна дегустационна оценка. Бирите са светли, бистри, с чист вкус и хармонична горчивина. Пивото, съдържащо екстракт от виолетка, има изразен аромат на трева, а това, съдържащо латинка - изразен плодов аромат. Бирата с латинка е с определено по-добра дегустационна оценка от тази с виолетка. Добавянето на тези цветя не влияе върху горчивината на пивото. В изследването, проведено в лабораторни условия, съгласно съществуващите международни стандарти, са използвани специално подбрани щамове пивни дрожди от колекцията на ИКХТ - 56 Saccharomyces cerevisiae (carlsbergebsis) и 80 Saccharomyces cerevisiae. Екстрактите от цветята са добавени към пивната мъст преди главната ферментация. Проследени са основните показатели, отразяващи физиологичната и ферментационната активност на дрождите.Пивната мъст и готовото пиво са анализирани по основни физико-химични показатели: екстракт, рН, цвят, горчивина, полифеноли, антоцианогени, флавоноиди и др. Бирите с екстракт от виолетка и латинка при щам 80 демонстрират най-високи нива на полифеноли и антоцианогени. При пивото с виолетки антиоксидантната активност показва 47-55% увеличение, а при добавянето на латинка – 38-40% увеличение. Във всички етапи на изследването като база за сравнение са използвани показателите на традиционни светли бири със 100% ечемичен малц. Учените са категорични, че добавянето на ядливи цветя към кехлибарената напитка дава възможност за подобряване на функционалните свойства на пивото и отваря врати за нови видове бира с отлична органолептика и полезни ефекти, когато се пие с мярка и в добра компания. ", "date": "2019.08.06", "title": "Наши учени направиха бира с виолетки"}
{"url": "https://offnews.bg/futbol/dunav-ruse-privlicha-futbolist-igral-za-posledno-v-kambodzha-708755.html", "text": "Дунав (Русе) ще подпише договор с опитния бранител Любен Николов, съобщава \"Тема Спорт\". Той тренира с отбора малко повече от седмица, като взе участие в двустранна игра с юношите до 19-годишна възраст.Ръководството на русенци е решило да задържи 33-годишният Николов и се очаква днес да парафира договор с него. За последно централният защитник е играл в елита на Камбожда във Висака.Тимът се движи на трето място от четиринадесет отбора. Николов изкарва шест години в чужбина, като играе за беларуския Динамо (Брест), тайландските Сисакет и Супер Паур и малайзийския ПКНП, преди да отиде в Камбоджа.В България Николов има мачове в елита за Академик (София) през 2010/2011 година.През 2011/2012 пък бе част от Спортист (Своге) във втория ешелеон. Той е юноша на Левски, като през 2002 година подписва професионален договор с клуба, а след това е преотстъпван във Вихрен (Сандански), Родопа (Смолян) и Марица, като също е носил екипите на Спартак (Пловдив) и Несебър).", "date": "2019.08.06", "title": "Дунав Русе привлича футболист, играл за последно в Камбоджа"}
{"url": "https://offnews.bg/obshtestvo/slantce-dnes-i-do-kraia-na-sedmitcata-708712.html", "text": "Времето ще е слънчево, няма да вали, а повече облаци ще има в източна България и планинските райони. Максималните температури ще са между 28 и 33 градуса, според прогнозата на НИМХ. Край морето ще духа слаб вятър, сред вълните от 1-2 бала термометрите ще се качат до 23 градуса на север и 26 градуса по южното Черноморие. Над планините ще е слънчево, след обяд с незначителна купеста облачност. Ще духа слаб, предимно северозападен вятър. Максимална температура на височина 1200 метра ще е около 23, а на 2000 метра – около 15 градуса.Днес слънцето ще залезе в 20:41 часа, 14:18 часа след изгрева си. До края на седмицата ще бъде предимно слънчево.", "date": "2019.08.06", "title": "Слънце днес и до края на седмицата"}
{"url": "https://offnews.bg/politika/metodi-lalov-shte-se-kandidatiram-za-kmet-na-sofia-ako-ima-koj-da-mi-708741.html", "text": "Не бих изключил да се кандидатирам за кмет на София, стига да има кой да ми се довери. Това заяви съдия Методи Лалов, който подаде оставка от Софийския районен съд, по бТВ. Във Фейсбук той обяви, че напуска съдебната система и е подал молба до колегията на ВСС да бъде освободен като съдия от 2 септември. \"Гласът на тези, които разграждат системата, е по-силен\", смята бившият председател на СРС. Той заяви, че е станалжертва на репресия от страна на ВСС заради изявленията си. \"Върху мен се струпа цялата репресивна машина - проверки от кого ли не. ВСС застана ли да каже, че съм оневинен, пита той.Мнозинството във Висшия съдебен съвет се формира от партийните централи, обясни Лалов. \"Излизам от съдебната система, за да запазя достойнството си и да работя за нейната промяна отвън. При всички случаи ще трябва да се издържам като адвокат. Това е моята свободна професия и с нея ще се издържам\", заяви той.Моята основна цел е да бъда политически активен по всякакъв начин, който може да доведе до промяна на конституцията и законите, допълни Методи Лалов. Според информация на OFFNews той е най-вероятният кандидат на Демократична България за кмет на столицата. ", "date": "2019.08.06", "title": "Методи Лалов: Ще се кандидатирам за кмет на София, ако има кой да ми се довери"}
{"url": "https://offnews.bg/obshtestvo/dazd-ochakva-nominatcii-za-ezhegodnata-si-nagrada-az-garantiram-shtas-708748.html", "text": "През 2019 г. за втори път Държавната агенция за закрила на детето ще връчи Отличителния знак „Аз гарантирам щастливо детство“. Наградата е ежегодна и се присъжда за принос в грижата за децата; за дейности и инициативи, допринасящи за създаването на условия за тяхното пълноценно развитие.Целта е да се стимулира осигуряването на високо качество на живот на децата: повишаване на удовлетвореността на потребителите; осъществяване на дейността в съответствие с установените стандарти, правила и процедури и принос към създаване на възможности за пълноценно развитие на децата.ДАЗД ще организира кампания за популяризиране на добрите практики, представени в конкурса.Отличителният знак се връчва за постижения в три категории:1. Устойчиво развитие 2. Успешна промяна3. Значима иновация.4. Значимо партньорствоКой може да кандидатства или да бъде номиниран?За отличието могат да кандидатстват или да бъдат номинирани общини, юридически лица, неправителствени организации, граждански организации, доставчици на социални и универсални услуги за деца, детски градини, училища, центрове за специална образователна подкрепа и читалища.Всеки кандидат може да кандидатства или да бъде номиниран само в една категория.Как се номинира?Може да се участва в конкурса, като се изпрати формуляр (съответно за кандидатстване или за номиниране), съдържащ данни за номинираната организация/институция, както и мотивите за номинацията. Формулярите са достъпни на сайта на Държавната агенция за закрила на детето – .Към формуляра следва да бъдат представени и доказателства, удостоверяващи постиженията на кандидата – сертификати, снимки, видеоматериали, анализи, препоръки, отзиви и други подходящи документи, доказващи ефективността и устойчивостта на постигнатото въздействие.Формулярите и съпътстващите документи следва да бъдат изпратени на  до 31 октомври 2019 г.Как ще бъдат определени наградените?Наградите ще бъдат определени от седемчленна комисия, ръководена от Председателя на ДАЗД. В комисията ще участват представители на Консултативния съвет и Съвета на децата към ДАЗД, експерти на ДАЗД, общественици, представители на медиите и др.Наградите се определят в съответствие с предварително разработени критерии по отделните категории, а награждаването ще се състои на специална церемония през ноември 2019 г.Кои са критериите, по които ще бъдат определяни наградените?КАТЕГОРИЯ „УСТОЙЧИВО РАЗВИТИЕ“1. Постигнат напредък в грижата за децата – максимален брой точки 40;2. Устойчивост на въздействието по отношение на подобряване на качеството на живот на децата – максимален брой точки 60.Номинираният трябва да представи доказателства за постигнати резултати и тяхната устойчивост през последните 5 години.КАТЕГОРИЯ „УСПЕШНА ПРОМЯНА“1. Използване на ефективни методи за осъществяване на промяната – максимален брой точки 20;2. Повишено качество на грижата за децата – максимален брой точки 20;3. Обществена значимост на предлаганата промяна – максимален брой точки 60.Номинираният трябва да представи доказателства за добра практика, внедрена през последните две години и довела до значими резултати в грижата за децата.КАТЕГОРИЯ „ЗНАЧИМА ИНОВАЦИЯ“1. Използване на иновации, осигуряващи висока ефективност при работа с децата – максимален брой точки 60;2. Обществена значимост на иновацията – максимален брой точки 40.Номинираният трябва да представи иновация (дейност, проект и др. инициатива), осъществена през последните две година, която допринася за създаване на условия за пълноценно развитие на децата.КАТЕГОРИЯ „ЗНАЧИМО ПАРТНЬОРСТВО“1. Постигната добавена стойност към качеството на работата на партниращите си организации/институции – максимален брой точки 70;2. Обществен отзвук, доказващ значимостта на партньорството – максимален брой точки 30.Партньорството трябва да бъде реализирано от организации и институции, работещи в различни сектори.", "date": "2019.08.06", "title": "ДАЗД очаква номинации за ежегодната си награда 'Аз гарантирам щастливо детство'"}
{"url": "https://offnews.bg/tenis/grisho-shte-zapishe-naj-slabo-klasirane-v-svetovnata-ranglista-ot-2012-708754.html", "text": "Най-добрият ни тенисист Григор Димитров ще запише най-слабо постижение в ранглистата от 2012 година, след като снощи допусна нова загуба, този път в първия кръг на турнира от сериите Мастърс в Монреал. Той отстъпи на Стан Вавринка с 4:6, 4:6, а поражението ще струва скъпо на българина.През миналата година Димитров стигна до 1/4-финалите на надпреварата в канадския град и имаше да защитава 180 точки, но не успя.Очаква се Гришо да остане извън топ 70 след края на турнира град и преди началото на следващото голямо състезание - в Синсинати.За последно българинът бе извън първите 70 в света в средата на 2012 година. От тогава той постоянно прогресира и през 2017 година дори бе номер 3 в света.Все пак до края на 2019 година Димитров може да прогресира. Той има да 90 точки за защита в Синсинати и само на още два турнира - в Париж и Пекин.", "date": "2019.08.06", "title": "Гришо ще запише най-слабо класиране в световната ранглиста от 2012 година"}
{"url": "https://offnews.bg/obshtestvo/kvestorite-otgovorni-za-anuliraneto-na-rabota-na-sedmoklasnik-ot-smg-708743.html", "text": "Квесторите, които носят отговорност за анулирането на писмената работа на седмокласник от СМГ, са били наказани само със забележка. Какво да бъде дисциплинарното наказание на двамата учители е решил работодателят им - директорът на 112-о училище в София, каза в  зам.-министърът на образованието и науката Таня Михайлова.След края на националното външно оценяване (НВО) по математика на 18 юли 2019 г. квесторите е трябвало да приберат работата от чина на момчето. Правилата изискват квестор да отиде до съответния ученик, за да може тестът да бъде запечатан и да се разпише протоколът. Учениците нямат право да стават и да носят работите си на квесторите.В случая всичко е изпълнено по правилата... до един момент.Можем само да гадаем защо квесторите са постъпили така, коментира тя и допусна, че 14-годишният ученик се е притеснил.Видът на дисциплинарното им наказание е определен от директора, подчерта зам.-министър Михайлова: \"Това е решение на директора на 112-о училище, който е работодателят на учителите... За мен отговорността е на квесторите, но той е единственият, който може да ги накаже\".Впоследствие работата е върната в училище от бащата на момчето, но не е разглеждана. Изпратена е запечатана с протокол в Регионалното управление на образованието и изобщо не е оценявана. Анулирана е, а ученикът получи 0 точки на изпита.Случаят няма да бъде преразгледан от МОН, заяви зам.-министърът, въпреки че за това се застъпи и един от ръководителите на национални отбори по математика - доц. Ивайло Кортезов от Института по математика и информатика на БАН.Той се свърза с OFFNews, за да разкаже наблюденията си над ученика, който е сред състезателите от СМГ,  и останалите ученици в отбора. Техните контролни в СМГ са много по-трудни - увери той и предположи, че ученикът, бидейки \"достатъчно разсеян, като всеки добър математик\", е прибрал машинално, неволно работата си. Той предложи от името на семейството ученикът да бъде изпитан пак с тест със същата тежест като тази на НВО, да се оценят двете работи и да се впише по-ниската оценка.Това обаче няма да се случи - категорична е зам.-министър Михайлова. Правилата са нарушени, работата е компрометирана - аргументира решението тя.", "date": "2019.08.06", "title": "Квесторите, отговорни за анулирането на работа на седмокласник от СМГ, наказани само със забележка"}
