{"url": "https://offnews.bg/sviat/poddrazhnitci-na-tramp-prekasnaha-rech-na-londonskia-kmet-672855.html", "text": "Поддръжници на американския президент Доналд Тръмп прекъснаха реч на кмета на Лондон Садик Хан, съобщи телевизия Sky News, цитирана от РИА Новости.Хан трябвало да произнесе реч в един от британските аналитични центрове, когато в помещението нахлули членове на организацията White Pendragons.Те скандирали лозунги в подкрепа на Тръмп и излизането на Великобритания от ЕС.Във видео се чува как един от тях казва \"Дами и господа, ние сме тук днес, за да осъществим ненасилствен и мирен граждански арест\".Намесила се охраната, но активистите отказали да напуснат, като обявили, че имат билети за изказването на кмета и имат право да останат в залата. Те все пак били изведени, а Садик Хан успял да каже речта си. Това се случва на фона на решението на Тръмп да отмени визитата си във Великобритания за откриването на ново посолство в Лондон. Като причина той обяви несъгласие с администрацията на неговия предшественик Барак Обама, която продала старата сграда на посолството. Хан приветства решението, като обяви, че Тръмп е чул неговия призив. Кметът на Лондон вече изрази мнение, че премиерът Тереза Мей е сгрешила, като е предала на американския президент поканата на кралицата да посети Великобритания. Срещу визита на Тръмп в Лондон беше създадена и подписка, която беше подкрепена от около 2 млн. души. ", "date": "2018.01.13", "title": "Поддръжници на Тръмп прекъснаха реч на лондонския кмет"}
{"url": "https://offnews.bg/sviat/zhertvite-na-svlachishtata-v-kalifornia-stanaha-18-672840.html", "text": "Жертвите на калните свлачищата в Калифорния станаха 18. Новата потвърдена жертва е 87-годишен мъж, съобщиха местните власти, цитирани от Асошиейтед прес и БТА.Шерифът на окръг Санта Барбара Бил Браун съобщи, че още шестима души са в неизвестност, но още преди да приключи пресконференцията, той се върна при микрофона и с радостен тон съобщи, че току-що е имало телефонно обаждане, че един от тях, 53-годишният Джон Кийтинг, е открит.\"Той е в болница извън района и се лекува. Така че в нашия списък с изчезнали хора останаха петима\", каза шерифът.Калните свлачища разрушиха много къщи и прекъснаха пътища.Природното бедствие бе причинено от проливни валежи в понеделник и вторник в райони, оголени от големия пожар в Калифорния миналия месец.", "date": "2018.01.13", "title": "Жертвите на свлачищата в Калифорния станаха 18"}
{"url": "https://offnews.bg/sviat/falshiva-trevoga-za-raketa-predizvika-panika-na-havajskite-ostrovi-672857.html", "text": "Фалшива тревога за приближаваща балистична ракета стресна жителите на Хавайските острови.Тревогата била подадена погрешка от служители в местния клон на управлението за извънредни ситуации, съобщи Франс прес, цитирана от БТА.До мобилните телефони на хората било пратено съобщението: \"Заплаха от балистична ракета, идваща към Хавай. Потърсете незабавно убежище. Това не е учение\".После говорителят на управлението Ричард Репоза каза, че станало дума за фалшива тревога и се води разследване как се е стигнало до нея.Фалшивата тревога обаче породи паника сред жителите и в социалните мрежи на фона на севернокорейската ядрена и ракетна заплахи.", "date": "2018.01.13", "title": "Фалшива тревога за ракета предизвика паника на Хавайските острови"}
{"url": "https://offnews.bg/tenis/stavame-rano-v-ponedelnik-zaradi-grigor-dimitrov-672835.html", "text": "Най-добрият ни тенисист Григор Димитров ще стартира участието си в първия за годината турнир от Големия шлем в понеделник сутринта.Негов съперник ще е тенисист, преминал през квалификациите. Двубоят на полуфиналиста от миналогодишното издание на надпреварата е трети от програмата на \"Род Лейвър Арена\".Мачовете на корта започват от 2 часа сутринта българско време, като преди това ще играят Елена Остапенко срещу Франческа Скиавоне и Винъс Уилямс срещу Белинда Бенчич. Така мачът наГригор се очертава да стартира около 6 сутринта българско време.Междувременно Григор Димитров отказа да дава прогнози какво го очаква в Мелбърн тази година.\"Ако трябва да бъда честен, не искам да имам каквото и да е предчувствие. Очевидно е, че постигнах някои неща, които винаги съм искал да постигна. Винаги желаех да бъда тенисист от първата петица на световната ранглиста. Постигнах това. Исках да спечеля турнир от сериите \"Мастърс 1000\".Направих и това. Не съм си мечтал, че мога да победя във финалния Мастърс в зала \"О2\" в Лондон, но постигнах и това\", заяви Димитров.", "date": "2018.01.13", "title": "Ставаме рано в понеделник заради Григор Димитров"}
{"url": "https://offnews.bg/sviat/hiliadi-na-protest-sreshtu-upravliavashtite-v-avstria-672856.html", "text": "Най-малко 20 000 души протестираха във Виена срещу управляващата коалиция, която е на власт от около месец.Протестиращите организираха шествие в центъра на австрийската столица под наслов \"Комитет по посрещането на новата година\". От центъра те се отправиха към квартала на министерствата, съобщи Франс прес, цитирана от БТА.Според организаторите на протеста участниците са били повече от отчетения от полицията брой - данните им варират от 25 000 до 50 000. Демонстрацията бе организирана по призива на леви организации и антирасистки движения.Това е първи подобен голям протест срещу новата управляваща коалиция на младия консервативен канцлер Себастиан Курц. В нея влиза и крайната десница на Хайнц-Кристиан Щрахе.Демонстранти носеха плакати, в които се припомняше анексията на Австрия от Нацистка Германия през март 1938 г. \"Моля ви, нека това да не се повтаря отново\", пишеше на един от плакатите.Според участниците в протеста правителството разделя обществото, орязва правата на жените, обезценява солидарността и демонизира малцинствата.Други пък се обявиха против социалната програма и антиимигратските позиции на новия кабинет. Според тях новото правителство насърчава семеен модел, при който жените са окуражавани да си стоят у дома.За втори път Австрия има управляваща коалиция между консерваторите и крайната десница. Първата подобна коалиция бе в началото на 21 век и тогава това предизвика международно неодобрение и европейски санкции.", "date": "2018.01.13", "title": "Хиляди на протест срещу управляващите в Австрия"}
{"url": "https://offnews.bg/sviat/hamand-opredeli-pozitciata-na-es-po-brekzit-kato-paranoia-672834.html", "text": "Британският министър на финансите Филип Хамънд критикува позицията на Европейския съюз по Брекзит, която заплашва Лондон със загуба на различни преференции след напускане на блока.Това става ясно от интервю на Хамънд за германския в. \"Велт ам зонтаг\", части от което днес са публикувани на сайта на изданието, предаде БТА.Хамънд определя като \"параноя\" опитите на ЕС да води по-твърда политика с Лондон по Брекзит, за да не се предизвика ефект на доминото и други страни също да поискат да напуснат. Той сравнява ЕС с клуб и казва, че не може да се управлява един клуб като се глобяват членовете, които са решили да напуснат, а трябва да се положат повече усилия, за да бъде привлекателен клубът за нови инастоящи членове. По думите на министъра Лондон вижда, че САЩ и много други страни искат да сключат с Великобритания нови търговски споразумения, а от Европа не се чуват такива желания. Хамънд заяви, че Лондон е взел окончателно решение да напусне ЕС и не се готви да размисля.", "date": "2018.01.13", "title": "Хамънд определи позицията на ЕС по Брекзит като параноя"}
{"url": "https://offnews.bg/politika/vmro-za-kritikite-na-frenskata-evrodeputatka-krivorazbranata-tolerant-672839.html", "text": "От ВМРО обявиха, че са възмутени от позицията на френската евродепутатка Карима Дели, която видя намек за сексуален тормоз във видеото, рекламиращо европредседателството, и поиска оттеглянето на клипа. \"Крайностите във възприемането на „нормалността“ се изродиха в извратеност! Ние от ВМРО – Българско национално движение сме възмутени от позицията на френския евродепутат Карима Дели, че официалната видео реклама на българското председателство на Съвета на ЕС трябва да бъде спряна незабавно заради послание, което смята за политически некоректно... За адекватността на самото съдържание, не е мястото и времето да се говори, но сме категорични, че да се търси подтекст за сексуален тормоз е крайно, грозно, нелепо и недопустимо. На това тук по нашенски ние му казваме: „Да търсиш под вола теле“ – нещо, което именно тези неолиберални общности се опитват да реализират и да ни убедят, че е нормално\", обявиха от ВМРО в позиция до медиите.\"Това е поредният пример за извратената криворазбрана реалност, в която „Зелените“, чиито представител в ЕП е Дели, живеят и недопустимите стандарти, които крайните либерали в Европа се опитват да насаждат\", посочват от партията.Те използват случая да се обявят и против Истанбулската конвенция, която по думите им \"под маската за превенция от насилието над жени прокарва недопустими текстове като „социален пол“, „разчупване на стереотипите за мъж и жена“, официализиране на термина „джендър“, както и въвеждане на трансджендър обучение в детските градини и училищата\".\"Ние от ВМРО сме категорични, че в България има вековни ценности, морал и традиции, които ще продължим да отстояваме и браним от новите, извратени „световни тенденции“. Ако днес държавата ни допусне подобна провокация, то утре и „Добър ден!“ ще бъде повод за дела за сексуално насилие\", категорични са от ВМРО.", "date": "2018.01.13", "title": "ВМРО за критиките на френската евродепутатка: Криворазбраната толерантност ражда чудовища"}
{"url": "https://offnews.bg/sviat/nov-ruski-divizion-sas-zenitni-raketni-sistemi-s-400-zapochva-bojno-de-672844.html", "text": "Нов руски дивизион, въоръжен със зенитни ракетни системи С-400 \"Триумф\", започва днес бойно дежурство в Крим на фона на растящото напрежение на полуострова, съобщиха Ройтерс и БТА.Това е вторият дивизион, въоръжен със зенитни ракетни системи С-400 \"Триумф\" на полуострова след първия от пролетта на 2017 година близо до пристанищния град Феодосия.Новото подразделение ще бъде разположено в Севастопол и ще контролира въздушното пространство над границата с Украйна.С-400 \"Триумф\" е ултрамодерна система за противовъздушна и противоракетна отбрана с обсег на действие 400 км.Системата може да премине към режим на бойни действия за по-малко от пет минути, обяви командира от руските въздушни сили Виктор Севостянов.С-400 \"Триумф\" е най-новата руска зенитно-ракетна система и е приета на въоръжение през 2007 г. Предназначена е за унищожаване на авиация, крилати и балистични ракети, може да се използва и срещу наземни обекти.", "date": "2018.01.13", "title": "Нов руски дивизион със зенитни ракетни системи С-400 започва бойно дежурство в Крим"}
{"url": "https://offnews.bg/obshtestvo/48-000-sa-bolnite-ot-grip-u-nas-ochakvame-gripna-epidemia-v-sofia-do-672845.html", "text": "Заболелите от грип в момента са към 48 000 души в страната, обяви пред \"Фокус\" директорът на Центъра по заразни и паразитни болести проф. Тодор Кантарджиев. Вчера в област Перник беше обявена грипна епидемия. По думите на проф. Кантарджиев можем да очакваме грипна ваканция и в София до 1-2 седмици.В някои от областите има значително повишена заболеваемост. Това са: Перник, Пазарджик, Смолян, София-област, Сливен, обясни проф. Кантарджиев.За 5 дни сме изследвали 134 проби, като са доказани пет вируса H1N1 (пандемичен грип), H3N2. Останалите 34 са група B. Той обикновено се явява в началото и в края на епидемията. Засега 34 са група B, а 6 са група А“, подчерта той. По думите му засегнати с много положителни проби от група В са: Пазарджик, Сливен, Благоевград, където има група А - H3N2 и H1N1.„H1N1 е този, който преди години наричахме „свински грип“, H3N2 е грипът, който в момента доминира в САЩ и Западна Европа. До две седмици ще можем да кажем кой от тях ще вземе превес. Засега прави впечатление, че наистина е много голям процентът на група В грипни вируси“, каза още проф. Тодор Кантарджиев.\"Симптомите на грипа са описани от Световната здравна организация. Те са внезапно начало и в рамките на 2-3 часа поява на болки по мускулите, ставите, отпадналост. Обикновено болки в гърлото, непродуктивна, дразнеща кашлица в белия дроб, често пъти има главоболие, боязън от светлината. Телесната температура е 38 градуса\", обясни специалистът.По думите му различните хора често са поразявани от различните типове грип. Според него А1H1 поразява главно млади хора, пълни хора, бременни жени, всички с хронични заболявания. H3N2 – главно възрастните хора с хронични заболявания. Това не значи, че от него не могат да заболеят и деца.\"Затова трябва да се избягват болните хора. Който е вкъщи трябва да носи маска, за да не зарази и околните. Маската трябва да се сменява на два и половина часа и хората трябва да се консултират с лекар. Тези в големите градове е хубаво да иматантигрипни лекарства под ръка и при поява на грип в семейството да се обадят на личния лекар, а не да ходят с градския транспорт на прегледи\", каза той. ", "date": "2018.01.13", "title": "48 000 са болните от грип у нас, очакваме грипна епидемия в София до 1-2 седмици"}
{"url": "https://offnews.bg/politika/iliana-jotova-pri-vsiaka-sreshta-na-varha-briuksel-e-okupiran-ot-prot-672837.html", "text": "Българското европредседателство започва нормално. Това са шест месеца много важни за страната. Трябва да разбием стереотипите, които България има навън. Това и лека, и нелека задача. Трябва да се впрегнат всички национални усилия. Това заяви вицепрезидентът Илияна Йотова по Дарик. По думите ѝ е нормално да има протести, тъй като това е част от демокрацията.Почти нямаше Среща на върха, в която се събират всички министър-председатели и президенти на държавите членки, и Брюксел да не е окупиран от някакъв вид протести. Във всички случаи те бяха основателни. Това е начин, когато се съберат европейските лидери, хора, които смятат, че са ощетени, да покажат своето мнение. Не мисля, че това трябва да се преекспонира, а по-скоро държавата трябва да реагира на база национална политика и да намери решение на проблемите“, посочи Йотова. Според нея няма връзка между убийствата в последните дни и началото на европредседателството. Според нея има чувство на безнаказаност в организираната престъпност и криминалните случаи са резултат от това. „Такива убийства не могат да се извършат в страни, където има закони, а законите се спазват, има сериозна работа по разкриваемост на престъпленията. Борбата срещу организираната престъпност у нас получи в последните два доклада на ЕК по-добра оценка, но не съм оптимист как ще изглежда тази оценка в следващия доклад. За нас обаче е по-важно, че българските граждани се чувстват несигурни да ходят по улиците“, коментира тя.Вицепрезидентът заяви, че е огорчена от начина, по който е било преодоляно ветото за антикорупционния закон. „Това е политическо решение на мнозинството, но някак си не е уважително да не се разгледат поне мотивите за ветото по същество и да има дискусия по тях. Решението, само защото е президента, или е някаква опозиционна партия, и трябва веднага да бъде отметнато, не е сериозно отношение на една управляваща партия, която претендира да бъде европейска“, каза Йотова. По повод разгорещените дебати около клипа за българското европредседателство и последвалата реакция на френската евродепутатка от „Зелените“ Карима Дели, която видя в него намек за сексуален тормоз и поиска свалянето му, вицепрезидентът заяви, че отминава тази тема с насмешка. „Аз познавам Карима, тя има своите странности. Всеки е свободен да мисли, каквото иска“, допълни Йотова.", "date": "2018.01.13", "title": "Илияна Йотова: При всяка среща на върха Брюксел е окупиран от протести"}
{"url": "https://offnews.bg/sviat/prezidentat-milosh-zeman-vodi-na-parvia-tur-na-izborite-v-chehia-672848.html", "text": "Президентът Милош Земан води на първия тур на президентските избори в Чехия.Според първите резултати от преброяването на бюлетините Земан води с около 42 процента от гласовете, съобщиха световните агенции, цитирани от БТА.Втори е Иржи Драхош, прозападен учен. Той е получил 25 процента от гласовете, с което е значително пред останалите седем претенденти за президентския пост.Земан и Драхош ще премерят сили на балотаж, който като първия тур ще продължи два дни и е насрочен за 26-27 януари.Основни теми в предизборната кампания на Земан бяха противопоставяне на миграцията и критики срещу Европейския съюз. Мнозина го смятат за проруски кандидат.68-годишният Драхош е нов в политиката. Той казва, че иска да намали поляризацията в чешкото общество.Чехите едва за втори път избират пряко своя държавен глава. Преди това президентът - до голяма степен церемониален пост - беше избиран от парламента.", "date": "2018.01.13", "title": "Президентът Милош Земан води на първия тур на изборите в Чехия"}
{"url": "https://offnews.bg/bojni/debiutat-na-bg-ronaldo-v-mma-pred-proval-672847.html", "text": "Дебютът на футболиста Даниел Златков в смесените бойни изкуства е пред провал часове преди голямата гала вечер в София. Популярният с прозвището БГ Роналдо защитник първоначално трябваше да се бие с тв водещия Атанас Михайлов.Вчера стана ясно, че той е легнал болен и това наложи да бъде заменен от актьора Ивайло Захариев. Двамата с БГ Роналдо минаха кантар, след което позираха, за да се окаже днес, че Захариев е получил контузия и се оттегля от боя.\"За да няма спекулации:Като сериозен професионалист трябваше току-що да взема трудно решение. Участието ми в ММА мач не е самоцел. Харесвам ММА и това е мъжки спорт, в който не може да се правят компромиси. След като ме поканиха снощи да заместя Наско, приех с радост и веднага отидох на тренировка, на сутринта пак.Преди около час се контузих и не мога да си позволя да действам безразсъдно. Като професионалист смятам, че в спорта няма място за излишен риск и безразсъдни действия. Отказването ми от мача е уважение към противника, спорта и професионализма.Имаше възможност да се договорим, което аз не мога и няма да приема. Ще намеря начин да се насладя на стойностна битка скоро и ще се подготвя за нея подобаващо. Дотогава моето място е в театъра. Предстоят ми представления в страната, Испания и Щатите, за които трябва да се възстановя\", написа Захариев на официалната си страница във \"Фейсбук\".", "date": "2018.01.13", "title": "Дебютът на БГ Роналдо в ММА пред провал"}
{"url": "https://offnews.bg/politika/bsp-reshi-da-glasuva-protiv-istanbulskata-konventcia-672849.html", "text": "БСП реши да да гласува против ратифицирането на Истанбулската конвенция. Решението беше взето на днешното заседание на Националния съвет на БСП. \"В Конвенцията съществуват текстове, които разделят българското общество и могат да бъдат тълкувани разнопосочно\", посочиха от БСП.От партията обявиха, че насилието срещу жените, както физическо, сексуално, така и психологическо, е широко разпространено в обществото и трябва да бъде разглеждано като крайна форма на дискриминация и нарушаване на правата на човека, представлява системно нарушение на основните права и сериозно престъпление, което трябва да се санкционира като такова. Освен това от БСП отчитат, че продължават да съществуват съвременни форми на робство и трафик на хора, които засягат основно жени. Оттам посочват още, че са необходими допълнителни мерки за насърчаване на жени, които са били жертва на насилие, да потърсят помощ и да се гарантира, че те ще получават подходяща подкрепа и ще имат достъп до правосъдие.От БСП допълват, че трябва да се сложи край на безнаказаността, като се гарантира, че извършителите се преследват и наказват и подчертават, че подкрепят всички инициативи, кампании и усилия на Обединението на жените социалистки срещу насилието над жените и децата и постигане на равнопоставеност на половете.Според партията само комбинация от политики, съчетаваща законодателни и незаконодателни мерки, в това число правни, съдебни, инфраструктурни, културни, образователни, социални и здравни дейности, както и равнопоставено участие на жените във всички области на обществото, може значително да намали насилието срещу жените и последствията от него. Затова от партията ще внесат конкретни законодателни текстове, с които да се гарантира ефективната борба с насилието над жени и да се приложат на практика разпоредбите на Конвенция за защита на жените от всички форми на насилие.Предложенията на БСП включват промени в наказателното законодателство за най-строго преследване и наказване на насилниците, инкриминиране на домашното насилие, инкриминиране на \"преследването\" като поведение със заплашителен характер срещу конкретно лице, криминализиране на „насилствените бракове” и „принудителното съжителство на съпружески начала”, засилване на наказателната отговорност за нарушаване на заповед за защита от домашно насилие, като се предвидят по-високи санкции, особено за извършителите, които имат по няколко заповеди и/или нарушения на заповеди, изграждане на Кризисни центрове във всеки областен град, като това стане държавна делегирана дейност.", "date": "2018.01.13", "title": "БСП реши да гласува против Истанбулската конвенция"}
{"url": "https://offnews.bg/sviat/osem-raneni-pri-vzriv-v-albanskia-grad-shkodra-672850.html", "text": "Осем души са ранени при експлозия в северния албански град Шкодра, на 110 км от столицата Тирана, съобщиха световните агенции. Взривът е станал около 10.30 часа тази сутрин. Трима от ранените са в тежко състояние. Те са приети за лечение в болница в Тирана. От полицията обявиха, че разпитват свидетели. В града и на изходите му се извършват контролни проверки. Според една от версиите експлозията може да е била опит за убийство на местния бизнесмен Лулзим Кула.", "date": "2018.01.13", "title": "Осем ранени при взрив в албанския град Шкодра"}
{"url": "https://offnews.bg/sviat/makron-poiska-bagetata-da-bade-vkliuchena-v-spisaka-s-kulturno-nasleds-672846.html", "text": "Френският президент Еманюел Макрон поиска френската багета да бъде включена в списъка на нематериалното наследство на ЮНЕСКО, съобщи БГНЕС.В изказване по телевизия Ер Те Ел Макрон каза, че „багетата е всекидневието на французите, а хлябът – особен случай, всяка сутрин, обяд и вечер на французите”.За френската багета „завиждат по целия сват, затова има смисъл да бъде включена в списъка на наследството”, смята Макрон.През декември миналата година в списъка на нематериалното културно наследство на ЮНЕСКО беше включена неаполитанската традиция за приготвяне на пица.", "date": "2018.01.13", "title": "Макрон поиска багетата да бъде включена в списъка с културно наследство на ЮНЕСКО"}
{"url": "https://offnews.bg/sviat/sled-pregled-tramp-e-v-otlichno-zdrave-no-bez-otcenka-na-mentalnoto-672824.html", "text": "Президентът Доналд Тръмп е в отлично здраве, първият му медицински преглед след встъпването му в длъжност преди почти година, мина изключително добре. Това заяви лекарят на Белия дом д-р Рони Джаксън, цитиран от световните агенции и БТА. Джаксън ще информира за подробности във вторник. Президентът Доналд Тръмп премина вчера медицински преглед във военната болница в Бетезда край Вашингтон, след което отпътува за Палм Бийч, Флорида. Тръмп остана три часа в Националния военен медицински център „Уолтър Рийд”. 71-годишният Тръмп встъпи в длъжност преди година като най-възрастния президент в историята на САЩ, започващ първия си мандат, припомня ДПА.Последните публично известни данни за здравето му бяха публикувани пред септември 2016 г. от личния му лекар д-р Харолд Борнстейн, който заяви, че Тръмп ще бъде \"най-здравият индивид, избиран някога\", припомня бТВ.Няма семейна история на преждевременни сърдечни болести, а родителите му са доживели до възраст над 80 и 90 години. Медицинският му преглед няма да включва оценка на менталното здраве или яснота на ума, предупреди Белият дом.", "date": "2018.01.13", "title": "След преглед: Тръмп  е в отлично здраве, но без оценка на менталното"}
{"url": "https://offnews.bg/sviat/seul-prie-predlozhenieto-na-phenian-za-pregovori-na-15-ianuari-672851.html", "text": "Южнокорейското правителство прие предложението на Северна Корея за преговори на работно равнище на 15 януари във връзка с посещението на севернокорейска група музиканти, танцьори и други на зимната олимпиада в Южна Корея, предадоха Ройтерс и БТА, позовавайки се на агенция Йонхап.Предложението е преговорите да се проведат в Павилиона Тонгил в севернокорейската част от граничното селище Панминчжон.На 9 януари се състоя първият кръг от диалога за нормализация на отношенията между Република Корея и КНДР в граничния пункт Панминчжон в демилитаризираната зона, разделяща на две Корейския полуостров.Тогава бе решено Северна Корея да изпрати на олимпиадата представителна правителствена делегация, демострационен отбор по таекуондо, танцьори и музиканти.Въпросът за участието на севернокорейски спортисти в олимпийските игри още не е решен.Зимните Олимпийски игри ще се състоят в Пьончан, Южна Корея, от 9 до 25 февруари.", "date": "2018.01.13", "title": "Сеул прие предложението на Пхенян за преговори на 15 януари"}
{"url": "https://offnews.bg/politika/istanbulskata-konventcia-i-park-pirin-na-plenum-na-bsp-672823.html", "text": "БСП обсъжда на пленум днес ратификацията на Истанбулската конвенция. Очакват се разгорещени спорове на \"Позитано\" 20, тъй като в партията са раздвоени по темата. Лидерът на БСП Корнелия Нинова обяви на 3 януари, че социалистите не подкрепят ратификацията и това е решението на Изпълнителното бюро. БСП не подкрепя ратификацията на Истанбулската конвенция. Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: “социален пол\" и “включване на съобразен с развиващите се възможности на учащите се учебен материал по въпроси като нестереотипни роли на пола\", се казва в позицията на БСП преди дни. От партията призоваха правителството да оттегли решението си и то да не се разглежда в Народното събрание.Партията на Европейските социалисти обаче, начело на която е Сергей Станишев, подкрепя конвенцията. Европейската левици, част от която е и БСП, споделя на сайта си: Призоваваме за ратификация на Истанбулската конвенция от ЕС и всички страни членки, за да бъдат защитени жертвите на насилие и съдени извършителите.В подкрепа на Истанбулската конвенция вече се произнесе и вицепрезидентът Илияна Йотова, който преди да влезе на \"Дондуков\" 2 бе евродепутат и водеше българската делегация на социалистите в ЕП. ", "date": "2018.01.13", "title": "Истанбулската конвенция и парк Пирин на пленум на БСП"}
{"url": "https://offnews.bg/sviat/spored-tramp-s-dumite-si-za-afrika-e-kazal-tova-koeto-vsichki-misliat-672853.html", "text": "Американският президент Доналд Тръмп смята, че с вулгарното си изказване по адрес на Африка и Хаити само е изразил това, което много хора мислят, но не смеят да изрекат на глас, твърди пред Асошиейтед прес човек, който е разговарял с него, съобщи БТА.Преди дни стана ясно, че по време на среща със сенатори за имиграционно споразумение Тръмп е казал: \"Защо позволяваме на всички тези хора от \"мръсни дупки\" (Тръмп казва букв. \"shithole countries\" - бел. ред.) да идват тук?\", като има предвид Хаити, Ел Салвадор и африкански страни.Тръмп прекарал четвъртък вечер в разговори с приятели и съветници, за да поиска мнението им за станалото, твърди източникът, който пожелал да не бъде назован.Според него Тръмп не съжалявал за казаното и обвинил медиите, че го изопачават.Критици на президента заклеймиха думите му, а Тръмп и съветниците му не отрекоха, че действително ги е употребил.Лидерите на Републиканската партия се въздържаха от изявления, с изключение на председателя на Камарата на представителите Пол Райън, който нарече вулгарния език на Тръмп \"много местен\".", "date": "2018.01.13", "title": "Според Тръмп с думите си за Африка е казал това, което всички мислят"}
{"url": "https://offnews.bg/horoskop/horoskop-za-13-19-ianuari-671851.html", "text": "През следващите дни е редно да контролирате критичността и да не навирате в очите на колеги и познати колко важни дела зависят от вас. Овните разчитат доста на приятелски и роднински връзки, упоритият им труд ще носи успехи, уважение, а и ще накара шефовете да им възлагат все по-високи отговорности. Понеделник и сряда са най-натоварени, на Атанасовден не поемайте излишни ангажименти, имате си и личен живот. Свободните сърца ще срещнат чудесен човек, май се замислят и за брак. Младите дами са по-склонни на компромиси.За вас следващите дни са по-напрегнати, в обкръжението ви има спорове и е редно да се държите настрана. Доста Телци ще направят каквото е нужно, за да помогнат на колеги и познати в затруднение, но за своите грижи и особено за финансите няма да чакат чужди съвети. На някои шансът им се усмихва във вторник, други чак в петък ще преодолеят очаквани и неочаквани пречки в работата. Спокойствието ви е завидно, в сряда сте обмислили добре нещата и няма да допуснете припряност. В личен план обаче разногласията са повече.И за вас 7-дневието не е леко, но дали планирате точно времето си? Част от Близнаците имат финансови проблеми, не е зле да позатегнат колана. Втори се увличат по нови възможности за изява, но май старите ангажименти са по-сигурни, да преценяват сериозно ситуациите. В понеделник се очертават някои лични и домашни грижи, във вторник смекчете малко тона си. От Антоновден ставате много критични, дали е от полза? По-добре обмислете новите си идеи, търсете съюзници дори и за известно време, ще напредвате стъпка по стъпка.През 7-дневието има куп поводи за празнуване, но за вас се очертава работа и е разумно да не пренебрегвате задачите си заради любовни авантюри и заради опити да уредите положението си с помощта на интрига, връзки и пр. Раците да се оглеждат за съмишленици и сътрудници, във вторник и сряда може да открият подходящи хора, а упорството им ще получи и висока оценка от шефове или други влиятелни хора, оценили са професионализма, предаността. Усилията ви да е добре на онези, които обичате, нека не стигат до дребнавост.Това 7-дневие ви кара да търсите равностойни съмишленици и помощници за изпълнение на деловите си идеи, перспективни са. Само че група Лъвове да подбират внимателно хората в своя екип, ще възникват интриги, има борба за повече печалби и това може да минира по-ефективната работа. В понеделник няма да ви се ще да говорите надълго за проблемите си, а и за бъдещи планове, вторник ви изкушава да се върнете към стари проекти. Промяната в четвъртък е добра, приходите ви също. В любовта се справяте дискретно с грижите си...В следващите дни ви чака доста работа, дано води напред в кариерата. Много Деви се стремят именно към нея, а през уикенда все още не са наясно с цялата делова картина. В понеделник се налага да поемете и от задачите на околните, няма да ви е драго, но стиснете зъби. Във вторник ви чакат пътища, търсене на информация, запознанства. От Антоновден взаимодействието с колеги и познати се оправя, в петък гледайте да не започвате спорове с близките. През цялата седмица им показвате любовта си, бъдете по-взискателни към себе си.Очертава се период, добър и за работата, и за развлеченията. Група Везни може да не говорят в по-широк кръг за свършено и спечелено, но поводи за радост има. В понеделник все още следвате идеите на колеги и шефове, ала зреят възможности за други партньорства. И в петък няма да разкривате още  новите си планове, но те са подготвени старателно и сигурно ще окрилите за работа колеги, познати. Във вторник изяснявате и последните детайли, после всяко нещо – с времето си. Когато обичате, справяте се с всякакви спънки... Идват дни, които са изпъстрени с празнични поводи, но и работата няма да е малко. Скорпионите да внимават, за да не изоставят важни задачи, в петък няма да наваксат пропуснатото. От понеделник до сряда го удряте на купони, там също ще се мъчите да уредите делови въпроси, дано сте си направили прагматичен план, да сте проучили нещата и да не прибързате. Иначе може да станете слуга на чужди амбиции. Някои от знака се увличат във флиртове и авантюри, дали са попаднали на точния човек... Отговорът да търсят у себе си. Тези 7 дни ви правят по-приказливи от обичайното, търсите сътрудничество, стремите се да привлечете внимание към приноса си в работата. Стрелците може да тръгнат на път или да се обградят с евентуални клиенти и партньори, обаче да действат по-бдително, за да не се окажат ощетени. В понеделник и вторник грижата ви е към дома и близките, от сряда се стремите да изясните важните за вас делови теми. Не бързайте, за да не потвърдите поговорката: „Език мой, враг мой”. Флиртувате с удоволствие, понякога това носи и ядове.За вас периодът е хубав, при условие че не се поддавате на емоции и не се заяждате с колеги и познати, ако грешат. Другите са на празнична вълна, а стриктните Козирози се дразнят от неизпълнени ангажименти. Не зарязвайте екипа, а забележките правете от тактично по-тактично. От вторник ви се откриват нови делови шансове, изяснете ги, на Атанасовден ще имате проекти за изява и печалби и в петък можете да привлечете още по-интересни оферти. Ако в любовта не върви, ще дадете пауза, имате си и други радости в живота.Тези 7 дни са трудни за вас, но вие няма да преувеличавате спънките, нито\r\nпроблемите. На Водолеите най-много им тежи неразбирателството с околните, но няма да направят компромис с принципите си. Някои от знака обаче ще понижат глас, ще замълчат, достатъчно е, че вършат образцово задълженията си и не се включват в далавери на околните. В понеделник следвате идеите на шефове, колеги, познати, във вторник разгръщате сили по своите проекти. Антоновден ви сближава с нови хора, но за флирт и обвързване не е моментът.\r\nРезултатно 7-дневие, но изисква да се съсредоточите в задължения и още в понеделник-вторник да разчистите изостанали задачи, а и да затегнете своя бюджет. Рибите разчитат на разни удари, но щурм в последната минута ще се окаже доста изтощителен и за здравето, и за финансите им, а ако не са сигурни в коректността на партньорите... Антонов- и Атанасовден са по-напрегнати, дозирайте точно работа и купони. Иначе може да поразвалите отношения, да вземете необосновано решение. С любимия определете общите си принципи.", "date": "2018.01.13", "title": "Хороскоп за 13 – 19 януари"}
{"url": "https://offnews.bg/nashite-avtori/na-vartelezhkata-sme-vsichki-672733.html", "text": "Сега ще ви разкажа приказка. От която няма да помъдреете, нито ще заспите. Това е приказка, от която ще се възмутите, костите ви може би ще изтръпнат и във вас ще заситни истерията на неприемането. Ако това не се случи, значи едно от най-големите режисьорски имена на съвремието ни – това на Уди Алън – е слаб разказвач. Което – да смятаме така – да си го кажем честно, би било проява на лош вкус, предвид големите тиражи и броя прожекции в световен мащаб. Така се оказва.Това се случва в Кони айлънд през петдесетте години на миналия век. А Кони айлънд е развлекателен център с плаж и увеселителни паркове в Бруклин, Ню Йорк. Нещо като нашия тщеславен Слънчев бряг. И още през 50-те плажовете му били пълни с господа и госпожи с красиви, не толкова изрязани колкото днес, бански костюми, капели и очила против слънце. И там именно заварваме един младеж – сладък, с изразена мускулатура и бронзов тен, който работи като спасител на плажа. И изучава Европейска драматургия, в това време мечтаейки да стане писател.Няма да навлизам в подробности, но старият Уди си е свършил работата – образът му е немалко трагичен: млад сексапилен спасител с уклон към драматургичното изкуство и с премрежен, свалячески поглед – както са развити и останалите му герои. А те са: влюбена в него четиридесетгодишна семейна жена, която всъщност е бивша актриса, но в момента е принудена да работи като сервитьорка в ресторант за миди; нейният съпруг, който наскоро е отказал алкохола и който поддържа през повечето време празната въртележка с кончета; синът им от нейния първи брак, който е един малък пироман, и хубавата Карълайн – дъщерята на съпруга от предишния му брак, която бяга от мъжа си – гангстер. Всъщност Карълайн бяга от всичко и всички, защото е пропяла на полицията за всички тайни около скриването на трупове след убийствата, които мъжът ѝ и приятелите му извършили.С две думи приказката звучи така. Връзката на семейната жена и младият спасител пропада, защото той се влюбва в доведената ѝ дъщеря. В това време малкият пироман извършва палеж след палеж, срещу което срещите с психиатър никак не помагат. Двама мафиоти откриват и отвличат – или дори и убиват – Карълайн. А съпругът на бившата актриса се напива – за пръв път от много, много време – и отчаяно я моли, при все нейната мигрена, любовна мъка, умора от работата и нетърпимост към него, да му помогне да преодолее страданието си по загубената си дъщеря, за чието изчезване е виновна всъщност… Точно тя – съпругата му.Не знам дали се справих добре с нахвърлянето на сюжета на филма „Въртележка“ на Уди Алън. Най-добре е да се гледа. Но аз имам още приказки за разказване, при това не от Кони айлънд през петдесетте, а от България днес и в последните години. Макар че самият живот на Уди Алън е като абсурдистичен разказ за любови и раздели – една безкрайна питателна интелектуална игра със сексуален привкус, пренесена във впечатляващи филмови сюжети.Приказки, които всички сме прочели и изгледали. Достатъчно е да отворим полицейската хроника, светските клюки или лайфстайл рубриките на активните новинарски медии. А някога по будките можеше да се намери и вестник, в който изобилстваха извратените истории на анонимни читатели.Това е приказката за проститутката Мери, която работила като готвачка, преди да стане проститутка, но парите не ѝ стигали, за да изхранва двете си малки деца. Нейният бивш приятел налетял на майка ѝ, която държала бутик в \"Люлин\".Това е приказката за Васко от дома за деца и юноши, който не се посвенил да признае, че изпитва влечение към други момчета. Приказка, разказвана от моя учител всеки път, щом стане въпрос за свободата да изразиш себе си и изобщо за смелостта.Това е и приказката за дипломираната в НАТФИЗ актриса, която работи като сервитьорка в бар, за да плаща за квартира, в която живее с приятеля си. Онзи приятел, който ѝ направил бебе и се върнал при бившата си жена.Това е приказка и за майката, откраднала гаджето на дъщеря си, за да му предлага тялото си за пари. За да прати детето си в университет в столицата.Американският президент Тръмп свободно се показва в публичното пространство заедно с Мелания и Иванка накуп, които при посещението си в Саудитска Арабия не се свенят да покажат прическите и изящните си лица.А приказките могат да бъдат много по-зловещи. Дори кървави.Като тази за майката, която уби тригодишното си дете във ваната. Надявам се, не е забравено.Или като приказката за незнайно как провъзгласилата се за Мис Свят Анита Мейзер, за която се предполага, че е удушила дванадесет години по-младия си съпруг със свински опашки.И като историята на всяко едно издирвано – изчезнало, отвлечено или убито момче или момиче, дете или възрастен мъж. С които някой се е отнесъл жестоко. Блудствал е с него, изтезавал го е или го е умъртвил по жесток начин.Наистина, тънка е границата. Границата между фантазно и реалност; между смелост и поквара; между правилно и неправилно. И имам чувството, че тази граница изтънява все повече и повече. И разгулът, водещ до безумие, и порокът, водещ до крайности, се редуват с позитивни новини. До следващия час и новата черна хроника.Ако има такава закономерност, то тенденцията е смразяващо лоша. В най-лекия случай семейството отслабва като институция, крепяща обществото. За да отвори път на свободата – или е по-уместно да я нарека слободия… - свободата да следваш дълга към удоволствието, за който Фройд говори. И да рушиш традиции, да беснееш срещу старото, да крещиш яростно по патриархата, нацията и родното гнездо. Въпрос на избор, а?А сега се сещам и за още една приказка – тази на един приятел. Той беше блестящ фотограф. Наистина – кадрите му бяха толкова вълнуващи, че за малко да ме откаже от четенето. Тоест, тогава си помислих, че бих могла да гледам фотографии, вместо да чета книги – толкова силни кадри. Но после той се запали по хазарта. И се завъртя на въртележката: първо голям кредит, после напускане на работа, след това още дългове, продажба на фотоапарата, заложни къщи… Един талант, който беше пожертван без кауза.Това е тяхната история, това е твоята история, това са нашите истории. Всички сме на въртележката. Разликата е в няколкото стотин милиона долара, с които е направен филмът на Уди Алън. Както и неговите незабравими поетична трагичност, невротична романтика и сарказъм, заради които си струва гледането.Очаквам неговият наследник – онзи пишещ и снимащ талант, който ще наследи сатирата му – да създава сценарии за третополови отношения, зачеващи роботи и всякакви еволюционни изменения от бъдещето.А аз, която се възхищавам на морала и традициите, и на хората, които ги следват, ще продължа да гледам филмите на Уди Алън. Може би това не ни достига – полет на границата – между желаното и приетото за непозволено. Но все пак на границата.Впрочем моят приятел – фотографът – се върна при родителите си, които го измъкнаха от блатото. Стискам палци всяка зловеща история да свършва щастливо, но за това са необходими вяра, подкрепата на близките и понякога действащо правосъдие.", "date": "2018.01.13", "title": "На въртележката сме всички"}
{"url": "https://offnews.bg/obshtestvo/zhalt-kod-za-sniag-v-osem-oblasti-4-bala-valni-v-moreto-672821.html", "text": "Жълт код за сняг е обявен за днес за осем области в страната - това са Монтанска, Врачанска, Ловешка, Габровска, Пазарджишка, Пловдивска, Смолянска и Кърджалийска. До утре следобяд сняг ще завали и в Югоизточна Българя, според прогнозата на НИМХ. Максималните температури ще са от 0 до 5 градуса. В планините ще е облачно, с валежи от сняг, на места значителни по количество. Ще духа силен вятър от изток-североизток, който в комбинация със снеговалежите ще води до преспи и навявания. Максималната температура на височина 1200 метра ще са около минус 3 градуса, на 2000 метра – около минус 7 градуса.По Черноморието ще е облачно, с валежи от дъжд. Ще духа силен североизточен вятър. Максималните температури ще са 5-6 градуса. Температурата на морската вода е 9°. Вълнението на морето ще бъде 4 бала. ", "date": "2018.01.13", "title": "Жълт код за сняг в осем области, 4 бала вълни в морето"}
{"url": "https://offnews.bg/temida/sgs-varna-v-aresta-opravdaniat-ot-spetcsada-emil-milev-krokodila-672822.html", "text": "Опасният престъпник Емил Милев - Крокодила, който преди дни бе оправдан от Специализирания наказателен съд за 4 престъпления, се връща в ареста. Решението взе късно снощи Софийски градски съд. СГС постанови постоянен арест за Милев, след като Софийската градска прокуратура го привлече като обвиняем по дело за грабеж отпреди 8 години. Магистратите го привлякоха повторно към наказателна отговорност по старото му дело преди два дни. Милев и още трима души - Лазарин Лазаров, Едуард Павлов и Мартин Димитров, бяха изправени пред Темида за 4 грабежа, отвличания и стрелба над полицай, припомня Нова тв. Милев бе в неизвестност от 2009 година, когато той и бандата му ограбиха чужд гражданин край Вакарел, а един от групата беше убит при акция на полицията. Емил Милев-Крокодила всъщност не успя да излезе на свобода, след като във вторник спецсъдът го оправда, защото бе задържан в сряда, преди да си тръгне от затвора по обвинението на СГП. Милев успя да се измъкне от властите през 2009 г., но беше заловен през 2013 година.", "date": "2018.01.13", "title": "СГС върна в ареста оправданият от спецсъда Емил Милев - Крокодила"}
{"url": "https://offnews.bg/obshtestvo/gara-pioner-na-targ-danachnata-otcenka-na-20-dka-do-borisovata-e-500-672825.html", "text": "Управителният съвет на Национална компания \"Железопътна инфраструктура\" (НКЖИ) е взел решение за продажбата на гара Пионер, защото управлението на имота е свързано с големи разходи, които са непосилни за компанията.Това се казва в отговор на НКЖИ до общинския съветник Стефан Марков. От държавното предприятие допълват, че поради липса на финансови средства не могат да осигурят поддръжката на имота, както и неговата охрана.Припомняме, че общинският съветник в края на миналата година попита НКЖИ за мотивите на държавното предприятие да продаде имота на гара Пионер, както и дали са водени разговори със Столичната община за предоставяне на терена за изграждане на пространства за отдих и спорт, каквито са плановете на общината, съгласно проекта за план на Борисова градина. Според Стефан Марков мястото, на което се намира гарата, е в един от най-хубавите квартали на София в близост до Борисовата градина, където трябва да е ясно какво ще се случи, и че то ще е в обществена полза. Такива биха били зоните за отдих и спорт, от които да се възползват не само жители на квартала, а на цяла София.От отговора на държавната компания се разбира, че никой от НКЖИ не е разговарял със Столична община, която да прецени кое е най-целесъобразното решение за имота на гара Пионер.В отговора на държавната компания се посочва, че данъчната оценка на гарата надхвърля 500 000 лева. От НКЖИ уточниха, че след решението на Министерския съвет гарата ще се продаде след търг с тайно наддаване.От НКЖИ информираха още, че в момента имотът може да се ползва само за жп гара или спирка, но той не се ползва по предназначение.Марков допълва, че към момента гара Пионер се използва за продажба на строителни материали и мястото на подобни дейности не е в Борисовата градина, както и че тази зона може да бъде планирана за спортни и детски площадки. Освен това бъдещият собственик на имота, след изготвен ПУП и решение на Главния архитект на Столична община, може да промени предназначението на имота.\"Мястото е важно и най-правилно е да бъде прехвърлено на Столична община, която да прецени какво ще е полезно да се случи там.“, добави Стефан Марков. ", "date": "2018.01.13", "title": "Гара Пионер на търг, данъчната оценка на 20 дка до Борисовата е 500 000 лева"}
{"url": "https://offnews.bg/politika/tcvetanov-se-otreche-ot-ubitia-petar-hristov-ne-bili-priateli-672826.html", "text": "Зам.-председателят на ГЕРБ Цветан Цветанов отрече да е бил приятел с убития бизнесмен Петър Христов. По думите му било политическа спекулация да се твърди, че разстреляният 49-годишен мъж е бил близък до властта. Шефът на депутатите от ГЕРБ уточни, че с Христов се познава покрай публични прояви във Велико Търново. Не сме били лични приятели, познавахме се. Той беше близък до всички, които искаха да се развиват в България, каза още Цветан Цветанов. По думите му, давайки информация за „Наглите”, Христов всъщност е изпълнил гражданския си дълг. „Споделена е определена чувствителна информация, която е допринесла за разкриването на тежки престъпления в България. Във времето той е бил един от истинските радетели за синята идея и за това, че СДС и демокрацията винаги са били приоритет за него”, допълни Цветанов. Симпатизирал е на партията ни, каза още Цветанов за спонсора на ГЕРБ във Велико Търново Петър Хрстов. Според него Петър Христов не е имал политически амбиции. ", "date": "2018.01.13", "title": "Цветанов се отрече от убития Петър Христов, не били приятели"}
{"url": "https://offnews.bg/politika/sakskoburggotski-naj-vazhniat-ni-prioritet-sa-zapadnite-balkani-672836.html", "text": "Най-важният приоритет на Българското председателство на Съвета на ЕС е този, свързан със Западните Балкани. Ролята ни да помогнем на т.нар. Западни Балкани е много важна и можем наистина да свършим добра работа, заяви Симеон Сакскобургготски по БНР. Мисля, че всичко е много важно, значимо, отговорно и всички трябва да положим общи усилия да се оправдаят донякъде всички очаквания и надежди и същевременно да се справим с приоритетите, допълни Сакскобургготски. Цар Симеон е един от участниците в Консултативния борд за председателството, който координира изпълнението на приоритетите на Председателството ни. ", "date": "2018.01.13", "title": "Сакскобургготски: Най-важният ни приоритет са Западните Балкани"}
{"url": "https://offnews.bg/futbol/penata-za-zakasnenieto-na-karanga-mozhe-da-repetira-za-karnavala-672828.html", "text": "Почетният президент на ЦСКА Димитър Пенев не остана никак изненадан от закъснението на голмайстора на “червените” Фернандо Каранга. В типичния си стил Пената посочи защо според него бразилецът се бави.“Не трябва да забравяме, че в ЦСКА винаги е имало закъснения на чужденците. Не е минала подготовка, без някой да се забави дали със седмица, дали с десет дни. Навремето някои пътуваха с камили, други си губеха билетите...Каранга може да е отишъл в Сао Пауло и оттам до Рио де Жанейро. Нали сега вървят репетициите за карнавала, може пък така да поддържа форма”, пошегува се великият треньор пред “Тема Спорт”.“Каранга си има договор, а щом се коментира толкова усърдно закъснението му, значи феновете го ценят много. Отговор какво се случва с него, могат да дадат само президентът на клуба и хората около него.Ние за една година дадохме силен тласък на Каранга, така че, ако се стигне до продажба, сумата трябва да е голяма. Сигурен съм, че началството знае какво да направи при тази ситуация и ще се справи”, допълни още почетният президент на “червените”.“Още е рано да коментираме. Ще се оправят. Дано няма някой проблем, защото първенството за ЦСКА върви доста добре и ще е лошо, ако се случи някоя непредвидена раздяла. Но не ми се вярва. Ръководството има много опит в подобни ситуации и не вярвам да допусне неприятна изненада”, каза още легендарният защитник и треньор на ЦСКА.", "date": "2018.01.13", "title": "Пената за закъснението на Каранга: Може да репетира за карнавала"}
{"url": "https://offnews.bg/sviat/polovinata-amerikantci-biha-glasuvali-za-opra-ako-se-kandidatira-za-p-672842.html", "text": "Американците не искат телевизионната водеща Опра Уинфри да се кандидатира за президент, но ако тя все пак се кандидатира, 50% от американците биха гласували за нея. Това сочи ново допитване до общественото мнение на института \"Марист Пол\", цитирано от Франс прес и БТА.В анкетата са участвали 1350 души. Тя е проведена в периода понеделник-сряда.Според данните от проучването едва 35% от американците искат Опра да се кандидатира за президент през 2020 г.Ако Опра се кандидатира и се изправи срещу президента Доналд Тръмп, 39% от американците биха гласували за него. Допитването показва също, че 64 процента от анкетираните имат като цяло положително мнение за телевизионната водеща.Спекулациите, че Опра Уинфри може да се кандидатира за президент се засилиха, след като тя произнесе вдъхновяваща реч на церемонията за наградите \"Златен глобус\".В речта си при приемането на наградата Опра обяви настъпването на нова ера за жените и момичетата, малтретирани от мъже.\"И когато новият ден най-накрая настъпи, това ще е благодарение на много прекрасни жени, много от които са в залата тази вечер, а и на някои забележителни мъже, които се борят упорито да станат лидери и да ни отведат във времето, когато на никого няма да се налага да казва \"аз също\" отново\", каза Уинфри, имайки предвид движението в социалните мрежи срещу сексуалния тормоз. Тя изтъкна и примера на жени, борили се за гражданските права в САЩ.Самата Уинфри опроверга след церемонията спекулациите, че може да се кандидатира за президент, но нейният дългогодишен партньор каза, че тя не е изключила категорично тази възможност.", "date": "2018.01.13", "title": "Половината американци биха гласували за Опра, ако се кандидатира за президент"}
{"url": "https://offnews.bg/112/45-godishen-balgarin-plashi-s-bombi-u-nas-ot-chuzhbina-672829.html", "text": "45-годишен българин, който живее в страна от ЕС, е подал сигналите за бомба на летище София, в Народното събрание и в НДК. Всички сигнали са подадени от един и същи номер. Мъжът в момента не е на територията на страната, но тъй като все още не е задържан, не мога да кажа в коя страна се намира, разкри директорът на СДВР Ивайло Иванов. Той уточни, че фалшивите сигнали се подават от чужд мобилен оператор. Действаме с партньорските служби, допълни старши комисар Иванов.По думите му авторът на сигналите има криминални регистрации у нас за шофиране след употреба на алкохол. Той е подавал фалшиви сигнали за бомби и в европейски институции, последният за ЕК, каза още Иванов. Той допълни, че всички служби в България са извършили множество оперативно-издирвателни операции. За момента е неясна мотивацията му за обажданията и може да е психически неуравновесен, разкри шефът на СДВР. От 2012 г. 45-годишният е подавал подобни сигнали за различни обществени обекти и институции – съд, прокуратура, частни хотели. Деянието е наказуемо и по чл.326 от НК и по Закона за ЕЕН112, като по НК е предвидено включително „лишаване от свобода“, а по Закона за ЕЕН, когато са мобилизирани службите за реагиране, е предвидена сериозна глоба в размер от 10 000 до 20 000 лв., като е предвидено търсене и на обезщетение за причинените вреди и направените от службите разходи, уточни комисар Иванов. ", "date": "2018.01.13", "title": "45-годишен българин плаши с бомби у нас от чужбина"}
{"url": "https://offnews.bg/futbol/blago-dzhizasa-e-chist-ot-doping-672833.html", "text": "Допинг пробата на бившия футболен национал Благой Георгиев, която ФИФА е изиска от руската антидопингова агенция, е чиста, твърдят медиите в Русия.Преди две седмици световната футболна централа изиска повторното отваряне на допинг проби на различни футболисти, подвизаващи се в Русия.Първоначално се смяташе, че пробите са около двадесет, но стана ясно, че са 11 и една от тях е именно на халфа, популярен с прозвището Благо Джизъса заради голямата си набожност.Всички 11 проби, които са взети, се оказали чисти, твърди Руският футболен съюз. Информацията е любопитна предвид факта, че при поискването на пробите, се оказа, че част от тях липсват. Как са намерени и как се оказали чисти не става ясно.", "date": "2018.01.13", "title": "Благо Джизъса е чист от допинг"}
{"url": "https://offnews.bg/zimni/olimpiada-bez-biorndalen-e-kato-svetovno-po-futbol-bez-italia-672831.html", "text": "Ще отиде ли легендата Оле Ейнар Бьорндален на олимпиадата в Пьончан е въпросът на въпросите в биатлона, който си задават всички - от обикновените фенове до организаторите на игрите в Корея. Засега изгледите за това не са големи, тъй като Бьорндален не покри формалните критерии за попадане в отбора на Норвегия, пише в анализ на Евроспорт.Те бяха прости и подчинени на чисто спортни критерии. За място в Пьончан всеки норвежки участник в световната купа трябваше да изпълни едно от тези две условия:- Едно класиране в топ 6- Две класирания в топ 12Най-доброто от Бьорндален е 18-о място, а в последния си старт в Руполдинг той завърши извън първите 40.Местата си за Пьончан например братята Йоханес и Таре Бьо си осигуриха още в Йостерсунд. Същото сториха Емил Хегле Свендсен и Ларс Хелге Биркеланд. В следващия старт в Хохфилцен нормативът изпълни и Хенрик Л'Абе-Лунд. Така петицата на Норвегия беше попълнена. Оставаше да се определи шестият участник, който ще е резерва. Фаворит е Ерленд Бьонтегаард, който записа две десети места в преследването и масовия старт в Анеси.Бьонтегаард няма никакво намерение да прави жестове на Бьорндален и да му отстъпва мястото, което си е завоювал.\"Работата ми е да го накарам да излезе в пенсия. Тези, които трябваше да бъдат след него, вече са тук\", заяви 27-годишният норвежец.Предстои още един старт за Световната купа в Антхолц. По принцип в щаба на Норвегия не гледаха на него като на квалификация за Пьончан, но по всяка вероятност ще направят изключение за Бьорндален. Дори и да покрие норматива, той ще получи мястото на резерва, което само по себе си е унизително за краля на биатлона.Бьорндален участва за първи път на олимпиада в Нагано през 1998 година. Тогава настоящият доминатор в биатлона Мартен Фуркад и Зимон Шемп са били на по 5, а по-малкият от братята Бьо дори не е навършил годинка. Възможно е всички те да са мечтали да станат биатлонисти именно заради него. В Солт Лейк Сити Бьорндален прави немислимото - печели и четирите старта и става абсолютен олимпийски шампион. На последната олимпиада в Сочи норвежецът печели спринта, а по-късно добавя и златото в смесената щафета. Добрата форма, в която се намира, го кара да преосмисли решението за оттегляне от спорта и той остава на пистата.С изключение на настоящия сезон, Бьорндален показа, че е бил прав да остане. Той спечели три медала на световното през 2016, а миналата година завърши трети в преследването. Това не са единствените аргументи за това той да бъде предпочетен пред Ерленд Бьонтегаард, макар и да е несправедливо да бъде ограбен четиригодишния труд на по-младия съперник. Биатлонът иска Бьорндален в Пьончан. В самата Норвегия се надигат такива гласове, защото едно 20-о място на Бьонтегаард, няма да донесе същото удовлетворение, отколкото участието на Бьорндален на седма олимпиада. В Пьончан той може да бъде много полезен на щафетата.В Хохфилцен например той предаде втори пост с изоставане от по-малко от две секунди!Организаторите в Пьончан също искат той да участва, защото лишаването от звезда от такъв ранг определено няма да повлияе добре на интереса. Отсъствието на Бьорндален от олимпиадата е като некласирането на Италия на световното по футбол. Всичко формално е наред, но остава горчивия вкус.Затова сега всички са затаили дъх в очакване на решението на треньора на Норвегия Зигфрид Мазе. На неговите плещи реши отговорността да наруши правилата за човека, който го заслужава най-много от всички.", "date": "2018.01.13", "title": "Олимпиада без Бьорндален е като световно по футбол без Италия"}
{"url": "https://offnews.bg/politika/bsp-nagradi-lambo-i-prof-gajdarski-s-pocheten-znak-672832.html", "text": "По инициатива на Изпълнителното бюро на БСП и с единодушно решения на Националния съвет, проф. Стефан Данаилов и проф. Радослав Гайдарски бяха наградени с Почетния знак на партията.Проф. Гайдарски получи знака по случай своята 80-годишнина, а проф. Данаилов за своята 75-годишнина.Те са удостоени със знака и за своята дългогодишна партийна и политическа дейност.", "date": "2018.01.13", "title": "БСП награди Ламбо и проф. Гайдарски с почетен знак"}
{"url": "https://offnews.bg/kultura/amerikanski-bogove-i-prez-2018-a-672675.html", "text": "Като преглеждам американски сайтове, почти вярвам, че вторият сезон на ТВ-адаптацията „Американски богове” по романа на Нийл Геймън вероятно ще копира миналогодишната схема на Starz: между април и юни. По-запалените знаят – Фулър и Грийн се махнаха миналия ноември, самият Геймън успокои феновете, че ще се върнат, има втори сезон, няма да я има Джилиън Андерсън, дискутира се даже трето продължение (поне засега)... Изпълнителният директор на Starz Крис Албрехт беше заявил, че \", но общо-взето екстрасензитивния разказ за битките на старите и новите богове на територията на днешното човечество – може и да продължи дълго…В началото на годината (и в края на всяка предишна) е пълно с класации и публикации от типа на: Дъ бест на годината, Дъ бест на очакваното за годината. И т.под. Да споменем, че в \"Изборът на критиците '17\" в раздел \"Най-добър драматичен сериал\" сред номинираните ТВ-продукции са: \"Историята на прислужницата\", \"Американски богове (American Gods), \"Странни неща\" (Stranger Things) и дори \"Игра на тронове\". А понеже разбрахме, че „Троновете” няма да ги гледаме през 2018-а, аз ще подсетя и подхраня очакванията ви за едно друго значимо заглавие.Онези, които могат да четат – повече от етикети в мола или субтитри с имената на изпълнители на попфолк по видеата – сигурно познават Нийл Геймън извън комиксите му. Вече имаме възможност да се запознаем с трактовката му на скандинавската митология, а по-голямото удоволствие е, че неговите американски богове (появили се в книга през далечната 2001 г.) оживяха в плът и кръв (във физически и свръхестествени тела, като зомбита, духове, леприкони, джинове и др.такива съвсем „естествени” за тях съществувания) в телевизионен сериал. В първия сезон (април-юни 2017 г.) ролите им одухотвориха Рики Уитъл (като Шадоу Муун), Пабло Шрайбър (Лудия Суийни), Иън Макшейн (Уензди-Один), Джилиън Андерсън (Медия), Емили Браунинг (Лора Муун), Криспин Глоувър (господин Уърлд), Джонатън Тъкър (Лайсмит „Тъжния”), Питър Стормеър (славянския Чернобог), Йетиде Бадаки (Билкис, богинята-любовница), Брус Лангли („Technical Boy”), Крис Оби (Анубис), Орландо Джоунс (господин Нанси), Демор Барнс (Ибис), Дейн Кук (Роби Бъртън). Още на следващата година след издаването й, книгата печели в категорията най-добър роман наградите Хюго, Небюла и Брам Стокър. Не е обезателно ТВ-сериалът да получи ЕМИ-та или Глобуси, но – повярвайте, ако не сте го гледали – в него няма по-малко кръв, секс, насилие и магия от „Троновете” по Мартин. Само че е ситуиран в най-западните земи отвъд безбрежното море.       Когато скандинавците слизат на американския бряг (и те, и Колумб не знаят, че това е Америка и там живеят не индийците, а индианците), те довеждат със себе си своя бог Один. Пристъпвайки напред, един от тях е превърнат в Човека-Игленик от долетелите десетки стрели. Сушата не е безлюдна, а червените люде си имат оръжия и местни богове. В друго време през Аляска други племена прекрачват отвъд по несъществуващия сега земен мост. И те водят свои богове. Огненият бизон на местните побеждава отново. Отминават столетия, хилядолетия. Стопанин на всички земи е модерният човек. Анубис и Ибис държат малко погребално бюро. Билкис (проститутка в книгата) ползва сайтове за запознанства за да изяжда случайните си партньори по време на сексуалния акт. Вулкан е индустриален шеф на оръжейни заводи и всеки изстрелян на месо куршум е жертвоприношение в негова чест. Дори славянският Чернобог (не, това не е Тор с чука) е лишен от призванието си да умъртвява говеда в кланицата. Появили са се новите богове. Те са Интернетът, Медиите, Рекламата и пиарът, Технологиите, Дрогата, Световната корпоративна власт. И едните и другите са по-незабележими и доста по-плашещи от Зелените (или Сивите) човечета от техните НЛО. А че на затворника Шадоу мъртвата му съпруга се връща от гроба, за да установи, че като мъртва го обича повече и (макар край нея да кръжат мухи) даже двамата успяват физически да се целунат…, ами това са просто фокусите на боговете. Нали са богове, все пак.Религиите съществуват. В религиозен дискурс коя е вярната парадигма – че боговете са създали хората, или че човекът е измислил боговете си. Религиите – казва мистър Уензди (Один) – са морализиращи или материалистични. Но еднакво се нуждаят от мъчениците си. Вулкан му отговаря, че Новите не са потисници, те са приливът, гравитацията, а Старите са история, която хората са забравили да разказват (сез.1, еп.6). Уензди ще му отсече главата, а зомбираната жена на Шадоу, Лора Муун, ще обобщи съвременната ситуация: Майната им на задниците! (Лора; пак там).Книгата е сурова, приказна и стимулираща невронната дейност в човешкия мозък. Дебютният сезон на сериала – също. Е, друго си е да видиш написаното заснето добре. Мрачно, но с доста намигвания и чувство за хумор. Ефектно и емоционално въздействащо. Надграждащо книгата и даващо днешно звучене на действието; политиката не е забравена (има мюсюлмани и куклуксклановци, тъй че може и Тръмп да се появи в следващия сезон). Интелигентна работа по филма, мисля, че в някои отношения е по-лесен за възприемане, книгата идваше някак по-тегава. Страховита и вманиачена в детайли камера. Естествено омайваща актьорска игра, те го правят просто as is и са ти симпатични до един. Почти. Някои са гадно симпатични. Или плашещо смахнати. (Няма да познаете, че действието при гостуването у Зора Вечерная и Чернобог не се развива все едно сме в руска комуналка, заснета в реалити.) Да не пропусна – още интрото (като музика и визуални парафрази на рекламни човешки емблеми) е потресаващо в обещанието си за кръв, страх, митологеми и… добри специални ефекти.И понеже успях да намеря най-добрия (за мен) коментар в нета от миналата година, ще завърша с цитат от блога на Civis, (http://www.shadowdance.info/magazine/tvshows/), а скромното ми мнение е, че между започващите последни „Досиета Х” и „Троновете” чак догодина, има поне една поредица, която ще чака да я видим.А, да, и аз съм с впечатлението, че онази страна, континента отвъд океана, макар да не съм бил там, няма време за старите богове, феи, елфи. Тук-там орки и тролове. А боговете са новите.", "date": "2018.01.13", "title": "\"Американски богове\" и през 2018-а?"}
{"url": "https://offnews.bg/obshtestvo/led-po-vazheto-spria-lifta-na-vitosha-niama-hora-v-kabinkite-672830.html", "text": "Въжето на кабинковия лифт \"Симеоново-Алеко\" замръзна, обледяването затрудни движението на лифта, съобщиха от \"Витоша ски\".В кабинките няма хора, уточняват от дружеството. Столична община пусна допълнителен автобус № 66 за извозване на хората, съобщиха от Столична община. Въжето е замръзнало заради резките промени на температурата, обясни Костадин Костадинов, шеф на Витоша ски, цитиран от Фокус. По думите му въжето е пуснато да се върти, но заради ледът по него се приплъзва и не можа да задвижи механизма.Това се случва много рядко, но понякога срещу природата не може да се действа, допълни Костадинов. ", "date": "2018.01.13", "title": "Лед по въжето спря лифта на Витоша, няма хора в кабинките"}
{"url": "https://offnews.bg/ikonomika/podpisaha-dogovora-za-prodazhbata-na-obshtinska-banka-da-balgaria-is-672827.html", "text": "Столичната общинска агенция за приватизация и инвестиции подписа договора за продажбата на 67,64 % от акционерния капитал на „Общинска Банка“ АД с купувача „Новито Опортюнитис Фонд АГмвК“. Подписаният договор не финализира процеса по сделката. Предстои купувачът да плати останалите 80% от цената на акциите и тогава те ще бъдат джиросани, съобщиха от СОАПИ. „Новито Опортюнитис“ отправи офертата за дела на Столичната община в Общинска банка в размер на 46 млн. лева. Купувачът се задължава в срок от 5 години след прехвърлянето на пакета от акции да осигури “Общинска банка\" АД да запази седалището си на територията на Република България, за неизпълнението на което е предвидена неустойка от 50% от цената по сделката.За същия период трябва да се гарантира запазването на основния предмет на дейност. При нарушение на това изискванепредвидената неустойка е в размер 100 % от сумата на покупната цена за продаваните акции за всеки случай на неизпълнение. Купувачът се задължава в срок от 5 години да не допуска поставяне на банката под особен надзор или отнемането на банковата лицензия. Предвидената неустойка също е размер на 100 % от сумата на покупната цена за продаваните акции за всеки случай на неизпълнение. „Новито Опортюнитис“ трябва да изпълни и разработените от него стратегии за интегриране и управление, за финансова стабилност и подкрепа, подробен бизнес план за развитието на банката, както и да изпълни Програмата за заетост и План за развитие на отношенията и услугите на Банката със Столичната община. Всяко нарушение на заложените предварителни условия е обвързано със санкции, уточняват от СОАПИ. Оставка на правителството заради сделката с Общинска банка, поиска партия \"Да, България\". В писмо до медиите от партията заявяват, че за първи път в новата история на България, след валутния борд, БНБ допуска придобиване на банка от едноличен акционер с неясен опит и с неясни правила за контрол над акционерната структура. \"За две седмици, от които поне 5 празнични дни, БНБ успя да позволи на анонимен фонд от Лихтенщайн да придобие Общинска банка. Парите в този фонд са дошли от петролния бизнесмен Георги Самуилов – собственик на \"Инса ойл\". През 90-те години той е съдружник с \"Арес холдинг\" – структурата в \"Мултигруп\", създадена от последния началник на VI управление на ДС Димитър Иванов\", се казва в писмото на партията на бившия правосъден министър.", "date": "2018.01.13", "title": "Подписаха договора за продажбата на Общинска банка, Да, България иска оставки"}
