{"url": "https://offnews.bg/koloezdene/gerant-tomas-specheli-tur-dio-frans-2018-685297.html", "text": "Състезаващият се за отбора на \"Sky\" Герант Томас спечели 105-ото издание на колоездачната обиколка на Франция. За 32-годишния състезател това бе първа победа в някоя от големите три колоездачни обиколки в света - тези на Франция, Италия и Испания.Уелсецът завърши с основната група днешния 21-ви етап от обиколката, в който бяха изминати 116 километра от околностите на Париж до Шанз-Елизе. Роденият в Уелс колоездач завърши Тура с общо време от 83:17:13 часа и изпревари с 1:51 минути холандеца Том Дюмулен (Sunweb), който завърши втори.Четикратният победител Крис Фрум (Sky) остана трети в крайното класира с изоставане от 2:24 минути от Томас, а челната шестица бе допълнена от словенеца Примож Роглич (LottoNL-Jumbo) на 3:22 минути, съотборникът Стивън Кройсвайк на 6:08 минути и представителя на домакините от Франция Ромен Барде (AG2R La Mondiale) на 6:57 минути.Иначе победител в днешния параден етап в най-престижната надпревара е норвежецът Александър Кристоф от тима на \"UAE Emirates\", който направи много силен финален спринт в последните 500 метра и изпревари с милиметри германеца Джон Дегенколб и французина Арно Демар. Кристоф завърши с време от 2:46:36 часа, а по-малко от 15 секунди след това Томас премина финалната линия прегърнат с добрия си приятел от детството Фрум.В класиранията в отделните дисциплини, подобно на генералното, не настъпиха никакви сериозни размествания по парижките улици. Победител при спринтьорите за шести път стана словакът Петър Саган от отбора на \"BORA\", докато \"крал на планините\" е французинът Жулиен Алафилип от \"Quick Step\", който за пръв път триумфира с фланелката на червени точки.Още радост за Франция донесе и 24-годишният Пиер Роже Латур от \"AG2R La Mondiale\", който стана победител при младежите. Най-добре в отборното класиране пък се представи екипът на \"Movistar\".Още от дете талантът на Герант Томас е забелязан, в резултат на което той е записан в Олимпийската академия на британското колоездене. През 2006 година уелсецът започва да тренира в отбора на \"Saunier Duval-Prodir\".През 2007 година колоездачът подписа договор с \"Barloworld\". На световното първенство, проведено в Палма де Майорка, той спечели златен медал в отборното преследване.Година по-късно със своите съотборници той повтаря този резултат. Тези успехи позволяват на британците да бъдат избрани за Олимпийските игри през 2008 година в Пекин, където стават олимпийски шампиони. През 2010 той се мести в \"Sky\". През юни същата година става британски шампион в груповата надпревара. В \"Тур дьо Франс\" 2010 от 3 до 6 етап носи бялата фланелка на най-добър млад колоездач.През 2012 година британският национален отбор, в който отново се подвизава Томас, отново стават олимпийски шампиони. През 2013 на световното първенство по пътищата във Флоренция, тимът на \"Sky\" с Томас в редиците си печели бронзовите медали.", "date": "2018.07.29", "title": "Герант Томас спечели Тур дьо Франс 2018"}
{"url": "https://offnews.bg/tenis/adrian-andreev-zagubi-finala-na-evropejskoto-parvenstvo-za-iunoshi-685298.html", "text": "Адриан Андреев пропусна загуби финала на европейското първенство по тенис за юноши до 18 години на червените кортове в Клостерс (Швейцария). Българинът претърпя поражение в мача за трофея от 11-ия в схемата Йонас Форейтек (Чехия) със 7:6(1), 6:7(6), 3:6.Андреев взе оспорвания първи сет с категоричен успех в тайбрека, а във втората част отново се стигна до тайбрек, в който 17-годишният софиянец навакса изоставане от 2:5 гейма и при 6:5 имаше мачбол, но не успя да го реализира, а с три поредни разигравания Форейтек стигна до изравняване на резултата.В третата част чехът проби за 3:2, но Андреев веднага върна брейка. След 3:3, обаче, Форейтек доминираше и стигна до крайната победа с поредица от три гейма.Андреев е едва вторият българин, който се класира на финал на европейското за юноши в последните години. През 2011 г. това направи Димитър Кузманов, който също загуби от Роберто Карбаес Байена.", "date": "2018.07.29", "title": "Адриан Андреев загуби финала на европейското първенство за юноши"}
{"url": "https://offnews.bg/sviat/tramp-zaplashva-da-spre-rabotata-na-pravitelstvoto-zaradi-imigratciata-685295.html", "text": "Президентът на САЩ Доналд Тръмп каза, че ще остави федералното правителство да спре работа, ако демократите не подкрепят законопроект за охрана на границата, включващ строителството на стена по границата с Мексико, съобщава Ройтерс.\"Готов съм да спра работата на правителството, ако демократите не ни дадат гласовете за граничната сигурност, която включва стената! Трябва да се отървем от лотарията, хващането и пускането и т.н. и най-накрая да пристъпим към система за имиграция, основана на заслуга! Имаме нужда велики хора да идват в нашата страна!\", заяви Тръмп в Twitter.Американският президент настоява Конгресът да приеме законодателство, което се занимава с имиграционните въпроси. Макар че републиканците имат мнозинство в Конгреса, разногласията между умерените и консерваторите в партията възпрепятстват бързо приемане на законодателство.Откакто встъпи в длъжност през януари 2017 г., Тръмп се стреми да изпълни обещанието си за по-твърда имиграционна политика и засилване на граничния контрол. Още в първите дни на своето управление той подписа указ за построяване на стена по границата на САЩ с Мексико, но досега Конгресът не е отделил необходимите пари, отбелязва БТА. Президентът иска 25 милиарда долара за изграждане на стената.", "date": "2018.07.29", "title": "Тръмп заплашва да спре работата на правителството заради имиграцията"}
{"url": "https://offnews.bg/futbol/skandali-tresat-rusia-zaradi-nagradite-na-futbolistite-685280.html", "text": "Руският спорт е разтърсен от огромен скандал заради наградите, които президентът на страната връчи на футболистите и треньора на националния отбор след Мондиал 2018.Селекционерът Станислав Черчесов и някои от играчите получиха \"Орден на честта\", а останалите званието Заслужил майстор на спорта. На домакинския Мондиал руския тим стигна до 1/4-финалите, където загуби от Хърватия. Много спортисти, постигали значително по-високи резултати, разкритикуваха фаворизирането на футбола от страна на държавното ръководство.\"Смях, аз съм печелил европейско първенство, Световни лиги, Шампионски лиги, а къде ми е значката за Заслужил майстор на спорта? Биха арабите и ето си медал\", избухна волейболистът Алексей Спиридонов. Преди него подобно мнение изрази и колежката му Екатерина Гамова, която е двукратна световна шампионка.\"За да станеш Заслужил майстор на спорта преди се искаше да си поне световен шампион или призьор от олимпиада. Сега го дават за осмо място! Това звание се обезценява напълно. Да не забравяме, че дори не всички от нас получиха званието след световното през 2010-а година, а само титулярите. Очаквах, че ще се получи така\", написа Гамова в Инстаграм.Треньорката по фигурно пързаляне Татяна Тарасова я подкрепи напълно.\"Съгласна съм с нея, тя знае какво говори. Представянето на футболистите ни донесе радост, но това не е основание за държавни награди. Има си ясни критерии, трябва да си световен, европейски шампион или поне призьор от олимпиада. Футболът не е изключение от останалите спортове, че да се нарушават съществуващите правила. Защо държавата не помогна на спортистите си за олимпиадата в ПьонгЧанг, а вместо това награди виновникът Виталий Мутко, който в качеството си на министър на спорта провали всичко?\", попита Тарасова.Това са само част от мненията след церемонията в Кремъл, а скандалът ще продължи да се разраства.", "date": "2018.07.29", "title": "Скандали тресат Русия заради наградите на футболистите"}
{"url": "https://offnews.bg/sviat/6-zhertvi-i-17-dushi-v-neizvestnost-pri-pozharite-v-kalifornia-685282.html", "text": "Бързо разрастващите се пожари в американския щат Калифорния, където беше обявено частично извънредно положение, взеха шест жертви, а 17 души са в неизвестност.Хиляди хора бяха принудени да се евакуират, предадоха Франс прес и Ройтерс, цитирани от БТА.Според службата за извънредни ситуации към губернатора на щата при 14 пожара на територията на Калифорния са изгорели площи от 63 000 хектара. В борбата с огъня участват 10 000 пожарникари.Пожарът на име \"Кар\", бушуващ северно от град Рединг, отне живота на двама пожарникари в четвъртък, а днес беше съобщено, че негова жертва са станали 70-годишна жена и двете й правнучета. От понеделник досега той е изпепелил 32 700 ха. Унищожени са 500 сгради, а още 75 са повредени.Общо 38 000 души са евакуирани в община Шаста, заради, както каза губернаторът на Калифорния Джери Браун, неконтролируемото огнище.В Южна Калифорния над 1300 пожарникари се борят с пожара \"Кранстън\". Огънят погълна пет къщи, доведе до затваряне на пътища и до евакуацията на около 7000 души, посочи националната служба по горите.Пожарът, който вилнее от сряда в националната гора Сан Бернардино, на близо 150 км югоизточно от Лос Анджелис, превърна в пепел близо 5300 ха. Застрашени там са 4900 сгради. Трима пожарникари са ранени.Малко след лумването на този пожар беше задържан 32-годишен мъж, Брандън Макглоувър, който е заподозрян за подпалването на девет пожара югозападно от община Ривърсайд. В петък му бяха повдигнати обвинения, които той отхвърля.", "date": "2018.07.29", "title": "6 жертви и 17 души в неизвестност при пожарите в Калифорния"}
{"url": "https://offnews.bg/sviat/zhertvite-na-pozharite-v-gartcia-narasnaha-do-91-685299.html", "text": "Жертвите от пожарите в крайбрежните райони източно от Атина са нараснали до 91, а 25 души се водят изчезнали, съобщава Противопожарната служба в Гърция.Според предишната равносметка жертвите бяха 86.Пожарът избухна на 23 юли. По данни на брюкселския Център за изследване на епидемиологията на бедствията това е най-смъртоносният пожар в Европа от 1900 г. Повечето жертви са загинали в огъня, но някои са се удавили в морето, бягайки от пламъците, добавя БТА.Десетки доброволци гмуркачи продължават да търсят загинали в морето.", "date": "2018.07.29", "title": "Жертвите на пожарите в Гърция нараснаха до 91"}
{"url": "https://offnews.bg/futbol/liupko-petrovich-interesuva-me-ruanda-a-ne-levski-685283.html", "text": "Бившият треньор на Левски Люпко Петрович коментира чаканото назначение на словенеца Славиша Стоянович начело на \"сините\". Сърбинът си тръгна от \"Герена\" с открито писмо, в което написа, че \"животът е един\" и не иска да преживява стреса от работата в Левски.В момента треньорското светило Петрович работи в Руанда, където на неговия отбор АПР предстоят полуфинали за купата, след като в началото на юли той стана шампион на африканската страна.\"Честно казано, не ме интересува нищо за други треньори, за това какво се случва. Аз, докато съм тук в Руанда, бях назначаван по медиите за треньор на ЦСКА, на Левски... За това и не ми се говори. Желая късмет на Славиша Стоянович и дано успее в Левски. Това мога да кажа. Когато той беше треньор на Цървена звезда, аз не бях в Сърбия, така че не зная много\", коментира носителят на КЕШ със звездашите за 1991 година.\"Оставам в Руанда, тук ми харесва. Спечелихме титлата и сега искам да постигнем и дубъл. Предстоят ни полуфинали за купата, надявам се и финал. След 14 август се прибирам в Сърбия, а после пак обратно\", добави Петрович.Той сподели няколко думи за евротурнирите. \"На Лудогорец му предстои труден реванш, а ЦСКА го чакат хубави и тежки мачове с Копенхаген\", завърши Люпко пред колегите от \"Тема Спорт\".", "date": "2018.07.29", "title": "Люпко Петрович: Интересува ме Руанда, а не Левски"}
{"url": "https://offnews.bg/obshtestvo/zlato-srebro-i-bronz-grabnaha-balgarski-uchenitci-na-svetovnata-olimp-685279.html", "text": "Български ученици спечелиха златен, сребърен и бронзов медали на световната олимпиада по химия в Чехия. 50-ото юбилейно издание на най-голямото международно състезание по химия се проведе в Прага и Братислава между 19 и 29 юли.В надпреварата сили мериха над 300 ученици. Състезателите се прибират на родна земя днес. България участва ежегодно още от първите издания на МОХ и броят спечелени медали всяка година нараства. До момента страната ни има над 40 отличия.", "date": "2018.07.29", "title": "Злато, сребро и бронз грабнаха български ученици на световната олимпиада по химия"}
{"url": "https://offnews.bg/politika/niama-nishto-po-dobro-ot-politicheskata-stabilnost-obiavi-simeonov-685285.html", "text": "Няма нищо по-добро от политическата стабилност в нашата родина, особено в период, когато всичко наоколо се тресе, всичко се променя, под въпрос е даже съществуването на Европейския съюз.Това обяви вицепремиерът Валери Симеонов и съпредседател на \"Обединени патриоти\", цитиран от БТА. По думите му на заседанието на политическия съвет коалиционните партньори са решили, че трябва да се преодолее личното, да се преодолеят разногласията в името на България. \"Нищо по-добро не можем да дадем на своята родина освен стабилност. В името на тази стабилност се разбрахме да потушаваме нашите различия, разногласия и така нататък\", каза още Симеонов.Вицепремиерът коментира и проверките, свързани със защитата от шума в околната среда, като заяви, че това не е негова лична битка, а битка за спазването на закона. \"Всеки, който смята, че след 23 часа може да нарушава тишината, да се гаври със спокойствието и правото на почивка на своите съграждани и на чуждите туристи, е нарушител на закона\", добави той.Според него демокрацията е неотделима от законността, а всичко, свързано с нарушаването на закона и преследването на лобистки интереси, е в ущърб на държавата.", "date": "2018.07.29", "title": "Няма нищо по-добро от политическата стабилност, обяви Симеонов"}
{"url": "https://offnews.bg/futbol/treniorat-na-spartak-moskva-e-izchistil-raznoglasiata-s-popeto-685284.html", "text": "Треньорът на Спартак Москва Масимо Карера призна, че е имал разговори с българския национал Ивелин Попов относно бъдещето му в клуба от руската столица.Нападателят се появи в игра за московчани в първия кръг от новия сезон срещу Оренбург като резерва.„В момента Попов е футболист на Спартак. Той е на мое разположение и аз го ползвам. Изяснихме някои моменти с него и съм доволен, че вече всичко е уредено“, коментира италианецът.В последните месеци се заговори, че българинът е пред трансфер в турския Бурсаспор. Самият Попов отричаше тези информации.За последно той игра като отдаден под наем в Кубан, но финансовата криза не позволи на клуба от Краснодар да го задържи в редиците си, тъй като не можеше да му предложи прилични за класата му условия.", "date": "2018.07.29", "title": "Треньорът на Спартак Москва е изчистил разногласията с Попето"}
{"url": "https://offnews.bg/politika/obshtinata-shte-zadalzhi-sobstvenika-na-tcarskite-koniushni-da-gi-vazs-685281.html", "text": "Кметът на София Йорданка Фандъкова е сформирала експертна комисия от \"Направление архитектура и градоустройство\" на Столична община и от район \"Оборище\", която да оцени щетите на опожарената сграда на \"Царските конюшни\" и да задължи собственика да я възстанови в автентичния й вид, съобщиха от пресцентъра на общината.С приетия през 2015 г. Подробен устройствен план за местност \"Център - Зона А\" Столичната община запазва сградите на \"Царските конюшни\", защото при изработването на плана установява, че сградите притежават висока историческа стойност, въпреки че нямат статут на паметник на културата, посочват оттам.В специфичните правила и норми, които са неразделна част от плана, е записано, че \"в кв. 532 не се допуска пристрояване, надстрояване и ново строителство\". Единствено допустими са дейности по консерванция и реставрация на сградите в комплекса. Това е и причината главният архитект на Столична община през май 2017 г. да откаже издаването на виза за високо строителство, поискано от собственика, допълват от общината.През февруари тази година кметът на София е поискала от Министерство на културата сградите на \"Царските конюшни\" да бъдат обявени за паметник на културата с най-високата степен на защита \"От национално значение\".Със същото писмо е поискан статут и за къща на ул. \"Хан Крум\", както и възстановяване на свален статут на още три сгради - на ул. \"Шести септември\", на бул. \"Васил Левски\" и на бул. \"Цариградско шосе\".\"Царските конюшни\" пламнаха през тази нощ. Изгорял е целият покрив на комплекса.", "date": "2018.07.29", "title": "Общината ще задължи собственика на Царските конюшни да ги възстанови в автентичния им вид"}
{"url": "https://offnews.bg/obshtestvo/ianko-ivanov-za-tcarskite-koniushni-opozharenata-sgrada-ne-e-nasha-685289.html", "text": "Опожарената сграда от „Царските конюшни“ не е наша собственост, обяви управителят на „Евротрансбилд“ ЕООД Янко Иванов в писмо до медиите.Според него твърденията, че опожаряването на сградата отваря врати към последващо застрояване на терена, не отговарят на фактическата обстановка.Ето какво пише в позицията, разпространена от Янко Иванов:", "date": "2018.07.29", "title": "Янко Иванов за Царските конюшни: Опожарената сграда не е наша"}
{"url": "https://offnews.bg/sviat/silen-poroj-navodni-atina-685292.html", "text": "Силна буря наводни гръцката столица Атина. Няколко квартала останаха без електричество, съобщи агенция МИА.Дъждът е бил краткотраен,  но много интензивен.Противопожарната служба получи 190 повиквания за помощ, а повечето от тях били за запушени канали и за помощ за блокирани в автомобилите си хора.По нареждане на полицията са затворени улици и булеварди в Атина. Според гръцките медии е трябвало да се евакуират две станции на метрото, едната поради спиране на електричеството, а другата поради насъбралото се голямо количество вода.Генералният секретариат за гражданска защита на Гърция посъветва хората да бъдат особено внимателни по време на екстремните времеви условия и да избягват да се движат в обхванатите от лошото време райони.", "date": "2018.07.29", "title": "Силен порой наводни Атина"}
{"url": "https://offnews.bg/sviat/sobstvenikat-na-niu-jork-tajms-prizoval-tramp-da-spre-s-napadkite-sr-685301.html", "text": "Собственикът на американския вестник \"Ню Йорк таймс\" Артър Грег Сулцбъргър е предупредил президента на САЩ Доналд Тръмп, че изказванията му срещу медиите са опасни и вредни, предаде Франс прес.Сулцбъргър се е срещнал с американския президент преди десетина дни в Белия дом.\"Казах направо на президента, че според мен изказванията му са не само фактор, предизвикващ разделения, но и все по опасенфактор\", съобщи днес Сълзбъргър в комюнике, с което потвърди, че за състоялата се среща, която е била по искане на Белия дом.Тръмп написа туит за срещата  между двамата по-рано днес.\"Помолих го да спре постоянните си нападки срещу журналистиката, които според мен са опасни и вредни за нашата страна\", добави Сълзбъргър.", "date": "2018.07.29", "title": "Собственикът на 'Ню Йорк таймс' призовал Тръмп да спре с нападките срещу журналистиката"}
{"url": "https://offnews.bg/112/dazhd-otnovo-navodni-ulitcite-na-varna-685294.html", "text": "Проливен дъжд предизвика обичайните проблеми с наводнени улици и паднали клони във Варна, съобщава БНР.Паднало дърво на пътя към университетската болница \"Св. Марина \" е било отстранено с помощта на екип на пожарната.Дъждът е предизвикал задръствания на автомагистрала \"Хемус\" в посока Варна.", "date": "2018.07.29", "title": "Дъжд отново наводни улиците на Варна"}
{"url": "https://offnews.bg/obshtestvo/slantce-dazhd-i-temperaturi-do-33-gradusa-dnes-685258.html", "text": "Преди обяд облачността ще е разкъсана, на места намаляваща до слънчево. В следобедните часове и до полунощ отново ще има краткотрайни, в отделни райони интензивни валежи, придружени и с гръмотевици. Това сочи прогнозата на Националния институт по метеорология и хидрология към БАН.Възможни са и градушки. Максималните температури ще са между 28° и 33°, в София - около 28°.Атмосферното налягане ще остане без съществена промяна - по-ниско от средното за юли.В планините преди обяд ще преобладава слънчево време. В следобедните часове ще се развива купесто-дъждовна облачност, ще има краткотрайни валежи с гръмотевици. Ще духа слаб север-северозападен вятър. Максимална температура на височина 1200 метра около 21°, на 2000 метра – около 16°.По Черноморието ще има превалявания от дъжд, след обяд и до полунощ, придружени с гръмотевици. Вятърът ще е слаб, от север, североизток. Максималните температури ще са 28°-29°. Температурата на морската вода ще е 25°-27°. Вълнението на морето ще бъде 1-2 бала.", "date": "2018.07.29", "title": "Слънце, дъжд и температури до 33 градуса днес"}
{"url": "https://offnews.bg/obshtestvo/izgorial-e-tceliat-pokriv-na-tcarskite-koniushni-685277.html", "text": "Изгорял е целият покрив на \"Царските конюшни\". Пожар горя в комплекса тази нощ, като пожарникарите са се борили с пламъците около три часа. Огнеборците продължават да пускат струи вода, за да не се възпламени отново сградата, а до довечера в близост ще има дежурна пожарна кола, съобщи БНТ.Съвсем близо до комплекса се намира Първа английска гимназия. Ще се направи оглед на \"Царските конюшни\" и ще се направи обезопасяване, за да не падат останки отгоре, когато учениците тръгнат на училище, обясни кметът на район Оборище Васил Цолов.Причините за пожара на този етап не са ясни, не се знае дали той е умишлен. Има съмнения, че това може да е така, заради делата, свързани с продажбата на \"Царските конюшни\", по които е подсъдим бившият областен управител на София Веселин Пенев.", "date": "2018.07.29", "title": "Изгорял е целият покрив на Царските конюшни"}
{"url": "https://offnews.bg/sviat/zastreliaha-edin-ot-advokatite-na-slobodan-miloshevich-685260.html", "text": "Известният адвокат Драгослав Огнянович беше застрелян пред дома си в Белград вчера. 26-годишният му син е ранен в ръката. Убиецът на 57-годишния адвокат се издирва. Текат проверки в Белград и региона, проверяват се и автомобилите по пътищата.Очевидец твърди, че след изстрелите е видял мъж, облечен в черно и с каскет на главата, да бяга от местопрестъплението.Огнянович е защитавал бившия президент Слободан Милошевич пред Хагския трибунал за военни престъпления. През последните години защитава много клиенти, извършили тежки престъпления, Представлявал е и Лука Бойович, смятан за един от най-големите мафиотски босове в Сърбия.Именно контактите на Огнянович с престъпния свят са сред основните версии за покушението към момента. ", "date": "2018.07.29", "title": "Застреляха един от адвокатите на Слободан Милошевич"}
{"url": "https://offnews.bg/112/malnia-ubi-turist-v-pirin-685286.html", "text": "Починал е мъж, който е бил ударен от гръм на връх Ореляк в Пирин.Мъжът е българин и е бил заедно с група туристи, съобщава Фокус, позовавайки се на Планинска спасителна служба.Той е бил ударен от мълния по време на буря.В момента планински спасители провеждат акция за достигане до починалия мъж, което ще отнеме над час. След това тялото ще бъде свалено от планината.", "date": "2018.07.29", "title": "Мълния уби турист в Пирин"}
{"url": "https://offnews.bg/112/pozhar-v-tcarskite-koniushni-v-sofia-obnovena-video-685262.html", "text": "Пожар е избухнал в сградите на бившите Царски конюшни в центъра на София рано тази сутрин, съобщи bTV. Любителско видео показва високи пламъци в комплекса. Поне един екип пожарникари са изпратени на мястото, се вижда на кадрите.Сигнал за пожара е подаден около 3.25 часа тази сутрин, съобщиха от МВР. Гасенето на пожара е продължило около 3 часа.Няма пострадали при пожара, но на старите сгради са нанесени сериозни щети, обясни кметът на столичния район „Оборище”Васил Цолов.Пострадали са сградите от вътрешната част на комплекса, както и тези, които са към улица „Панайот Волов”. Има паднали покриви.Пожарът е унищожил поне 2000 кв. м покривна конструкция. В понеделник ще започне обезопасяване на комплекса.През 2016 г. комплексът беше купен на безценица от бившия управител на КТБ Янко Иванов – за 90 лв. на квадрат. Сделката, започната няколко правителства по-рано, беше подписана от тогавашния областен управител Веселин Пенев, който сега е обвиняем заради нея по дело за ощетяване на държавата с 10.3 млн. лева.През миналата година собственикът на сградите поиска от главният архитект на София Здравко Здравков разрешение да ги надстрои от 7 до 12 етажа. Здравков обаче отказа.В началото на тази година започна процедура по обявяване на сградите за паметник на културата от национално значение.", "date": "2018.07.29", "title": "Пожар в Царските конюшни В София (обновена, видео)"}
{"url": "https://offnews.bg/futbol/branitel-na-barsa-pred-stoichkov-da-si-ramo-do-ramo-s-mesi-i-kompania-685287.html", "text": "Легендaта на българския футбол Христо Стоичков подари на зрителите на \"Код Спорт\" по ТВ+ своето интервю с колумбийския национал Йери Мина. Той бе един от рекордьорите на Мондиал 2018.Въпреки че е защитник, успя да отбележи три гола на световните финали. Разписа се срещу Япония, Полша и Англия. В началото на годината той премина в Барселона и е единственият футболист в историята на своята страна, станал част от каталунския гранд.Йери, добре дошъл в този прекрасен дом, както аз наричам футболен клуб Барселона. Какви са впечатленията ти от клуба? Да вървиш по стъпките на всички тези велики играчи, преминали през тази съблекалня…Здравейте! Удоволствие за мен е да съм с вас! Истината е, че съм много щастлив и имам чувството, че се случва нещо, което е наистина много важно за целия ми живот. Много съм доволен от всичките ми първи впечатления, но най-щастлив съм от това, че съотборниците ми ме приеха радушно и споделят ежедневно опита си с мен. Досега не е минал нито един ден, в който да не съм научил много нови неща и искам това да продължава така.Радвам се, че виждам това: един човек, който е изпълнил мечтата си. Но независимо от възрастта ти, която е само 23 години, вече имаш опит в предишните ти отбори в Колумбия и в Бразилия… Зад гърба ти има много и отговорни мачове. Какво можем да очакваме от Йери Мина с фланелката на Барселона на гърба?Още от дете винаги съм мечтаел един ден да дойда да играя тук. След като мечтата ми вече се сбъдна, сега остава да се наслаждавам на живота и футбола, да се уча и да попивам всичко тук. Всеки ден да работя здраво и да се доказвам, за да са доволни от мен треньорите. Сигурен съм, че с всички тези класни футболисти около мен ще бъде много лесно да напредвам.Скоро ще разбереш, че за нещата които трябва да научиш, няма как да намериш по-добър учител от Жерар Пике. Сигурно е, че ще ти даде много и с негова помощ ще можеш да правиш нещата още по-добре. Не е за изпускане да имаш под ръка футболист с неговите качества…И Самюел Юмтити, и Томас Вермален, и Жерар Пике за мен са играчи с невероятни качества, които винаги са нащрек и контролират нещата вътре на терена. Това е невероятна школа – да съм до тях и да ги следя ежедневно, за да се уча от тях и до подобрявам моите футболни качества. Когато обаче имам някакъв въпрос, винаги се обръщам към Жерар, защото той винаги има отговор. Той е пример за подражание.Играл си с много звезди и в националния отбор и в Бразилия, но днес до теб е най-добрият в света – Лео Меси. Той е идол за много други играчи на твоята възраст. Какво чувстваш?Истината е, че за мен да съм в един отбор с него е наистина невероятно. Преди да дойда постоянно се питах какъв е той и какви са другите звезди на Барса. Бях много приятно изненадан от горещия прием от страна на всичките ми съотборници. Посрещнаха ме по един прекрасен начин, който ме накара веднага да почувствам силна подкрепа и увереност. Сега вече съм толкова мотивиран, че всяка сутрин ставам с желание за тренировката. Защо ли? Защото знам, че там ще ги видя отново, ще мога да науча още и ще бъда един от малкото щастливци, споделили с тях частица от историята, която пишат за Барселона. Да наблюдаваш как тренират и да имаш възможността да играеш рамо до рамо с тези звезди, е наистина велико изживяване за мен. Уча се постоянно от тях. Опитвам се да правя всичко по най-добрия начин и приемам всеки ден като подарък от Господ.Колумбия наистина ли зависи толкова много от Хамес Родригес? Когато той е във форма и е на терена и носи капитанската лента – играта на отбора е съвсем различна от тази, когато го няма. Важен ли е за Колумбия?Той е невероятен и като човек, и като играч. Винаги иска да побеждава и да прави нещата по-добре от всички останали. Той дава едно огромно вдъхновение и сила на отбора. Освен това играе много важна роля за нас, по-младите, защото ни подкрепя и с голямо търпение ни помага да се приспособим. За мен беше много важно как той ме прие в отбора и като по-голям брат се грижеше за мен и ме напътстваше. Винаги ще съм му благодарен за това. Благодарен съм и на другите ми съотборници, които са наистина добри и весели хора, които винаги са ме подкрепяли. И той, и останалите треньори от щаба помагат много на играчите, за да се чувстваме добре, да сме сигурни и уверени в силите си. В отбора цари страхотно настроение и често се шегуваме. Треньорите ни насърчават, защото добрият климат прави играта ни още по-силна.Йери, много ти благодаря! Наслаждавай се на футбола и когато вкарваш голове, пращай поздрав на зрителите на \"Унивижън\"!Много Ви благодаря и беше наистина голямо удоволствие да поговорим с Вас.", "date": "2018.07.29", "title": "Бранител на Барса пред Стоичков: Да си рамо до рамо с Меси и компания е невероятно"}
{"url": "https://offnews.bg/obshtestvo/pochitame-sv-kalinik-kalin-i-goran-cherpiat-685173.html", "text": "Църквата почита днес Св. Мъченик Калиник. Имен ден празнуват всички с имената Калин, Калина и Горан.Калиник се родил в Киликия (Мала Азия) и бил възпитан в християнския закон. Посветил живота си на проповядването на Божието слово и за целта обиколил много градове и села, където обръщал езичниците към Господ Иисус Христос.Когато пристигнал в Анкира, езичниците го хванали. Завели го при градския началник и го обвинили във вероотстъпничество. На злостните обвинения светият отец отговорил с открита проповед за истинския Бог. Кротките му слова силно смутили началника. Той поискал от Калиник да се поклони на елинските богове. Подложил го на страшни изпитания, но светецът бил непреклонен.Тогава го изпратили в град Гангра, за да бъде съден. Пътят бил дълъг и изтощителен, а страданията му - нечовешки. Войниците, които го съпровождали, ги мъчела жажда и пек. Добродетелният Калиник намерил сили да се помоли на Господ и той утолил жаждата на неговите палачи.Милосърдието на Св. Калиник не трогнало враговете му. Когато пристигнали в Гангра, на площада вече бил запален голям огън.Без никакво колебание светецът сам влязъл в него и там намерил мъченическата си смърт. Нетленното тяло на Св. Калиник било погребано от добродетелни християни с подобаваща почит.", "date": "2018.07.29", "title": "Почитаме св. Калиник, Калин и Горан черпят"}
{"url": "https://offnews.bg/sviat/deset-zaginali-pri-silno-zemetresenie-v-indonezia-685261.html", "text": "Десет души са загинали, а 40 са ранени при земетресението с магнитуд 6,4 на индонезийския остров Ломбок, съобщи индонезийската служба за справяне с бедствията, цитирана от Асошиейтед прес и БТА.Говорителят на службата Сутопо Пурво Нугрохо каза, че броят на жертвите и ранените може да нарасне, тъй като все още събират данни от други места на популярния туристически остров.Според него най-тежко е пострадал окръг Източен Ломбок, където са загинали осем души, включително малайзиец.Говорителят каза, че трусът е задействал голямо свлачище в планината Ринджани.Властите още проучват последиците от земетресението.", "date": "2018.07.29", "title": "Десет загинали при силно земетресение в Индонезия"}
{"url": "https://offnews.bg/futbol/i-levski-ostana-bez-balgari-685266.html", "text": "Отборът на Левски заприличва все повече на шампиона Лудогорец, който най-често излиза на терена с 10 чужденци и един българин, обикновено Дяков, който носи и капитанската лента в Разград.В понеделник това се очаква да се случи и със \"сините\" срещу Черно море, като единственият титуляр българин ще бъде младият нападател Станислав Костов, прогнозира \"24 часа\". Причината е травмата на левия защитник Иван Горанов, чието място ще заеме Аймен Белаид.На вратата ще застане Мартин Полачек от Словакия. Пред него ще действат тунизиеца Белаид, сърбинът Цветкович, чехът Яблонски и исрандецът Ейолфсон.В средата ще оперират испанецът Гомес и сенегалецът Тиам, а малко пред тях ще се наредят французинът Обертан, швейцарецът Мариани и бразилецът Паулиньо.Сам в атака ще бъде българинът Костов. От понеделник на треньорския пост на \"Герена\" ще застане словенец. В момента отборът временно се води от Георги Тодоров и Тодор Симов.", "date": "2018.07.29", "title": "И Левски остана без българи"}
{"url": "https://offnews.bg/nashite-avtori/tciala-vselena-nikoga-razkaz-ot-zdravka-evtimova-685195.html", "text": "Бяха вързали голямата жена за един дъб – тук, около Старо село, гората е хилава, дъбът не го бива твърде, но колкото да вържеш човек с въже за теглене на джип, става. Тя беше висока почти колкото мъжете, единият с коса като червена мухоморка, омотана около главата му на тюрбан; другият съвсем плешив, само череп бе останал от него, сигурно мозъкът вече се подаваше някъде изпод плътно остърганата кост. Топяха нещо на примус с газ.- След малко ще е готово, миличка – каза мъжът с косата на тюрбан. – Олово. Много е горещо, като се разтопи. Знаеш ли къде ще го изсипем, любов? - Той говореше спокойно и кротко, разбърквайки врящия метал в паничка. Тюрбанът се разклати, косата се изсипа като сос по гърба му. – Ще ти го излеем там, където се прави любовта. Нали знаеш как се казва това място, миличка? – мъжът не обръщаше внимание на мекия дъжд, който досаждаше на всичко наоколо. – А знаеш ли докъде ще наливаме разтопеното олово? До пикочния мехур, миличка – той се намира ей тука – юмрукът му се заби рязко в корема на вързаната жена. - Доста си яка, любов, но оловото ще стигне до далака ти, нещо като промивка. Ето тука се намира далакът – юрукът му намери точното място.- Заболя ли те, миличка? - подхвана човекът, чийто гол череп едва удържаше мозъка на мястото му. - О, това е нищо. Сега ще видиш какво ще стане. Наблюдавай ме внимателно, има време, докато се стопи всичкото олово. В ушите също ще боли. Така става с госпожица, която не желае да продаде честно земята си на добра цена. Но не искам повече да си цапам ръцете, миличка – той се наведе.Взе камък. Около дивото близко село имаше камък, подобен на мрамор, но къде в тоя мизерен край ще намериш мрамор - колкото ще намериш задушени скариди в селския магазин срещу църквата „Свети Николай Чудотворец“.- Ще ти покажа какво ядат грозните госпожици, които агитират мирните селяни да не си продават нивята – подхвана меко бръснатият и широко усмихнат блъсна камъка в брадичката на жената.Тогава от черният джип, който беше висок почти колкото Черни връх, изпищя едно дете – стрък коприва. Писък, остър като окосено поле, гръмна през слепите черни стъкла на голямата машина.- Не бой се, мило дете. Тя скоро ще умре – отбеляза мъжът, спокоен под червената си като език на куче коса.- Мамо Дарино! – изпищя стръкът коприва. Хлапето беше вързано за детско столче – наистина детско, предназначено за едри датски дечица – джипът беше закупен в Дания - ала това хлапе беше много по-миниатюрно от тях. То започна да бута въжето, което го държеше неподвижно - заковано като подкова към копитото на магарето, като буря, прегърнала дърво. Само корените знаят колко струва любовта на бурята. Детето крещеше, но червената коса не го чуваше, беше се навела да търси друг камък, по-мраморен от първия. Гладката глава разбъркваше оловото на примуса.- Миличка… – прошепна той и блъсна жената, която не беше родила и не можеше да роди свое дете. – От моето олово ще заченеш. Гарантирам ти.От вътрешната страна на джипа започна да се вдига особен шум – дали това отвратително дете блъскаше с термоса в стъклото, дали го удряше с чукчето за лед, или пък го биеше с глава? Шефката им беше споменала, че дребното не е наред. Веднъж изяло цяла къщичка за хлебарки, за да умре. „Не обичам да те гледам - изтърсило хлапето пред шефката им. – Но няма как да престана. Сънувам те – казало. - Затова е по-добре да отида при смъртта.“- Право е малкото говедо – констатира аленият кичур.- Псе е, но е право. Ха-ха – съгласи се обръснатият до мозък господин.- Ще счупи стъклото. Идиотче.- Как квичи само. Ще ходя да я умиря.Изведнъж дъбът, към който беше завързана грамадната, се разклати. Тази жена, която би трябвало вече да няма далак, пикочен мехур и уста, се откъсна от дъба заедно с въжето. С такова яко въже закъсали шофьори влачат още по-закъсалите си джипове. Тя тръгна много бавно напред с въжето за влачене на стойностни МПС-та. Жената нищо не каза на мъжа с коса от сплетени кучешки езици. Не взе камък, който прилича на мрамор – откъде истински мрамор в тая бедна земя?Не събори газовия примус, върху който къкреше стопеното олово. Докосна с пръст врата, около който бе омотана боядисаната в червено грива. Този господин - жалко за хубавата му прическа - издаде тих хъхрещ звук. Същият звук издаде и човекът с наполовина остриган мозък.- По... по.мо..щ – прошепнаха кичурите, ако въобще е възможно обагрена в пищночервен цвят коса да шепти.- Оловото ще ти помогне – успокои го жената.Тя отвори вратата на големия джип, отвърза детето от столчето за едрите датски дечица, взе ключа на машината и хвана детето за ръка.Двете, едната дъб-висока, другата желъд-ситна, тръгнаха нанякъде. То накъде да тръгне човек в тая пустош, където дори лисици нямаше, нито зайци – ловците ги бяха изтребили до крак. Накъдето и да се обърнеш, все до Старо село ще стигнеш.Но преди да поемеш към Старо село, нарязваш мощните гуми на джипа и чакаш да издъхнат съвсем. Още преди да съсипеш гумите на този прекрасен автомобил, трябва да грабнеш камък, който толкоз прилича на гранита, колкото отрязаният нокът наподобява отрязана глава. С този камък чегърташ върху лъскавия джип всички букви, които си научила, откакто леля Дарина е започнала да те обучава на трудната българска азбука. Д, Ш, А, М – чертаеш ги, дълбаеш ги, докато не започне да те боли ръката.Драскаш по този черен джип и той плаче с цялата си аларма, но какво да правиш - азбуката е измислена за това да убиеш с нея колата, в която са те вързали на столче за послушни дечица с три копринени шала за боядисана коса. Алармата е противна, но ако върху гърба ти пишеха с камък „Д, Ш, А, М“, ти щеше да пищиш по-силно от нея.Малко по-надолу в планината над Старо село имаше блато. Тевната дупка му казваха хората от тоя край; до брега само пясък и камъни, дето са толкоз далечни роднини от мрамора, колкото е троскотът на дъба. Хората от Старо село вярваха, че тук живее нещо лошо и зло, бяха му лепнали името Тева, но дори и на приходящите крадци гастрольори бе известно, че Тева не е нищо друго освен смъртта. Точно в Тевната дупка жената с кафявата рокля, върху която като удар с брадва бяха щампосани цветя – хвърли ключа от джипа.Там - на самия бряг - хлапето, дръгливо като омачкания шал на дългокосия, остави камъка, който беше изровил най-страхотните букви от българската азбука върху черния джип и бе строшил на сол предното и задното му стъкло.… - Това го чух от моята баба, Анче – започва мама Дарина.Аз, ситната Ана, я държа за ръката. Здраво я държа, защото мама Дарина ми казва, че ръката на детето дава най-голямата сила на майката. Аз съм детето и ще ѝ дам още по-голяма сила - оттук до вселената на баира. Никой няма да може да я тормози. Тя ми обади:– Значи, Анче-писанче, чула съм го от баба си Дара. Ако човек насади със собствените си ръце дрян в двора, тогава човекът, дето ти е скъп повече от собствената ти кръв, си остава при тебе. Например, ако човекът е болен и тръгне да си отива към оня свят, ти насади, Даринке, едно дренче. Човекът ще оздравее като куче и ще си остане при тебе.- Аз си спомням, мамо Дарино, че ти насади един дрян още веднага като дойде у нас. Помниш ли? Аз те питах: - „Защо носиш тази пръчка, ма?”. Тогава още не ми беше станала майка и аз на тебе не ти бях станала дете. Ти ме посече до веждите. - „Не ми се пречкай, щото ще ти счупя първо левия лакът, после десния.”- Не може да съм казала така - възрази мама Дарина. „Да възразиш“ значи да кажеш мазно на човека, че те лъже, но аз не я лъжех – мама Дарина ме е отгледала много честно дете. Отначало ме беше страх, че за всяка лъжа ще ми счупва по един пръст. После разбрах, че по-добре пръст да си счупя, отколкото да я излъжа. Лъжата ти влиза в мозъка както трън в петата, но тръна можеш да извадиш, а лъжата веднъж забие ли се, лъжеш, докато не умреш. Освен ако наблизо е мама Дарина да ти счупи първо левия лакът, после десния.- Каза ми така, мамо Дарино. Защо насади онзи дрян?- Не исках баща ти да си тръгне от мене, Анче-писанче. Затова го насадих. Дрянът пък взе, че се прихвана, виж го какво дръвче. Красота.- Баща ми пие, крещи, кара ми се, по-слаб е от тебе – започнах да броя на пръстите си аз. Толкоз пръсти в цяло село не мога да събера, че да изброя подлостите в главата на баща ми. – Той е мършав като кол за зелен фасул, а ти си голяма.- Аз съм голяма, но сърцето ми е малко без него, Анче- писанче. Сърцето ми е пълно с баща ти. Той е добър човек. - Моето сърце пък ме напуска и ходи при смъртта, като те няма тебе, мамо Дарино. Мама се ожени за Фил, знаеш. Три пъти се промъквах до къщата ѝ, голяма, дори страшна. Мога да броя само до седем, а над седмия етаж има още двеста и пет етажа. Не мога да видя дали мама е с вдигната глава – добре ли е? Само ти си ми останала - и за приятел, и за майка. Но сърцето ми не е пълно само с тебе, мамо Дарино. То е пълно с Шушомир. Мама ме е научила да гледам природата, като ми е тъжно. Мама е на двеста и петия етаж в голямата къща на Фил. Мисля си, че тя го взе за мъж, за да яде агнешко месо. Аз не мога да ѝ купя, защото агнешкото е скъпо. И гледам природата.Природа са двата корена домати в бостана на мама Дарина. Наблюдавам ги и си казвам: – „Не ставаш за природа, домате. Накълвала те е кокоша, да знаеш.“Както му казвам да не си мисли, че не знам какво е природа – що да видя! - още едно дренче забодено в природата! Малко, с два клона по-високо от мене, но и то напъва да се направи на важна клечка.- Мамо Дарино – питам и се чудя дали не й досаждам. Още личи къде онзи с червената боя в тлъстата си коса я бе ударил – брадичката ѝ беше подута. Накуцваше. – Мамо Дарино, ами това малкото като безопасна игла дренче кой го насади?- Аз.- За кого? – чопля по-надолу аз.- За тебе, Анче. Не искам да си отиваш от мене, момичето ми.Тогава ѝ казах: „Я се наведи, щото си много висока“. Тя се наведе и я целунах. Като целунеш някого, който ти е посадил дрен, значи му казваш: – „Мамо Дарино, никога няма да си тръгна от тебе, цялата вселена ще напердаша. Ако трябва друг бряг ще изровя за реката, нови върби ще му насадя, но няма да си тръгна от тебе, мамо Дарино.Забелязах ги, без да искам – хората от Старо село вървяха в редица един след друг, както ходят мравките преди да завали дъжд. Какво правят тия възрастни? Ето и баща ми, бащата на Шушомир, мъже - и млади, и побелели, като че някой ги е оковал в сребро - и чак тогава видях какво държеше бащата на Шушомир: сноп червена коса. Другите хора стискаха кой парцал, кой два. Баба Достена, хлебарката, носеше риза на лилави цветя – единият ръкав откъснат, другият - на мястото си. Знаех я тая риза – на бръснатия череп. Надявах се тия двамата да са ги стъпкали в копривата или заровили в дола.- Какво става, тате? – попитах, не че се надявах да вземе да ми отговори. Той си мисли, че мозъкът ми е лещено зърно и не си струва да ми приказва – все едно да отговаря на калта, която някой е изстъргал от обувките си. Но тоя път ме грабна, като че бях пакетче със слънчоглед и какъвто е - хем тънък, хем дълъг - ме вдигна до върха на големия дрян.- Анче - каза. После пак каза: - Анче! - После пак: - Анче! – сигурно го беше страх, че ще забрави какво ми е името. Целуна ме по челото – това се случва за пръв път, откакто го познавам, и се уплаших не на шега: да не е болен? Може да ме хвърли на камъните, както ме е вдигнал до най-високия клон на дряна. Мама Дарина е купила този дрян от пазара и дори да иска, баща ми не може да си тръгне от нея.– Тате, убихте ли ги ония, дето разцепиха устата на мама Дарина с камък?Все едно приказвах на баба Петра, дето я заровиха миналата година. Баща ми мълчеше и гледаше мама Дарина, гледаше я и преглъщаше мъчно, като че искаше да преглътне Черни връх. Но бащата на Шушомир, грамаден и страшен, с червена като Червената шапчица коса отсече:- Запалихме им дрехите. Вързахме ги голи в джипката. Със същия камък, дето са подули устата на майка ти Дарина, подухме техните усти – той ритна една клечка, която се мотаеше като пале в краката му и обясни докрай: - Аз отрязах цялата мръсна коса на единия. Ще плаша гаргите с нея.Но аз не исках да зная за гаргите и дали наглите клюнове ще се уплашат от един риж сноп букли, или не. Трябваше да намеря дрянов храст. Може да е малък като муха, но да е дрян. Със собствените си ръце ще изровя дупка, ще го полея.Исках Шушомир никога да не си тръгва от мене.Никога.Цяла вселена никога.", "date": "2018.07.29", "title": "Цяла вселена никога: разказ от Здравка Евтимова"}
{"url": "https://offnews.bg/tehnologii/a1-e-parviat-telekom-v-balgaria-kojto-predlaga-finansovite-uslugi-dig-685291.html", "text": "А1 е първият телеком в България, който предлага финансовите услуги дигитален портфейл и кредитна карта на своите клиенти, съвместно с Айкарт АД и Аксес Файнанс ООД. Това беше част от обещанията, които компанията даде при ребрандирането си в края на май и което сега изпълнява.Първата финансова услуга, която става част от портфолиото на А1 е дигиталният портфейл A1 Wallet. Това е мобилно приложение за разплащане, чрез което клиентите ще могат да извършват безконтактни плащания чрез своя смартфон, да изпращат пари в страната и чужбина без такси помежду си, да заплащат сметките си за телефон, интернет, телевизия, ток, вода, парно и други услуги. Към А1 Wallet клиентите получават безплатна виртуална карта, с която ще могат да пазаруват онлайн, както и възможност за поръчка на дебитна карта, с която ще могат да извършват плащания на POS терминал и да теглят пари в брой на банкомат. Дигиталният портфейл А1 Wallet няма да има месечен абонамент.Приложението А1 Wallet ще е достъпно за сваляне от Google Play Store след 15 август, като се очаква да се появи и в App Store на Apple скоро след това. В периода до 30 август то ще бъде в тестови режим. Всеки клиент, който ползва приложението в тестовия период и даде предложение за подобрение на услугата, ще получи еднократен бонус от 1000 MB мобилен интернет.Втората нова финансова услуга на телекома е А1 кредитна карта, която ще има преференциална лихва и условия за клиентите на компанията, няма да има такси при теглене от банкомат в страната и чужбина и ще бъде без такси за годишно обслужване.  Процесът по кандидатстване за А1 кредитна карта ще е лесен и удобен за клиентите. Предвидено е предлагането да започне след 15 Август, като повече информация желаещите може да получат като се свържат с А1 на *88.", "date": "2018.07.29", "title": "А1 е първият телеком в България, който предлага финансовите услуги дигитален портфейл и кредитна карта на своите клиенти"}
{"url": "https://offnews.bg/112/ohranitel-e-prostrelian-v-plovdiv-685267.html", "text": "35-годишен охранител е прострелян рано тази сутрин в Пловдив, съобщи bTV.Мъжът е прострелян в района на Трето районно полицейско управление.Незивестни засега лица са стреляли по охранителя докато се прибирал към дома си.Мъжът е в болница.Полицията е отцепила района на стрелбата.Охранителят е криминално проявен.", "date": "2018.07.29", "title": "Охранител е прострелян в Пловдив"}
{"url": "https://offnews.bg/bojni/dilian-uajt-stana-pretendent-za-titlata-sled-pobeda-po-tochki-nad-dzho-685276.html", "text": "Англичанинът Дилиън Уайт победи по точки бившия световен шампион на Световната боксова организация Джоузеф Паркър от Нова Зеландия в 12-рундова битка на \"О2 Арена\" в Лондон.Британецът, който отказа да се боксира срещу българина Кубрат Пулев в София, спечели със 115:112, 115:110 и 114:111. Уайт прати два пъти съперника си в нокдаун и сам беше повален на пода в 12-ия рунд, но успя да се изправи и да стигне до победата.Това е 24-и успех в кариерата на англичанина, 17 от които са с нокаут. След победата Уайт става задължителен претендент за световната титла на IBF срещу носителя на шампионския колан Антъни Джошуа.В друг мач от боксовата галавечер в Лондон великобританецът Дерек Чисора победи Карлос Такам от Камерун с нокаут в осмия рунд. Чисора прати за втори път съперника си на пода и той не успя да се изправи.Британецът, който спечели титлата на световната боксова асоциация, записа 29-а победа в кариерата си на професионалния ринг.", "date": "2018.07.29", "title": "Дилиън Уайт стана претендент за титлата след победа по точки над Джоузеф Паркър"}
{"url": "https://offnews.bg/obshtestvo/zaradi-tcarskite-koniushni-zam-kmet-na-sofia-obvini-ministerstvoto-n-685293.html", "text": "Зам.-кметът на София с ресор \"култура\" Тодор Чобанов обвини Министерството на културата в бездействие след пожара в бившите Царски конюшни в София.\"Уважаеми г-н Министър на културата, ще \"доживеят\" ли знакови обекти в риск подчинените на министерството структури и експерти да си свършат работата? Или ще наблюдаваме как един по един стават жертва на бездействието и странни инвестиционни намерения\", написа Чобанов във Фейсбук.Той подчертава, че миналата зима Столичната община е изпратила до министъра на културата подробно мотивирано предложение за обявяване на комплекса \"Царските конюшни\" за културна ценност от национално значение. \"Днес не задаваме въпроса защо този и други знакови обекти от първата половина на ХХ век нямат статут. Днес трябва да попитаме защо по това и по останалите предложения на Столична община няма резултат? Защо не се връщат отнетите при съмнителни обстоятелства статути и не се дават статути на тези обекти, които са в рискова ситуация?\", казва още зам.-кметът.Ето какво написа Чобанов в социалната мрежа:", "date": "2018.07.29", "title": "Заради Царските конюшни: Зам.-кмет на София обвини Министерството на културата в бездействие"}
{"url": "https://offnews.bg/nashite-avtori/dumite-koito-drazniat-685269.html", "text": "Отдайте се на заслужена почивка и се насладете на този текст.Край на рекламата.Щом пусна телевизор, радио, че и отворя сайт ме атакуват едни и същи клиширани глупости, които се повтарят, повтарят, повтарят и защото толкова дълго са се повтаряли вече са загубили собствения си смисъл. Когато чуя правова държава, прокуратура, етническа карта и т.н. значи някой нещо лъже, краде и изнася пари в чували. За да се убедите, че и вие се дразните прочетете само удебеления текст. После, ако искате, и останалия.Живеем в правова държаваЖивеели сме в правова държава? Сериозно ли? Не знам кое е по-дразнещо - че живеем, че това нещо, което обитаваме е държава или че е правова? Защото нито едното не е вярно.ДемократичноДемократично вече е синоним на нещо насрано. Живеем в демократично общество. Тоест – насрано. Демократично гладуваме, мизерстваме и измираме. Защото, явно, съвсем демократично така предпочитаме. Някакви мангали срещу тарга кюфтета дават демократичния си вот в полза на нашата, че и тяхната смърт. Това е демокрацията, бате! Но, както обичат да казват разни хора: „Така е! Няма съвършен строй.“ Бе няма, ама този, демократичния, много замириса.Относно етническа карта:Етническата карта представлява нещо средно между Черен Петър и вале пика, което краде жица по която тече остатъчен ток докато го гледа бременна малолетна дама пика в полата на която са заврени шест чаавета, които в този живот ще си останат цакани двойки, колкото и да пораснат.Най-тъпото е, че тази карта цака твоя живот. Нали?Сезиране на прокуратуратаНе е сезиране! Насиране е! Повтарям НАСИРАНЕ!Чакаме прокуратурата да си свърши работата.Да. Всички чакаме. И вие дето чакате – ще чакате. Вземете си суха храна и плетени чорапи и чакайте. Момент. Върши си я. Хванали са някой дядо да вари шише ракия. Няма бандерол! Смърт за него. То е ясно.ПравосъдиеДрън, дрън, дрън... Законно... Дрън, дрън. правосъдието дрън, дрън, Съдебната система, Дрън, невинен на втора инстанция. Дрън. Оправдателна присъда, дрън, дрън, дрън... Липса на доказателства. Липса на свидетели, Липса на мозък. Дрън, дрън, дрън...Правосъдието в жалката ни държава е нещо като шамбала. Много е хубаво ама никой не го е виждал.Европейски ценностиНяма такива. Няма европейска държава. Няма монолитен европейски народ. За доказателство – Европа на две скорости. После на три. После и задна. Усещате ли задната скорост вече? Ако е да - ето това е европейската ценност.ИнтеграцияИнтеграция! Мисля, че това е любимата ми дразнеща глупост. Интегрирайте бактерия с антибиотик и ще разберете защо. Ако вярвате още в интеграцията, напълнете вана с вода и я интегрирайте с включен сешоар. После се потопете вътре и се отдайте на заслужена интеграция.", "date": "2018.07.29", "title": "Думите, които дразнят"}
{"url": "https://offnews.bg/sviat/rejtingat-na-konservativnia-blok-na-merkel-e-v-naj-niskata-si-tochka-o-685265.html", "text": "Рейтингът на консервативния блок на Християндемократическия и Християнсоциалния съюз (ХДС/ ХСС), оглавяван от германския канцлер Ангела Меркел, е спаднал до 29 процента - най-ниското равнище от 2006 г. насам.Това показва допитване на института Емнид, публикувано във в. \"Билд ам зонтаг\" и цитирано от ТАСС и БТА.Рейтингът на блока е с един процентен пункт по-нисък, отколкото предходната седмица.Сходен спад отчита и участващата в управляващата коалиция Германска социалдемократическа партия. Ако изборите за Бундестаг се състояха сега, за социалдемократите щяха да гласуват 18 процента от избирателите, показва допитването.Трета по рейтинг е крайнодясната популистка партия \"Алтернатива за Германия\" с 15 процента, каквото беше равнището на одобрението за нея и предходната седмица.Допитването е извършено от 19 до 25 юли с участието на около 2000 души.Меркел е канцлер на Германия от 2005 г.", "date": "2018.07.29", "title": "Рейтингът на консервативния блок на Меркел е в най-ниската си точка от 12 години"}
{"url": "https://offnews.bg/politika/nad-100-mln-lv-shte-struva-obvarzvane-na-pomoshtite-za-horata-s-uvre-685268.html", "text": "Над 100 млн. лв. ще струва обвързване на месечната помощ за хората с увреждания с прага на бедност. Това заяви пред БНР социалният министър Бисер Петков.Очаква се законопроектът за хората с увреждания да бъде внесен в парламента през есента.Идеята е помощите да заменят сегашните добавки за интеграция, а целта на законодателните предложения е хората с увреждания над 18 години да получават средства равни на тази, които им се полагат преди да навършат пълнолетие.\"Сумарната подкрепа на хората с увреждания, която ще получават като социална инвалидна пенсия, на която те имат право и получават от държавното обществено осигуряване, и тази месечна финансова помощ, трябва да е 100 процента от линията на бедност. Като допълнително те получават и добавка за чужда помощ, допълнително имат право и на така наречената \"асистентска услуга\", обясни Петков.В момента от бюджета за хората с увреждания се заделят над 2 милиарда лева, като само за инвалидни пенсии се изплащат 1.7 милиарда лева. Предстои изготвянето на финансова оценка на законопроекта, която ще се съгласува и с финансовото министерство, уточни Бисер Петков.\"Правителството има волята да решава проблемите и да отговаря на реалистичните искания на хората с увреждания. Разговори са водени, параметрите са дадени. Въпросът е, че трябва кабинетът да има убеждението, че по този начин не решава съществените проблеми на хората с увреждания, защото не бива да се получава това, както стана, след като се увеличи финансовата подкрепа за семействата на деца с увреждания, за което се даде една немалка сума, а се оказа, че проблемите не са решени и майките излязоха на протест\", коментира Петков.По думите му стремежът на министерството е да предложи цялостно решение на проблемите на хората с увреждания. В готвения законопроект се предлага да има 3 степени на зависимост, които ще се оценяват. В зависимост от индивидуалната оценка ще се определя конкретно за всеки. Лимитът, който държавата ще финансира, ще бъде определен в тези рамки, които са предложени в законопроекта, допълни той. Има и предложение работодателите да наемат хора с увреждания на квотен принцип, като на работодателите да се дават и различни стимули. Майките на деца с увреждания излизат утре на национален протест с искане за законови промени, които да гарантират достоен живот на децата им. По този повод Петков каза, че кани родителите на заседанието на работната група, която изготвя законопроекта, защото там е мястото да изразят позицията си и да бъдат чути. ", "date": "2018.07.29", "title": "Над 100 млн. лв. ще струва обвързване на помощите за хората с увреждания с прага на бедност"}
{"url": "https://offnews.bg/sviat/nad-1200-migranti-sa-pristignali-v-ispania-za-dva-dni-685264.html", "text": "Над 1200 мигранти е спасила в морето испанската брегова охрана за два дни. Испанският министър на вътрешните работи призова да се намери европейско решение за проблема, предаде Франс прес, цитирана от БТА.Испанските медии излъчиха снощи фрапиращи кадри от последните дни на групи африкански мигранти, пристигащи направо на посещавани от туристи плажове пред изумения поглед на летуващите, които се пекат или къпят в морето.\"Дойдохме да се запознаем на място с проблема с имиграцията, който е проблем на Европа и изисква европейско решение\", каза пред журналисти министър Фернандо Гранде-Марласка Гомес от новото правителство на социалиста Педро Санчес при посещението си в Кадис, Южна Испания.Гомес е в района, за да провери как силите на реда и Червеният кръст посрещат мигрантите.Службата за морски спасителни действия съобщи вчера в Туитър, че е спасила през деня 334 души от 17 разнебитени лодки. Само в петък бреговата охрана е оказала помощ на 888 души.Тази година Испания стана входната страна с най-много пристигащи през Средиземно море мигранти, изпреварвайки Италия.Това можеше да се предвиди, заяви Гомес и упрекна в недалновидност предходното правителство на премиера консерватор Мариано Рахой.Готвим се да открием център за настаняване с капацитет от 600 места в залива на Алхесирас (Андалусия), каза министърът и подчерта, че се работи в надпревара с времето. Ситуацията е извънредна, но е напълно под контрол, добави той.", "date": "2018.07.29", "title": "Над 1200 мигранти са пристигнали в Испания за два дни"}
{"url": "https://offnews.bg/temida/sadat-ostavi-v-aresta-15-godishnia-mladezh-namushkal-sauchenik-685278.html", "text": "Софийският градски съд остави за постоянно в ареста 15-годишния младеж, който намушка свой съученик в столичния квартал „Надежда”.Решението е взето заради изключително опасното деяние, което е извършил младежът.Освен това съдът е взел решението си и на базата на поведението на обвиняемия преди, по време на и след извършването на деянието, заяви прокурорът по делото Павел Панов, цитиран от БГНЕС.Адвокатът на обвиняемия ще обжалва мярката. Тя ще се гледа на 2 август.15-годишния младеж нападна свой 16-годишен съученик в четвъртък. От прокуратурата обясниха, че конфликта между двамата възникнал заради публикация в интернет, като според свидетели е имало колаж с лицето на извършителя в клип или снимка с хомосексуални сцени.По-късно стана ясно, че нападателят е разказал подробно за извършеното от него пред приятели, като самопризнанията му са записани на видео.Пострадалото момче е настанено в реанимацията на \"Пирогов\".", "date": "2018.07.29", "title": "Съдът остави в ареста 15-годишния младеж, намушкал съученик"}
{"url": "https://offnews.bg/politika/hristo-ivanov-borisov-e-paziteliat-na-statukvoto-hvarlia-pari-prez-p-685274.html", "text": "Премиерът Бойко Борисов е пазителят на статуквото в България, назначен от невидимата скрита държава в България, но не се справя добре. Това заяви съпредседателят на \"Демократична България\" Христо Иванов пред БНР.Налага му се буквално да хвърля пари през прозореца, за да си купи време. Виждаме го през цялата тази вакханалия от лобистки решения, коментира Иванов.Той посочи, че управляващата коалиция е в криза, но тя не е в това, че \"патриотите\" не могат да разделят нещо, а в това, че не се правят реформи. „Имаме поредица от много сериозни структурни проблеми. Те се превърнаха в още една бариера между нас и ядрото на ЕС. Управляващите искаха да се закичат с успеха за влизане в чакалнята на еврозоната като кулминация на своето председателство. Само че ни казаха „Не става“ и създадоха за нас един много дълъг коридор от две последователни чакални преди чакалнята на еврозоната, специално за нас. Поставиха ни нов пакет от условия и ни припомниха старите. Припомниха ни съдебната реформа, която е проблем вече не само в областта на мониторинга, не само за Шенген, но и по отношение на еврозоната. Припомниха ни ненаправените реформи в службата за сигурност и извадиха на бял свят необходимостта да си изчистим „гнилите ябълки“ в банковата система, в застраховането и в пенсионното дело. Целият този обем от реформи, които не се правят и които дестабилизират по невидимите механизми на българската скрита държава управлението, са една преграда между нас и ядрото на ЕС“, посочи Иванов.\"Докато Борисов се опитва да се закрепи през тези повърхностни кризи, които говорят за тази по-дълбока структурна криза в България на ненаправените реформи, Корнелия Нинова направи своята оферта за това тя да стане пазител на статуквото\", допълни той.Според него въпросът е дали има политическа сила, която да работи за това България бързо да се придвижи към ядрото на ЕС, защото вратите се затварят.По думите му управляващите пропускат шанса за реформи. „Покривът се поправя, когато е хубаво времето, не когато започне да вали. Те профукаха това време. Аз се съмнявам, че в следващия период ще могат дори да правят имитация. Влизаме в период, в който в рамките на година – година и половина ще бъде преразпределена много голям обем власт – освен европейските и местни избори, имаме смяна на главен прокурор, имаме нови попълнения в КС, всичко това ще доведе до нови размествания по върховете на съдебната власт като цяло, ще трябва да се разместват пластове във финансовия и банковия сектор и т.н. Всичко това ще се случи в следващите няколко месеца и ще бъде в режим на оцеляване“, коментира Христо Иванов.", "date": "2018.07.29", "title": "Христо Иванов: Борисов е пазителят на статуквото, хвърля пари през прозореца, за да си купи време"}
{"url": "https://offnews.bg/futbol/jozil-se-zavarna-s-gol-pri-pobeda-na-arsenal-685270.html", "text": "Халфът Месут Йозил вкара първото си попадение след световното първенство в Русия, което се оказа и неговата лебедова песен за Бундестима. Той излезе с капитанската лента на Арсенал и вкара за успеха с 5:1 над Пари Сен Жермен в мач от турнира International Champions Cup в Сингапур.Йозил, който е от турски произход, се обиди на расистка основа след критиките на президента на Германския футболен съюз Райнхард Гриндел по-рано този месец. Повод за недоволството беше снимка и видео на Йозил и Илкай Гюндоган с турския президент Раджип Таип Ердоган.Гриндел отхвърли обвиненията, а в крайна сметка беше подкрепен и от обществото, и от повечето местни футболни фигури. Но според вестник \"Билд\" националният селекционер на Германия Йоахим Льов ще се свърже тези дни с Йозил, за да коментират евентуалното му продължаващо участие в националния отбор.Сега новият треньор Унай Емери, който преди това беше начело на Пари Сен Жермен, му даде капитанската лента. И Йозил откри резултата в 12-ата минута след пас на Пиер-Емерик Обамеянг.Парижани, които са без голяма част от звездите си, изравниха в началото на втората част - точен беше Кристофър Нкунку от дузпа в 59-ата минута.Но след това младоците на Арсенал демонстрираха сериозна ефективност и нанизаха още четири попадения. Александър Лаказет се разписа два пъти в рамките на 4 минути - в 67-ата и в 71-ата минута, а до края вкараха Роб Холдинг и Едуард Нкетия в добавеното време от 5 минути. Две асистенции за последните два гола направи 18-годишният Рийс Нелсън.", "date": "2018.07.29", "title": "Йозил се завърна с гол при победа на Арсенал"}
{"url": "https://offnews.bg/obshtestvo/otrekoha-da-ima-samnenia-za-chuma-po-zhivotnite-v-blagoevgradsko-685272.html", "text": "Директорът на ОДБХ-Благоевград д-р Михаил Бащавелов отрече категорично, че има съмнения за чума по дребните преживни животни в областта.\"Не сме казвали, че има съмнения за чума по дребните преживни животни в Благоевградска област. В момента изпълняваме държавната профилактична програма, вземат се проби от всички животни и ако се появи такова заболяване, тогава ще го обявим. Не можем да всяваме паника в населението, при положение, че няма такова нещо\", каза за БТА д-р Бащавелов, по повод появили се информации в медии за съмнения за чума в две животновъдни ферми в Благоевградска област.След подадени сигнали за умрели дребни преживни животни, специалисти от ОДБХ Благоевград са посетили ферми в селата Мусомища и Филипово.Направени са аутопсии, които не показват ясно причината за смъртта. По тази причина са взети проби. Резултатът от лабораторното изследване се очаква да е готов през следващата седмица. Предприети са превантивни мерки - стадата са изолирани и поставени на оборен режим.\"Изследваме всички животни, не само дребни, но и едри преживни и свине, защото има опасност от навлизане в страната на \"африканска чума\" по свинете и други завболявания - син език, нодуларен дерматит. Изследванията са постоянни, за да наблюдаваме какъв е здравният статус на животните в областта\", каза още д-р Бащавелов.", "date": "2018.07.29", "title": "Отрекоха да има съмнения за чума по животните в Благоевградско"}
{"url": "https://offnews.bg/futbol/vladimir-putin-nagradi-ruskia-natcionalen-otbor-s-orden-aleksandar-ne-685273.html", "text": "Вълненията от световното първенство вече да утихват, но в Русия продължават да изказват благодарността си към националния отбор, който постигна най-доброто класиране на страната на Мондиал след разпадането на Съветския съюз.Днес в Кремъл президентът Владимир Путин награди с ордена \"Александър Невски\" селекционера на тима Станислав Черчесов. Медалът символизира особени заслуги и дълголетна добросъвестна служба към Русия.\"Цялата страна се гордее с вас. Всички ние вярваме във вас и ви желаем единствено успехи. Браво! И още веднъж - благодаря ви!\", каза Путин.С \"Орден на честта\" бяха наградени играчите на Сборная Игор Акинфеев и Сергей Игнашевич. Останалите футболисти получиха грамоти от президента.", "date": "2018.07.29", "title": "Владимир Путин награди руския национален отбор с орден \"Александър Невски\""}
{"url": "https://offnews.bg/sviat/strelba-v-niu-orlians-trima-sa-zaginali-685271.html", "text": "Трима души са загинали, а поне седем са ранени при стрелба в Ню Орлиънс, щата Луизиана, съобщи Ройтерс.Двама стрелци са открили огън към тълпата и след това са избягали. Стрелбата е станала около 22.30 часа в събота местно време. Трима души са починали на място. Ранените са откарани в болница. Един от тях е критично състояние. \"В Ню Орлиънс няма място за такъв тип насилие\", коментира кметът на града Латоя Кантрел в профила си в Туитър.", "date": "2018.07.29", "title": "Стрелба в Ню Орлиънс, трима са загинали"}
