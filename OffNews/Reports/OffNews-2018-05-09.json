{"url": "https://offnews.bg/sviat/merkel-nareche-pechalno-reshenieto-na-tramp-da-iztegli-sasht-ot-iadr-680266.html", "text": "Германският канцлер Ангела Меркел изрази съжаление заради изтеглянето на САЩ от ядреното споразумение с Иран и нарече \"печалното\" решението на президента Доналд Тръмп, съобщи ДПА, цитирана от БТА. Меркел призова Иран да продължи изпълнява задълженията си по споразумението като подчерта, че Международната агенция за атомна енергия винаги е казвала, че досега Техеран го е правил.\"Пътят към решението е като говорим един с друг\", каза Меркел и посочи иранската сделка като пример за такава дипломация в действие.Меркел изтъкна, че споразумението не трябва да бъде поставяно под въпрос, но трябва да се водят преговори за по-широко споразумение, което отива отвъд първоначалния документ.Същевременно правителствен говорител съобщи, че Германия се опитва да уточни кога нейните фирми ще бъдат изправени пред последиците от решението на президента на САЩ Доналд Тръмп да се оттегли от споразумението и да възстанови санкциите срещу ислямската република.Говорителка на германското министерство на икономиката заяви на редовна пресконференция днес, че засега не може да каже какви точно ще бъдат тези последици, но големият въпрос е как ще се отрази решението на САЩ на банките, предаде Ройтерс.", "date": "2018.05.09", "title": "Меркел нарече 'печално' решението на Тръмп да изтегли САЩ от ядреното споразумение с Иран"}
{"url": "https://offnews.bg/kultura/za-parvi-pat-na-festival-u-nas-6fest-v-gabrovo-pokazva-kaskada-ot-let-680271.html", "text": "За първи път на фестивал у нас и за първи път в Габрово международният фестивал за улични изкуства 6Fest ще покаже уникална каскада от летящ балон. Опасният и атрактивен номер неслучайно се нарича „Предизвикателството на смъртта на Худини“. Каскадата ще бъде изпълнена от Българския Худини - габровският илюзионист Йордан Белев от „Куик Хендс Проджект“.Йордан Белев е един от най-изявените млади български илюзионисти и съосновател на магичната организация „Куик Хендс Проджект“, позната ни от Магична среща „Златна котка“ и „Царете на магията“.Самият Дани Белев има над 20 години опит на сцената. Той е и единственият български илюзионист, който изпълнява каскади, подлагащи на изпитание човешката издръжливост и на ръба на риска.Събитието от програмата на 6Fest ще се случи на стадион „Априлов“ в Габрово на 19 май от 11 часа.В следобедните часове на 19 май в Градинката с мечето в Габрово ще видим и Улична магия от Quick Hands Junior.Събития от второто издание на Международния фестивал за градски изкуства и щастие 6Fest ще открият и закрият тридневната карнавална програма на Габрово тази година. Всички прояви на 6Fest са с вход свободен.Сред останалите акценти на 6Fest са чуждестранните гости – Диего Контрерас от Венецуела гостува с „Цирк де ла Люлин“, за да покаже съвършенството на акробатичните номера. От Унгария в Габрово пристига групата за съвременен цирк „Firebirds“, участвала в големи фестивали като Sziget festival в Будапеща и Burning Man в САЩ. На 6Fest в Габрово унгарците ще направят парад на кокили по централните улици на Габрово на 19 май следобед и ще покажат и цирковото си шоу “Steam On” - носител на награда от Kremnice Gagy Festival.За първи път в Габрово 6Fest ще организира GABROVO FREE TOUR - пешеходна туристическа обиколка на Габрово, на която желаещите ще научат любопитни факти за миналото на града и най-интересните места, хора и събития на Габрово.Мащабен светлинен карнавален парад ще закрие програмата на 6Fest на 20 май от 21:00 ч. на централния площад „Възраждане“ в Габрово. 10 артисти от Театър на огъня и сенките “Fireter” в светещи костюми и на кокили ще дефилират пред зрителите, а с тях ще се движи и голяма светеща конструкция.Фестивалът 6Fest може да следите на , на Facebook страницата на или в 18.05.2018 (петък)18:00 – 18:30 ч. „Кабаре на конци“ – „Соулмейд“ и Георги ГъделевГрадинката с мечето19.05.2018 (събота)11:00 – 11:30 ч. Каскада от летящ балон – Йордан Белев, „Куик Хендс Проджект“Стадион „Априлов“13:30 – 14:30 ч. Парад на кокили „Stilt Walkers“ – „Firebirds“ (Унгария)Маршрут: ул. „Радецка“ – ул. „Априловска“ – Градинката с мечето14:45 – 15:15 ч. „Кабаре на конци“ – „Соулмейд“ и Георги ГъделевГрадинката с мечето15:30 – 16:00 ч. Цирково шоу “Steam On” – „Firebirds“ (Унгария)Градинката с мечето16:15 – 16:55 ч. „Цирк де ла Люлин“ и Диего Контрерас (Венецуела)Градинката с мечето14:30 - 17:00 ч. Улична магия от Quick Hands JuniorГрадинката с мечето16:00 ч. GABROVO FREE TOUR - пешеходна туристическа обиколка на ГабровоСборен пункт: Градинката с мечето20.05.2018 (неделя)21:00 – 21:45 ч. Светлинен карнавален парад - Театър на огъня и сенките “Fireter”Площад „Възраждане“", "date": "2018.05.09", "title": "За първи път на фестивал у нас: 6Fest в Габрово показва каскада от летящ балон"}
{"url": "https://offnews.bg/sviat/izstrel-predizvika-panika-na-gara-v-briuksel-680274.html", "text": "Изстрел предизвика паника на Южната гара в Брюксел. Инцидентът е станал около 17 часа днес. Видеозаписи показаха, че мъж стреля в земята и побягва. На мястото е намерена една гилза, която е изпратена за балистична експертиза. При инцидента няма пострадали. Изстрелът е причинил паника - хората са се впуснали стремително към изхода, но при това също няма пострадали. Гарата е била евакуирана за около половин час. Станцията на метрото „Гара Юг“ също е била затворена за кратко време.Полицията издирва стрелеца. ", "date": "2018.05.09", "title": "Изстрел предизвика паника на гара в Брюксел"}
{"url": "https://offnews.bg/nashite-avtori/kakvi-sa-tia-ruski-voenni-marshove-po-diavolite-680257.html", "text": "И ето, и ето, и ето. Вървя от Орлов мост към моите територии, които обитавам, в които витая ден след ден и се надявам сянката ми да се отпечата на безбройните стени на старите къщи по уличките от Гурко до Граф Игнатиев – като на истински монах-отшелник, но не застинал в пещерата, а чевръсто провиращ се между спрените на тротоарите коли и раираните сенки по тротоарите. Ето.И виждам, че хора - също със сака, като мене, но доста по-официални, някак и по-стройни, някак по-закичени с някакви лентички, някак по-венценосни – ходят оживено или оживено спират и оживено съществуват в светлите петна около спирката на автобусите. Тук, до княжеската градина, която ние знаем като парк на скейтърите и съветската армия, Боже, Боже, ама че смях.Нещо има тук, нещо става! - казвам си и пъргавото ми съзнание веднага се хвърля, па наблюдава, па прави изводи, па прави асоциации и скалъпва разсъждения и всичко – както си му е реда.Тук честват нещо! – така си казвам и пъргавото ми съзнание веднага ми подсказва: Девети май е, тъпчо, днеска е празник на победата над хитлерофашизма, ден победы на почитателите на победите и на маршовете.И наистина тия стройно облечени хора със стегнати сака като сини мундири или като смокинги на крупиета и с тия лентички по тях, и с венците си се отправят към паметника на съветската армия (искате ли да го нарека Паметник на Съветската Армия? Е, няма!) и явно ще празнуват. И по лицата им някой би прочел празнично оживление, ако само разни празнични оживления са му в главата. Но аз не прочитам нищо такова, защото познавам хората.. Просто те – дали са русофили, дали са някакви други – това никой на тоя свят не знае – отиват да поднасят венци на паметника. Отиват, просто вървят натам.И са много, учудващо много – повечето с някак руски вид, стегнати и енергични като гимнастици (или поне като хора, носещи гимнастьорки) и гърми музика и маршове от втората световна война (искате ли да я нарека Втора Световна Война? Да, ама няма!) и въобще е малко стряскащо. Плашещо е. Да.И аз си казвам: Защо е плашещо? След като до 22-годишната ми възраст това беше ежедневието ми, не обръщах внимание и някак напълно естествено приемах звучащите отвсякъде руски военни маршове?Е да де – отговарям си – но все пак са минали години. Тогава (само година две по-късно) не ми правеха впечатление и слизащите от черни коли по десетина мутри-главорези, с голи глави, с чудовищни вратове и ръце като бутове на заклано прасе. Да, и мутрите не правеха тогава впечатление, и взривените коли, и застреляните на улицата премиери, и хиперинфлациите, и падналите и умрели бабички по опашките за мляко в жанвиденовите зими...какви ли не неща НЕ ПРАВЕХА ВПЕЧАТЛЕНИЕ ТОГАВА. Но сега, слава Богу, правят впечатление и то – твърде неприятно. Поне на мен.Какви са тия руски военни маршове, по дяволите?Нищо – казвам си – демокрация е – и на нацистите бих стиснал ръка, и на комунистите, и на манихейците, и на дзенбудистите. Всеки има право на място под слънцето. Стига да не пречи на другите. Бих се радвал на един свят, изпълнен с едни кротки, милички, задружни и приятелски настроени нацисти, подаващи ръка и плетящи венци заедно с миролюбиви и кротки ултракомунисти. Да видя милионери и бедни работници да пеят хванати ръка за ръка, агнета и лъвове да се излежават, ей такива работи. Всеки има право под слънцето, включително и денят на победата, каквато ще да е тая победа, майната и, стига да е тоя ден миролюбив, кротък и да не проповядва или да не провокира насилие.Така си викам и отминавам тълпата, обградила паметника на съветската армия и смееща се и гълчаща и май наистина приповдигната от игривите и нелепи звуци на закачливите маршчета, пеещи за ябълки, круши и други неща, съдържащи витамини, минерали и антиоксиданти. Ура за победата над авитаминозата! – казвам си и продължавам нататък.А по пътя си мисля колко забавно е това, че в първата половина на живота си съм бил упорито и последователно убеждаван, че Ленин е най-милият и добър човек на света. А във втората половина от живота съм бил упорито и последователно убеждаван, че Ленин е най-големият изверг на тоя свят. И са ме убеждавали, като погледна, горе-долу едни и същи хора.И ето защо съм със сако. Защото отивам на честване на празника, 90-годишнината, на читалището на слепите.Покани ме председателят Карафезов. Господин Спас. Мога една седмица ту да пиша за него, ту да го рисувам. Величествен сляп старец. Не прилича на Омир. По-скоро – на Гьоте. Но и на него – не особено. Такава възвишеност и такъв патос трудно може да се намери сред портретите на големите от миналото. Милият Спас. С очи, загледани нагоре, невиждащи по един вълнуващо-виждащ начин. Така – под ъгъл – нагоре, към някакво по-висше небе. Не нашето синьо, намазано с евтина блажна боя, небе. Висшето небе на душата. Лице без косъмче по него, без нищо свързващо с грубата ни същност, гол череп, светли очи, мътни по особено прозрачен и просветлен начин.Бай Спас ме посреща и държи ръката ми, казва: Какво правиш, мойто момче? – и се усмихва, загледан нагоре.Слепите са почти толкова, колкото и празнуващите деня на победата. Това е в Театър \"Сълза и смях\".После помагам на достолепен, дребничък слепец да отиде до тоалетната – той не познава сградата и има нужда от водач. Завеждам го до кабинката. Предлагам да го изчакам. Той се съгласява и благодари. Аз чакам и разбирам, че има и някои величествени неща на тоя свят, покрай всички останали – невеличествените. Чакането на сляп старец пред тоалетната е едно от величествените. Човешкото търпение за добро.Усещам, че единственото правилно и важно нещо, което мога да правя сега, е да съм кротък, търпелив и да чакам. Да внимавам и да помагам. На шарещите насам натам слепи хора, на всички слепи хора, защото кои хора не са слепи на тоя свят? Трябва да чакам, да навеждам глава и да имам търпение. Защото има и по-важни неща от моята, от нашата, вечна и зла нетърпеливост към Всичко.И по едно време идва и президентът Радев. Охрана, охрана, охрана. Но не прекалено. Бих могъл да падна до смешното ниво на шарен журналист, професионалист, и да изпадна в отработено, заучено пристрастие. И да опиша всичко това с куп стегнати (като саката на празнуващите победата) клишета и баналности. Примерно – че е имало адски много охрана. Или въобще – някакви такива - типично журналистически заяждания. Но аз – не.Просто идва президентът и с него - журналисти и охрана - и всичко си е съвсем наред. Какво толкова? Слепи хора честват своя празник – и идва президентът на страната, в която те живеят, без да виждат. Спокойно си е; и някак даже – достолепно.Казвам си: Каквото и да съм си мислил за тоя бивш военен, президента, сега ще си мисля по-добри неща за него.Затова, защото на празник, на който българите по стар обичай се разделят на празнуващи руския ден на победата и празнуващи европейския ден на Европа, той е решил да отиде и да почете хора, празнуващи юбилей на читалището си.А за слепите – казвам си – читалището е особено важно нещо. Те очакват от читалището си да озвучи книги с глас, да преведе на брайл четива, да им даде това, което ние, зрящите, ползваме някак без да усетим. И без да ценим особено много. Като някаква естествена даденост. Просвещение.И президентът – тук.Гледай ти, какъв човек! – казвам си и мнението ми за него някак пред вътрешните ми очи значително се подобрява. Не е лош! – казвам си и го слушам как реди малко смешно думите в речта си – леко неловко, с някаква симпатична изкуствена достолепност; все едно току що е излязъл от курс по държане на речи и е под силно впечатление от него. Браво, все пак! – казвам си (и се дразня, че при мен без едно „все пак” не може да се мине, защото съм скептично лайно, все пак, родено във време, в което Ленин е бил мил и велик, пък след това – изверг и омразник. Все пак – егати времето!).И навеждам глава и се заслушвам в звука на думите на президента и въобще и не си правя сметка да скоча и да избягам – както бих направил преди години. Та нали съм си свършил работата? – бих викнал преди години - видял съм се с председателя, завел съм достолепния стар господин до тоалетната и съм го изчакал, почел съм събитието! Сега и някакъв президент ли трябва да търпя и да слушам?!Така бих си помислил преди години, но сега си давам сметка, че единственото важно нещо на тоя свят е моето търпение, търпение за добро – за да преживея смислено и задълбочено живота си – не препускайки нервно и нетърпеливо от място на място, от човек на човек, незачитайки нищо за повече от минута, разбързан и превъзбуден в гонитба на нищото...Сега разбирам, че само моето търпение прави нещата смислени и важни. И аз седя и слушам президента и кимам с глава, а когато той отива на друго събитие, защото все пак и победите, и дните на Европа, и целият свят чакат отвън – аз все пак оставам.И търпеливо слушам слепи деца, които величествено и прекрасно пеят и свирят композиции от слепи композитори.И си давам сметка, че това покъртително чувство за величие на човешкото, на гласа и музиката, на човешката крехка красота срещу мрачния груб свят – се постига само с търпение. И седя, захласвам се, усмихвам се, знам, че мога да махна с ръка и веднага да стана груб, циничен, зъл, разбързан и безразличен към всичко, като тъпите, жестоки и печени хора, възгордели се и незачитащи нищо на света, освен хищните си желания...знам, че мога да бъда и такъв...но знам, че не искам. С търпение ще направя тоя ден значим.Честит ден на добрите, търпеливи хора – казвам си - Е днес! И – надявам се – всеки друг ден.Честит празник!", "date": "2018.05.09", "title": "Какви са тия руски военни маршове, по дяволите?"}
{"url": "https://offnews.bg/obshtestvo/spasitelite-ne-uspiaha-da-stignat-lager-2-zhenata-do-boian-petrov-obi-680273.html", "text": "Спасителният екип, издирващ алпиниста Боян Петров, не успя да достигне до лагер 2 заради лошото време. Издирването ще продължи утре сутринта.По-рано днес стана ясно, че правителството е помолило Китай да изпрати военни и хеликоптер в помощ на спасителната акция. Надеждата е за по-хубаво време утре, за да може евентуално да се използва и летателен апарат. Вчера спасителите достигнаха до лагер 1 под върха Шиша Пангма, но не откриха там Боян Петров. В същото време жената до алпиниста Радослава Ненова обяви банкова сметка за спасителната операция.Ето и сметката за всички, които искат да помогнат: Радослава Георгиева НеноваBG32 UNCR 7000 1523 2695 49UniCredit Bulbank UNCRBGSFPaypal: desertrose_lili@yahoo.com", "date": "2018.05.09", "title": "Спасителите не успяха да стигнат лагер 2, жената до Боян Петров обяви банкова сметка за акцията"}
{"url": "https://offnews.bg/futbol/tragedia-v-sinio-slavia-e-noviat-nositel-na-kupata-na-balgaria-sled-d-680276.html", "text": "9-годишната прокоба за Левски продължава, след като Славия спечели Купата на България с дузпи. \"Белите\" спечелиха битката за златните медали тази вечер на стадион \"Васил Левски\" и след 0:0 в редовното време и се изиграха продължения. След тях гол нямаше и Славия спечели след 4:2 при дузпите.Така най-старият столичен клуб отново лиши \"сините\" от трофей след 2013 г., когато поднесоха титлата на Лудогорец на тепсия след онова 1:1 на \"Герена\". Левски пък загуби трети пореден финал за Купата, която не е печелил от 2007 г. и няма трофей от 2009 г., когато за последно стана шампион.В редовните 90 минути Левски тотално надигра Славия и изпусна един куп положения. Още в началото Георги Петков спаси дузпа на Жорди Гомеш, после ветеранът се превърна в големия герой, отразявайки всичко възможно. След удар на Габриел Обертан и гредата се оказа пръв помощник на \"белите\", които до допълнителните 30 минути не създадоха нито една опасност пред Божидар Митрев.В продълженията Левски отново изпусна по-добрите положения и така се стигна до дузпи. При тях Петков отново беше над всички, след като спаси ударите от бялата точка на Кали Тиам и Роман Прохазка, а за \"белите\" пропусна единствено Ивайло Димитров. Така Славия спечели първа Купа на България от 1996 г.По традиция, бившият вратар на Левски и настоящ такъв на Славия неколкократно си поигра с нервите на фенове и футболисти, използвайки коронните си номера за бавене на времето. Защитникът на Берое Иван Иванов пък изненадващо се окза на трибуните и изгледа мача сред феновете на \"белите\", които му направиха топло посрещане и се снимаха с него.", "date": "2018.05.09", "title": "Трагедия в синьо! Славия е новият носител на Купата на България след дузпи"}
{"url": "https://offnews.bg/politika/radev-deniat-na-pobedata-i-deniat-na-evropa-ne-biva-da-ni-protivopost-680261.html", "text": "Държавният глава Румен Радев смята, че Денят на Европа и Денят на победата не трябва да противопоставят българските граждани.Според него антифашизмът е основен ценностен фундамент на Обединена Европа.Ето и цялата позиция на президента Радев:", "date": "2018.05.09", "title": "Радев: Денят на Победата и Денят на Европа не бива да ни противопоставят"}
{"url": "https://offnews.bg/kultura/savremenno-izkustvo-ot-shvejtcaria-pristiga-u-nas-na-10-i-11-maj-680258.html", "text": "Изненадващ пърформанс, обединяващ танц, изложба и концерт в едно, ще представят швейцарците Синди Ван Акер /хореограф/, Кристиян Луц /фотограф/ и Луис Юкер /музикант/ на сцената на ДНК – пространство за съвременен танц и пърформанс.Соловият спектакъл „Knusa“ на един от най-големите швейцарски хореографи Синди Ван Акер, заедно с концерта на пънк музиканта Луис Юкер, се случват в интеракция с фотографиите на Кристян Луц от серията му „Insert Coins“, които ще бъдат изложени в ДНК между 9 и 15 май.Събитието е част от международната програма на ДНК - \"Мигриращото тяло\".", "date": "2018.05.09", "title": "Съвременно изкуство от Швейцария пристига у нас на 10 и 11 май"}
{"url": "https://offnews.bg/112/avtobus-na-gradskia-transport-se-blasna-v-stalb-v-sofia-obnovena-680272.html", "text": "Автобус на градския транспорт се удари в стълб в София, съобщи Нова телевизия.Автобусът се е движел по линия 74. Инцидентът е станал близо до кръстовището на бул. \"Цар Борис III\" и бул. \"акад. Иван Евстатиев Гешов\".Четирима души са пострадали. Те са откарани в болница \"Пирогов\".Трима от пострадалите са били в автобуса. Четвъртият е бил на спирката. В момента се оценява състоянието им, съобщават от болницата, цитирани от \"Фокус\". ", "date": "2018.05.09", "title": "Автобус на градския транспорт се блъсна в стълб в София (обновена)"}
{"url": "https://offnews.bg/sviat/phenian-osvobodi-trima-amerikanski-zatvornitci-sled-poseshtenieto-na-p-680270.html", "text": "Пхенян е освободил трима американски затворници. За това съобщи в Туитър американският президент Доналд Тръмп. Той допълни, че държавният секретар Майк Помпео, който беше в Северна Корея за втори път за последните два месеца, \"е във въздуха и се връща от Северна Корея с тримата прекрасни джентълмени, които всички очакват да срещнат с такова нетърпение\".Тръмп написа още, че датата и мястото за срещата му със севернокорейския лидер Ким Чен-ун са окончателно договорени, без да даде повече подробности. Ким Хак-Сун, Тони Ким и Ким Дон-Чул бяха в затвора заради предполагаема \"противодържавна дейност\". Те извършваха и принудителна работа в трудови лагери. Първите двама бяха задържани през пролетта на миналата година, а Ким Дон-Чул, пастор на над 60-годишна възраст - през 2015 г.Срещата между Ким Чен-ун и Доналд Тръмп, която се очаква по-късно този месец, е историческа - това е първа среща между действащ президент на САЩ и лидер на Северна Корея.\"Имаме график за срещата си. Имаме насрочена среща. Мястото е избрано. Времето и датата. Всичко е уредено. И очакваме да имаме голям успех\", каза Тръмп, цитиран от \"Гардиън\".", "date": "2018.05.09", "title": "Пхенян освободи трима американски затворници след посещението на Помпео"}
{"url": "https://offnews.bg/112/otkriha-mina-v-maze-v-stolichnia-kvartal-iztok-680277.html", "text": "Учебна противотанкова мина ТМ 62 е открита в мазе в жилищен блок на ул. „Незабравка\" в кв. „Изток\" в София, съобщиха от Министерството на отбраната.Искане за обезвреждане на мината е подадено в министерството след 17.15 часа днес. Тя е открита след потушаване на възникнал по-рано днес пожар.Специализиран екип от състава на Сухопътните войски е транспортирал мината на безопасно място. Тя ще бъде унищожена.Действията на военнослужещите от военното формирование в Горна Баня по разузнаване и транспортиране на учебната мина са били ръководени от лейтенант Александър Цветков.", "date": "2018.05.09", "title": "Откриха мина в мазе в столичния квартал 'Изток'"}
{"url": "https://offnews.bg/sviat/sasht-shte-rabotiat-sas-satrudnitcite-si-za-da-ne-se-sdobie-iran-s-ia-680278.html", "text": "САЩ ще продължат да работят със съюзниците си, за да гарантират, че Техеран няма да се сдобие с ядрено оръжие, ден след като президентът Доналд Тръмп обяви, че изтегля страната си от международното споразумение за Иран, съобщи американският министър на отбраната Джеймс Матис, цитиран от Ройтерс и БТА.\"Ще продължим да работим рамо до рамо със съюзниците и партньорите ни, за да гарантираме, че Иран никога няма да разполага с ядрено оръжие и ще работим и с други по спектъра на зловредното влияние на Иран\", каза Матис преди слушане в сенатската бюджетна комисия.\"Сегашната администрация остава ангажирана да поставя на първо място сигурността, интересите и благосъстоянието на нашите граждани\", допълни Матис.Той коментира и отношенията със Северна Корея, като посочи, че има известен оптимизъм за преговорите, след като Пхенян освободи трима американски затворници и те отпътуваха за САЩ с държавния секретар Майк Помпео. \"Мисля, че има основание за известен оптимизъм, че тези преговори може да бъдат плодотворни\", посочи Матис, визирайки планираната безпрецедентна среща на върха между президента на САЩ и лидера на КНДР Ким Чен-ун.", "date": "2018.05.09", "title": "САЩ ще работят със сътрудниците си, за да не се сдобие Иран с ядрено оръжие, обяви Белият дом"}
{"url": "https://offnews.bg/obshtestvo/254-knizhki-otneti-za-shest-dni-zaradi-neplateni-globi-680267.html", "text": "6394 моторни превозни средства са проверени в рамките на проведената между 2 и 6 май специализирана полицейска операция за невръчени фишове и неплатени задължения по Закона за движение по пътищата, съобщиха от МВР.Проверките бяха проведени основно по пътищата, водещи към граничните пунктове на страната и в тях участваха екипи на Пътна полиция и Агенция „Пътна инфраструктура“.За невръчени фишове и глоби са проверени 8468 водачи и пътници. В хода на инспекциите на водачите са връчени 1092 електронни фиша, а на техните спътници - 179 фиша. Освен това са отнети 254 шофьорски книжки заради неплатени глоби. Освен за фишове и неплатени глоби, при операцията са констатирани и други нарушения. Установени са 218 случая на водачи и пътници, които са се движили без задължителните обезопасителни средства – колани и каски, 74 - на движение без задължителната застраховка „Гражданска отговорност“ и други 56 – без платена винетна такса.Констатирани са 36 случая на водачи, седнали зад волана след употреба на алкохол, и 16 – след употреба на наркотични вещества и техни аналози. В други 107 случая е установено шофиране с технически неизправно МПС.По време на операцията са засечени и 46 случая на шофиране от неправоспособни водачи.", "date": "2018.05.09", "title": "254 книжки отнети за шест дни заради неплатени глоби"}
{"url": "https://offnews.bg/tenis/grigor-dimitrov-ne-moga-da-si-pozvolia-da-padam-duhom-680264.html", "text": "Седмица преди 27-ия си рожден ден Григор Димитров напусна по-бързо от желаното Мастърс турнира в Мадрид след драматично поражение от Милош Раонич със 7:5, 3:6, 6:3.Хасковлията бе подкрепян мощно и докрай от близо 700 българи с национални трибагреници, живеещи в Испанската столица и околията, на които след мача благодари и раздаде автографи.По време турнира с българина беше фитнес-треньора му Себастиен Дюран, а Дани Валверду не се появи. Четвъртият в света Димитров беше любезен да поговори с кореспондентката на Tennis24.bg и още няколко журналисти след 2-часовия двубой.- Как се посреща сервис със скорост 229 км в час?- Сложно е, но е част от играта. Фокусираш се в различни неща по време на мача, а срещу него знам, че трябва да се концентрирам в сервиса и ретура. Но колкото и добре да подавах и да се стараех днес, не ми достигна шанс в някои от геймовете.- Изигра много добър втори сет, в третия също вървеше така и изведнъж в последните два гейма нещо стана... А двата му пробива дойдоха с твои двойни грешки.- Тежък мач срещу качествен опонент, направих каквото можах. Не си използвах шанса за пробив в началото на третия сет, изпуснах няколко удара, той подаваше добре. Какво можех да направя в края - на точка за пробив и после на мое предимство нацели линиите. Никога не сме имали лесни мачове, но да - тази вечер Милош си заслужи победата. Опитах да посрещам, когато бе възможно, но всичко му вървеше – точки за пробив, удари по линиите, първи и втори сервис... опитах всичко, но не бе достатъчно. Като цяло играх добре, но нямаше много тенис, нямахме големи разигравания, не можах да вляза в такива, да раздвижа играта, да създам атака. Всичко бе малко наопаки. Когато играя срещу такива състезатели, особено при условия като в Мадрид, топката отскача малко повече, понякога и при втория сервис, щеше да ме прескочи няколко пъти. Сложно е, но това е положението.- Имаше ли някаква промяна, когато към средата на първия сет закриха корта с покрива? - Със сигурност му помага повече на него, но няма как да контролирам времето. Имах чувството, че не играх самата игра, а трябваше да се боря срещу сервиса или някой удар на изненадващо място, да съм нащрек постоянно. Накрая на важните точки Милош рискува. А дори не трябваше да стигаме до трети сет – в първия можех да спечеля разигравания и да го затворя, но вече няма как да върнем мача...- Жребият беше коварен, истински капан... - Да, абсолютно, но не мога да си позволя да падам духом... понякога ти липсва късмет. Трябва да продължавам, да тренирам, имам няколко дни до следващия мач. Контролирам, което мога, не всичко. Искам да съм позитивен, исках да играя повече тук, имам чувството, че дори не играх мач – само сервис и ретур, липсвах ми разигравания, втори сервис...- Дани Валверду не е с теб тук? - Да, ще дойде в края на седмицата. Иначе всичко с тима е наред, останалите са тук, работим. Сега сме нещастни, но трябва да преглътнем и да вървим напред. Искам да наваксам в Рим и да бъда много силен в Париж. Готов съм да скоча на корта за нова тренировка утре сутрин. Това е добър знак, но ще видим. Още не сме решили програмата. В Европа всичко е близо, за час-два си и вкъщи.", "date": "2018.05.09", "title": "Григор Димитров: Не мога да си позволя да падам духом"}
{"url": "https://offnews.bg/kultura/miasto-za-bg-muzika-sabira-edni-ot-naj-golemite-muzikanti-i-mlad-680249.html", "text": "С флашмоб на 10 май 2018 г. в метростанция „Сердика“ стартира кампанията „Място за BG музика“, организирана от Музикаутор под патронажа на кмета на София Йорданка Фандъкова.До края на месеца известни български музиканти и млади таланти ще свирят на ключови места в столицата заедно с ученици от Националното музикално училище „Любомир Пипков“. За целта на метростанции „Сердика“ и „Летище София“, както и в Ларгото са поставени пиана, а мобилни флашмобове ще се организират също в градина „Кристал“ и пред Съдебната палата.В тях ще участват творци и артисти, сред които Митко Щерев, Калин Вельов, Paraplanner, Хайгашод Агасян, P.I.F., Михаил Белчев, Мастило, Ангел Добрев, ETNOTIX и много други, които ще покажат #къде е музиката.Идеята на кампанията „Място за BG музика“ е да демонстрира на гражданите и гостите на столицата богатството на българското музикално творчество, хората, които стоят зад него, както и приемствеността между утвърдените музиканти и новото поколение в това прекрасно изкуство.Следете страницата във , за да разберете кога и кои са горещите точки за българска музика в София!", "date": "2018.05.09", "title": "„Място за BG музика“ събира едни от най-големите музиканти и млади таланти в столицата"}
{"url": "https://offnews.bg/analizi-i-komentari/moskovski-veche-ne-e-smeshno-s-komsomoltci-amatiori-ne-stava-680217.html", "text": "Вчера за пореден път се . На същата гара Червен бряг, където преди няколко години страшна трагедия отне живота на 8 души, заключени в спален вагон ковчег.Само през последните дни тази случка е трета поред, при която се налага евакуация на пътници заради огън във влака. На гара Долно Езерово зрелищно се запали локомотив, а на гара Коньово като факли изгоряха два вагона. И въпреки дежурното твърдение на БДЖ, че \"по никакъв начин живота и здравето на пътниците и превозния персонал не са били застрашени\", е добре да се замислим сериозно преди да си купим билет за влак. Защото безхаберието и разрухата в националния жп превозвач вече много пъти се разминават с малкия дявол.Нещо, което едва ли винаги ще е така.Истинската ситуацията в БДЖ не може да бъде прикривана до безкрай зад научно-фантастични сюжети, в които могат да повярват само хора, които никога през живота си не са се качвали във влак. На цветния телевизор костюмиран жп началник обяснява как ГЕРБ били спасили БДЖ от фалит и почти им изплатили многомилионните дългове, а в железопътните форуми машинисти обясняват как ги е страх да се качат в локомотива заради лошата им поддръжка. В герберската паралелна реалност, а в действителност понякога В същата паралелна реалност повод за гордост и PR-съобщение е монтажът на 26 ремонтирани седалки за машинистите. В нея министърът може да нареди да бъде закрит супер аматьорския футболен отбор \"Локо БДЖ\", а ритнитопковците, водени от център-нападателя и изпълнителен директор на БДЖ Владимир Владимиров, да продължават да доиграват първенството, губейки надежда за промоция във В група в неравна битка с \"колоси на играта\" като Надежда (Доброславци) и Левски (Чепинци).В нея таранът на футболните аматьори дава интервюта как \"отчитаме увеличение на пътуванията с бързи влакове за миналата година\", а според официалните данни на НСИ те са намалели с над 200 000. В истинския живот дори и в малкото празнични дни когато има достатъчно желаещи да пътуват с БДЖ, вместо да се сложат допълнителни вагони, се въвеждат ограничения чрез билети със задължителна регистрация.В паралелната действителност зад разкритията на медиите за нагласени обществени поръчки и фиктивни ремонти винаги стои заговор на политически опоненти, а започнатите мащабни проверки никога не откриват нещо нередно, колкото и очевадни да са далаверите.Под вещото ръководство на център-нападателя аматьор Владимиров, който преди да се осъзнае като гербер, бе лидер на комсомола на БСП в София, през последните години България категорично е на последно място в Европа с най-разнебитената железница, въпреки наливаните щедро многомилионни субсидии от джоба на българския данъкоплатец. Последните данни на Бостънската консултантска група са еднозначни - Ако допуснем, че капацитетът на управляващите родните железници е преди всичко в областта на играта с коженото кълбо, то е добре да обясним нещата на ресорния министър Ивайло Московски на \"професионален жаргон\": Когато център-нападателят е ялов, феновете няма как да са доволни. А ако смяната му се забави прекалено много, обикновено го отнася треньорът.", "date": "2018.05.09", "title": "Московски, вече не е смешно! С комсомолци аматьори не става"}
{"url": "https://offnews.bg/kultura/nana-i-c-block-se-prisaediniavat-kam-kontcerta-na-didzhej-bobo-u-nas-680238.html", "text": "Звездите на 90-те Nana и C-Block ще зарадват феновете и ще застанат на една сцена с легендарния диджей Bobo. Те се присъединяват към концерта на 10 ноември в София.Шоуто е част от поредицата Hits only, която миналата година събра заедно Саманта Фокс, Сандра, Си Си Кеч.Гано-германската звезда Nаna стартира като диджей още 16-годишен, но бързо открива истинската си страст. През 1995 година се включва в евроденс проекта Darkness като рапър и работи с Тони Котура, който по-късно продуцира имена като N Sync и Backstreet Boys.Песента „Dreams“ се превръща в хит, но Nаna напуска формацията, за да търси своя собствен стил. По-късно издава хитът „Lonely“ – най-успешната евро-рап песен, която застава неотлъчно в класациите и придобива платинен статус. Успехът на C-Block също започва от Германия, когато двамата американци Anthony „Red Dogg“ Joseph и James „Mr. P“ White отбелязват бума на рап музиката в Европа.1995-та е годината, в която започват да се занимават с музика, а само година по-късно издават и първия си успешен сингъл. Четвъртият – „So Strung Out“ от 1996 г. става тотален хит, следват „Time Is Tickin Away“, „Summertime“, „Brocken Wings“, „We Believe“, като това са само част от парчетата, които изстрелват и задържат формацията на върха във втората половина на 90-те.", "date": "2018.05.09", "title": "Nana и C-Block се присъединяват към концерта на диджей Bobo у нас"}
{"url": "https://offnews.bg/evropa/balgaria-v-top-3-na-zamarsitelite-s-emisii-vagleroden-dioksid-v-evropa-680240.html", "text": "Вредните емисии на въглеродния диоксид у нас са се увеличили с 8.3% през 2017-та година, сравнено с 2016-та, показва проучване на Евростат.България попада в топ 3 на замърсителите с емисии въглероден диоксид, като в тази отрицателна класация пред нас са Естония и Малта.За 2017-та като цяло в Европа се наблюдава увеличение на вредните емисии, като средното повишението е 1.8% за ЕС.Първенците, които отчитат спад във вредните емисии въглероден диоксид, са седем: Финландия, Дания, Великобритания, Ирландия, Белгия, Латвия и Германия.За 2017-та година България създава 1.5% от замърсяването с емисии въглероден диоксид в целия ЕС, показва още изследването.", "date": "2018.05.09", "title": "България в топ 3 на замърсителите с емисии въглероден диоксид в Европа"}
{"url": "https://offnews.bg/kultura/za-magiata-i-dushata-na-bukvite-izlozhba-pokazva-skritata-krasota-na-680263.html", "text": "Вчера в Националната библиотека „ Св. Св. Кирил и Методий“ се откри изложба калиграфия – старо уставно българско писмо на тема „За магията и душата на буквите“. На изложбата за първи път бяха представени калиграфии в стилистиката на старите български книги от 13 и 14 век, изписани на пергамент.Орнаментика в стил 15 век, реплика на Коптският кръст от най-старото Евангелие на Юда, реплика на лист от Манасиевата хроника, стихотворението на Иван Вазов „О, Шипка“ на пергамент с везани букви и „За буквите“ от Черноризец Храбър на старобългарски език са само част от експонатите, които могат да бъдат видени.Автор на творбите е Маргарита Иванова – художник – калиграф. С изложбата \"За силата и душата на буквите\" с изразителните елементи на съвременната калиграфия си е поставила за цел да разкрие красотата на буквите, както и да подчертае тяхната значимост за развитието на българския народ в културно и историческо отношение.Изложбата бе открита от директорката на Народната библиотека доц. д-р Красимира Александрова. В залата на библиотеката присъстваха президента на Международната фондация „ Св. Св. Кирил и Методий“ проф. д-р Стефан Стефанов и г-н Михаил Тачев, ректора на Университета по библиотекознание и информационни технологии – проф. д. ик. Н. Стоян Денчев, председателя на Българо-китайската камара за индустриално развитие – г-жа Десислава Дончева. Директора на Институт Конфуций – Аксиния Колева, директора на Китайския културен център – г-н Тун, гости от Ротари клуб София Център, Ротари клуб София Капитал и Ротари клуб Дупница.Г- н Тун остана очарован от работата на художника и и отправи покана за изложба в Китай.На изложбата Маргарита Иванова отправи предизвикателство към гостите си , като беше подсигурила истински пергамент и всеки, който желаеше можеше на опита да пише с туш, перо. Гостите проявиха интерес, дори директора на Китайския културен център – г-н Тун изписа думата благодаря с туш и перо на пергамент.Изложбата бе организирана със съдействието на международна фондация „Св. Св. Кирил и Методий“ и партньор Ротари клуб София Център .", "date": "2018.05.09", "title": "За магията и душата на буквите: Изложба показва скритата красота на писмото"}
{"url": "https://offnews.bg/obshtestvo/bezsmartniat-polk-marshiruva-v-sofia-podnese-tcvetia-pred-pametnika-n-680225.html", "text": "За поредна година на 9 май в София се проведе шествие на Безсмъртния полк по случай Деня на победата на СССР във Втората световна война.Маршът започна в 9 часа от паметника на Незнайния воин. Продължи до Народното събрание, след което премина покрай Софийския университет и завърши пред Паметника на съветската армия.Участниците в шествието бяха окичени с Георгиевски ленти. Те развяваха руски, съветски и български знамена и носеха портрети на загинали във войната близки. Пред паметника реч изнесоха посланикът на Руската федерация у нас Анатолий Макаров, както и председателят на БСП - София Калоян Паргов.Лидерът на БСП Корнелия Нинова и депутатите от левицата Таско Ерменков, Георги Свиленски и Славчо Велков поднесоха венец пред паметника на Съветската армия. Стигна се до сблъсък между Велков и репортера на телевизия Алфа, които бяха разтървани от полицията.В организирането на Безсмъртния полк тази година се включиха Координационеният съвет на руските съотечественици в България, Федерация \"Съюз на съотечествениците\", Българскиият антифашистки съюз, Съюзът на ветераните от войните на България, Национално движение \"Русофили\", Федерация за приятелство с народите на Русия и ОНД, Фондация \"Устойчиво развитие за България\", Сдружение \"Александър Невски\", Съюзът на българските журналисти, Форум \"България-Русия\", Национално сдружение\" заедно с Русия\", Движение \"Че Гевара\" - България.", "date": "2018.05.09", "title": "Безсмъртният полк марширува в София, поднесе цветя пред Паметника на съветската армия (видео и снимки)"}
{"url": "https://offnews.bg/politika/nesashtestvuvashtiat-hab-balkan-veche-e-obekt-ot-natcionalno-znachenie-680243.html", "text": "Девет ключови обекта на „Булгартрансгаз“ ЕАД бяха обявени от Министерския съвет за обекти от национално значение според Закона за устройство на територията и за национални обекти според Закона за държавната собственост, съобщават от правителствената пресслужба. Сред тях е несъществуващият газов хъб \"Балкан\".През март българското държавно енергийно дружество подписа договор за възлагане на предпроектното проучване за газовия хъб \"Балкан\" с българо-швейцарския консорциум \" ДЗЗД \"АФ-ЕМГ Консулт\". Проучването трябва да оцени в детайли търговската и техническата жизнеспособност на проекта, както и точния бизнес модел за неговото реализиране.Останалите обекти, които бяха обявени за обекти от национално значение са разширението на газопреносната мрежа в участъка от българо-турската граница до компресорна станция „Странджа“, разширението на газопреносната инфраструктура паралелно на северния магистрален газопровод до българо-сръбската граница, преносеният газопровод до Панагюрище и Пирдоп, преносеният газопровод за Свищов, преносеният газопровод до Разлог и Банско, модернизацията на компресорните станции „Лозенец“, „Петрич“ и „Ихтиман“ чрез интегриране на четири газотурбокомпресорни агрегата, подмяната на северен (магистрален) газопоровод в участъка Беглеж – Дерманци –Батулци – Калугерово и подмяната на северния (магистрален) газопровод в участъка от Вълчи дол до Преселка.С реализацията на проекта за газов хъб „Балкан“ ще бъде изградена необходимата газопреносна инфраструктура, която да свърже пазарите на природен газ в региона с тези в Централна и Западна Европа, както и на държавите от Енергийната общност – Сърбия, Република Македония, Босна и Херцеговина, припомнят от правителствената пресслужба. По този начин проектът ще допринесе за постигането на основните приоритети на европейската енергийна политика.Проектът е включен в десетгодишния план за развитие на мрежите на ENTSOG.С реализацията на проекта за разширение на газопреносната инфраструктура на “Булгартрансгаз” ЕАД в участъка от българо-турската граница до българо-сръбската граница ще се постигне сигурност на доставките на природен газ както за нашата страна, така и за съседните балкански държави и региона, откриване на допълнителни висококвалифицирани работни места, затвърждаване на ролята на България като транзитна страна в региона и ЕС.Проектите за изграждане на преносни газопроводи до Панагюрище и Пирдоп, до Свищов, както и до Банско и Разлог се финансират по линия на Международния фонд „Козлодуй“, администриран от Европейската банка за възстановяване и развитие.Проектът за модернизация на трите компресорни станции „Лозенец”, „Петрич” и „Ихтиман” е част от дейностите, които се финансират по линия на Механизма за свързване на Европа. Модернизацията на компресорните станции предвижда интегриране на 4 нискоемисионни турбинни газокомпресорни агрегата, като в компресорна станция „Лозенец” ще бъдат интегрирани два агрегата. С реализацията на проекта компресорните станции ще отговарят на най-високите европейски екологични изисквания.С рехабилитацията на участъци от северния полупръстен Беглеж –Дерманци - Батулци –Калугерово и Вълчи дол - Преселка ще бъде гарантирана надеждността на съоръженията и ще бъде осигурен проектният капацитет за пренос на природен газ.Изпълнението на всички обекти е включено в десетгодишния план за развитие на мрежите на „Булгартрансгаз” ЕАД за периода 2017-2026 г., одобрен от Комисията за енергийно и водно регулиране на 1 август 2017 г.", "date": "2018.05.09", "title": "Несъществуващият хъб Балкан вече е обект от национално значение"}
{"url": "https://offnews.bg/obshtestvo/novi-ukazania-pri-podgotovkata-na-dete-za-osinoviavane-shte-razraboti-680265.html", "text": "До 30 май се очаква да бъдат разработени нови указания при подготовката на дете за национално и международно осиновяване. Това обяви председателят на Държавната агенция за закрила на детето (ДАЗД) д-р Елеонора Лилова при откриването на Националния съвет за закрила на детето, който се проведе днес и се председателства от нея.Новите указания за осиновяване се изготвят от междуведомствена група под ръководството на ДАЗД. Целта е да бъдат създадени насоки за всички професионалисти, сред които социални работници, психолози, възпитатели и др., работещи с деца, както в специализираните институции, така и в социалните услуги от резидентен тип.Нови насоки ще има още за приемните семейства, за социалните работници от дирекциите „Социално подпомагане“ и за акредитираните организации за посредничество при международно осиновяване.Приоритетните задачи са записани в одобрената от Министерския съвет Национална програма за закрила на детето.Акцентът се поставя върху гарантиране правото на живот без насилие и продължаването на процеса на деинституционализация. Съществено място се отделя на мерките на защита на децата в интернет пространството и на здравословното хранене.В актуализирания план за изпълнение на Националната стратегия „Визия за деинституционализация на децата в България“ е заложено продължаването на процеса на деинституционализация. Приоритетни ще бъдат домовете за деца, лишени от родителска грижа и домовете за медико-социални грижи за деца. В момента се прави анализ за мястото на резидентните грижи в мерките за закрила, както и мерки за подобряването им от постоянната експертна група.Предизвикателствата пред Националния съвет за закрила на детето са свързани с осъвременяването на координационния механизъм за взаимодействие при работа в случаи на деца, жертви на насилие или в риск, и за взаимодействие при кризисна интервенция.Предвижда се промяна на Наредбата за критерии и стандарти за социални услуги за деца. Според председателя на ДАЗД практиката показва, че има нужда от ревизиране на този подзаконов акт, защото е необходимо да се допълнят и развият изискванията за качество на социалните услуги за деца.Д-р Елеонора Лилова изнесе и данни за издадени лицензи. От 1 януари до 30 април 2018 г. са издадени 36 лицензa за предоставяне на социални услуги за деца, 9 от които са за иновативни услуги. Активните лицензи към 3 април 2018 г. са 310 броя за 347 социални услуги за деца.", "date": "2018.05.09", "title": "Нови указания при подготовката на дете за осиновяване ще разработи ДАЗД"}
{"url": "https://offnews.bg/obshtestvo/vanshno-predupredi-patuvashtite-ot-i-za-italia-da-se-informirat-za-obs-680260.html", "text": "Във връзка с отменения полет на авиокомпания \"Райънер\" от Рим, засегнал десетки българи, от Министерството на външните работи предупредиха пътуващите от и за Италия да се информират за обстановката. Проверка на посолството ни в Италия показала, че общо 20 000 пътници са засегнати от отменените на 8 май полети заради стачките в страната. Повече от 100 полета между Италия и Обединеното кралство бяха отменени заради стачката на контрольорите на въздушния трафик и наземния персонал.Докато междуконтиненталните полети до и от Италия, както и до италианските острови остават незасегнати от стачните действия, много от пътуванията на къси разстояния са забавени или отменени, съобщават от министерството.\"Райънер\", която превозва най-много пътници до и от италианските летища в сравнение с другите превозвачи, е отменил десетки полети, включително до и от Бергамо (Милано). Италианският национален превозвач AlItalia е отменил общо 230 полета за Европа, между които шест между Лондон и Милано, както и четири между Лондон и Рим, а British Airways - 38 полета.От министерството призовават българските граждани, на които предстои да пътуват със самолет до и от Италия, както и в самата страна, да се информират своевременно за актуалната обстановка.При необходимост от консулско съдействие българските граждани могат да се обърнат към консулската служба в Рим на тел. (+39) 06 360 04367 или към генералното консулство на България в Милано съответно на тел. (+39) 02 849 42941 и 00393337826043 при спешни случаи.Пътуващите със самолет в рамките на ЕС могат да проверят правата си и дали те се спазват, на следния електронен адрес: ", "date": "2018.05.09", "title": "Външно предупреди пътуващите от и за Италия да се информират за обстановката"}
{"url": "https://offnews.bg/politika/opredeliha-sastava-na-komisiata-koiato-shte-pregovaria-za-obshtata-is-680246.html", "text": "Кабинетът определи министъра на външните работи Екатерина Захариева за съпредседател от българска страна на междуправителствената комисия по чл. 12 от Договора за приятелство, добросъседство и сътрудничество между България и Македония, съобщиха от правителствената пресслужба. Комисията ще координира и контролира ефективното изпълнение на договора и представлява форум, в рамките на който могат да бъдат повдигани и обсъждани актуални въпроси между двете страни.Членове на междуправителствената комисия са министри или техни заместници. Редовните й заседания ще се провеждат веднъж годишно или при необходимост, по искане на една от страните.Определени бяха и съпредседател, структура и състав от българска страна на Съвместната мултидисциплинарна експертна комисия по историческите и образователни въпроси. Нейното създаване е регламентирано в чл. 8, ал. 2 от Договора. Съпредседател на комисията е проф. Ангел Димитров, д.и.н., бивш посланик на България в Скопие и Белград, а заместник-съпредседател – доц. д-р Наум Кайчев, преподавател по съвременна история в СУ „Св. Климент Охридски“, бивш генерален консул в Битоля и Торонто, член на Македонския научен институт.Членове от българска страна ще бъдат: Момчил Методиев - доктор на историческите науки, главен редактор на „Вяра и общество“, бивш дипломатически служител в МВнР, проф. д-р Иван Илчев, преподавател в СУ ,.Св. Климент Охридски“, доц. Даниел Вачков – директор на Института за исторически изследвания на БАН, проф. д-р Кирил Топалов, преподавател по старобългарска и възрожденска литература, посланик на България във Ватикана, доц. д-р Бони Петрунова, директор на Националния исторически музей.", "date": "2018.05.09", "title": "Определиха състава на комисията, която ще преговаря за общата история с Македония"}
{"url": "https://offnews.bg/kultura/barabanistat-na-ac-dc-sajman-rajt-pristiga-u-nas-za-tribiut-na-bandata-680268.html", "text": "На 18 май голямата сцена на  става арена на един взривоопасен концерт - истински динамит с AC/DC трибют на италианците Riff Raff със специалното участие на барабаниста на AC/DC и Dio - Саймън Райт.В петъчната вечер феновете на тежката музика ще могат отново да преживеят на живо вечните класики и най-ярките парчета на една от най-влиятелните групи в хард рока за всички времена.Саймън Райт е добре познат на българските меломани с участието си в групи като AC/DC, Dio и Queensryche.Роденият в Англия барабанист става част от AC/DC след напускането на Фил Ръд през 1983 г. AC/DC записват три албума със Саймън: Fly on the Wall, Who Made Who и Blow Up Your Video.През 1988 г. Саймън Райт напуска AC/DC, за да се присъедини към друга легенда - Dio. Райт е с Dio през 1990–91 г. и 1998–2010 г. Има записани четири студийни албума с бандата - Lock up the Wolves, Magica, Killing the Dragon и Master of the Moon, както и два лайв албума - Evil or Divine - Live In New York City и Holy Diver - Live.Свирил е с Rhino Bucket, UFO, Michael Schenker Group, Джон Норъм, Джо Лин Търнър, Operation: Mindcrime. През 2010 г. Саймън Райт официално откри паметника на Рони Джеймс Дио в Каварна.", "date": "2018.05.09", "title": "Барабанистът на AC/DC Саймън Райт пристига у нас за трибют на бандата"}
{"url": "https://offnews.bg/ot-vas/rekviem-za-32-ubiti-darveta-680189.html", "text": "Навръх Великден, с разрешението на община Панагюрище, варварски  32 деветдесетгодишни дървета пред дома на Вергил Димов в Пангюрски колонии.Вергил Димов е министър в правителството на Константин Муравиев, управлявало само седем дни между 2 септември и 9 септември 1944 г. Димов е бил и министър на благоустройството в две правителства на Никола Мушанов, между 1932 и 1935 г. Тогава благоустрояват Панагюрище, основават Колониите – правят път до Златица, докарват вода от съседна планина, засаждат редки дървета, заради което панагюрци му дават земя за ползване. Вилата и пространството около нея е проектирана от архитекта на Софийската опера Лазар Парашкеванов и е в процес на обявяване за паметник на културата. Гледан от улицата, която носи името на Вергил Димов, обаче прекрасният парк и уникалната арка, която обгръща пътеката към сградата, бяха унищожени.Тези дни дъщерята на Вергил Димов и бивша учителка по литература в Класическата гимназия Стамена Димова написа  във Фейсбук, което към момента има стотици споделяния.Публикуваме го с надеждата някоя от държавните институции да потърси сметка за тази варварска и ненужна сеч.МОЕТО ПИСМО... ДО ДЯДО, НА СЕЛОДО ВСИЧКИ....ХОРАДЪРЖАВНИ ИНСТИТУЦИИМЕДИИРАЗЛИЧНИ ОРГАНИЗАЦИИДО ВСЕКИ,КОЙТО МОЖЕ ДА ЧУЕТочно преди един месец, пак на празник, на светлия празник на Възкресението, докато съм слушала гласовете на празничните църковни камбани, брадви и резачки са посичали вековните борове, посадени от моя баща Вергил Димов в двора на вилата ни в Панагюрски колонии... Тридесет и два на брой, както и други брезички, фиданки, храсти... Били са сами... Не съм била там, за да се пръсне сърцето ми на хиляди частички терзание...Останаха отрязаните пънове като очи неми на земята ни...Било право на общината, казва кметът на Панагюрище г-н Н. Белишки...А аз питам:Докога правото ще има лице на разправа??Докога правото ще има лице на нечовечност?? На бездушие?И кой е дал право на това право??А кой има право над моя живот, нас моите спомени, над достойнството ми? Над честта на родителите ми?Неписаните закони не се ли по- стари от написаните?Написаните закони се променят, неписаните - остават...Животът не е ли оцелял именно поради вечността и святостта на неписаното вечно познание?Докога ще унищожават горите ни, земите ни, бреговете ни? По кое право?Кога се родиха тези чужди хора на земята ни? Чужди и на самите себе си?Не започнаха ли да посичат и вековните дъбове на литературата ни в образованието на децата ни? Алеко падна пръв...Нима това са само празни думи вече? Тогава на какво се крепи животът ни? Какво ще остане и остава от нас? Оголени пънове??Но и пъновете пролистват, \" пролистнал сухар\", казва народът ни... Животът избликва по-силен от смъртта... Правото на живота е над всичко... И на моя глас... И на моята болка...Имам право и на отговор, Дами и Господа управляващи...Хора, близки и далечни...Ако ме чувате...Ако ме чувате...Помогнете ми да ме чуят...Да, има светлина във всяка пукнатина.. И цветето разцъфва след бурята...Много \"секачи\" в малката ни земя... Предлагам да открием тяхна страница... ....Родни секачи, с имена и снимки, материали много... Нека ги впишем в историята... Те заслужават... Имат това право...Аз, Стамена Вергилова Димовагодини 83учителка, по професиямечтател без очакване, по рождение...---------", "date": "2018.05.09", "title": "Реквием за 32 убити дървета"}
{"url": "https://offnews.bg/obshtestvo/bsp-i-ataka-se-sbiha-za-tova-koj-poveche-obicha-rusia-680247.html", "text": "Депутатите от БСП Таско Ерменков, Георги Свиленски и Славчо Велков влязоха в ръкопашна схватка с репортер на тв Алфа, партийната телевизия на \"Атака\". Това се случи по време на  пред Паметника на съветската армия в София.Репортерът на телевизия Алфа се опита да зададе въпрос на лидера на БСП Корнелия Нинова, докато тя поставяше венец пред пред паметника. В опит да защитят председателя си народните представители от Столетницата Таско Ерменков, Георги Свиленски и Славчо Велков започнаха да дърпат и бутат репортера. Това накара полицията, която охраняваше събитието, да се намеси, за да ги разтърве.От партия \"Атака\" разпространиха коментар на случилото се, в който освен нападки по адрес на БСП се съдържат и директни обиди към държавата Украйна. Според националистите властта в Киев била превзета от хунта и управлението било поето от фашистко правителствоЕто какво заявяват хората на Волен Сидеров:От Атака разпространиха снимки, в които е отблелязано с червена стрелка действията на депутатите от БСП.От пресцентъра на БСП уточниха пред OFFNews, че не са запознати с инцидента. ", "date": "2018.05.09", "title": "БСП и Атака се сбиха за това кой повече обича Русия"}
{"url": "https://offnews.bg/sviat/es-tramp-niama-pravomoshtiata-ednostranno-da-razvali-sdelkata-za-iran-680244.html", "text": "Президентът на САЩ Доналд Тръмп няма правомощията едностранно да прекрати споразумението за ядрената програма на Иран. Това заяви късно снощи върховният представител на Европейския съюз по въпросите на външните работи и политиката на сигурност Федерика Могерини, след като .Тя добави от Рим, където е на посещение в момента, че Европа \"съжалява\" за новата политика на Тръмп и допълни: \"Както винаги сме казвали, ядрената сделка за Иран не е двустранно споразумение и не е в ръцете на нито една страна да я развали едностранно\".\"Тя беше единодушно одобрена от Резолюция 2231 на Съвета за сигурност на ООН, тя е ключов елемент от глобалната архитектура, тя е важна само по себе си\", каза Могерини, цитирана от световните информационни агенции.ЕС ще приветства САЩ, ако променят позицията си по въпроса и ще останат близки приятели и партньори на ЕС, подчерта Могерини и допълни, че Съюзът ще продължи работа със Щатите по много други въпроси.Тя бе категорична, че докато Иран спазват клаузите по сделката, ядреното споразумение ще остане цяло и останалите страни от него ще изпълняват задълженията си.Вчера Тръмп обяви изтеглянето на страната, като нарече споразумението \"най-лошата сделка за САЩ\".", "date": "2018.05.09", "title": "ЕС: Тръмп няма правомощията едностранно да развали сделката за Иран"}
{"url": "https://offnews.bg/politika/karakachanov-ne-vnese-proekta-za-iztrebiteli-680216.html", "text": "Министърът на отбраната Красимир Каракачанов не е внесъл проекта за купуването на нови изтребители. Миналата седмица той заяви, че в сряда - 9 май, документът ще бъде внесен за обсъждане на заседание на правителството.По информация на OFFNews проектът не бил внесен на днешното заседание, като причините засега не са ясни. Предложението не беше оповестено и в дневния ред на заседанието на кабинета днес. \"Другата сряда ще е гласуван проектът, заяви Каракачанов пред Нова тв на 2 май. Отворил съм опцията да вземем повече от осем самолета за тези 1,5 млрд. лева. Имаме такива индикации, че може да си го позволим. Ще участват повече фирми, за да има конкуренция и да бъде цената по-атрактивна. Тоест, за по-малко пари, да придобием повече самолети. Когато не са само трима участниците, от които двама предлагат употребявани самолети, а единия самолети, които са по-стари от нашите МиГ-ове, няма никаква логика да купуваме. Това е зарабоване. И аз съм го казвал, подписът си под подобен договор няма да сложа. Аз бих работил, бих подкрепил, това България да получи нови изтребители или ако не са първа ръка, то условията да са толкова изгодни, че да си заслужава да го направим. Да може поддръжката им да бъде евтина, по възможност поддръжката и ремонта да се прави в България. Защото това е скъпия разход. Това са ми усилията”, разясни военният министър.След заседанието на правителството в сряда военният министър обясни, че проектът не е внесен заради това, че по него нямало становище на Министерството на финансите, иначе проектът бил съгласуван с всички ведомства.Няма основание Министерството на финансите да откаже финансиране на проектите за бронирана техника и изтребители, коментира Каракачанов пред журналисти.Отсъствието на финансовият министър Владислав Горанов било причина за липсата на становище. \"Финансовият министър е извън страната, ще се върне в петък и имам неговото уверение, че още в понеделник-вторник другата седмица министерството ще е готово със своето становище“, каза още военният министър.В същото време от статия в електронното издание на в. \"24 часа\" става ясно, че конкурсът е предопределен и  вече имало фаворит в надпреварата още преди да е стартирал конкурсът. Според изданието става въпрос за употребявани в Израел и модернизирани Ф-16. Подобна опция беше разгледана в . Тогава той посети израелската държавна компания Israel Aerospace Industries (IAI), като на място се запозна с възможността за предоставянето на изтребители втора ръка. Според в. \"24 часа\" предимство за израелските машини било, че така България ще може да закупи повече от 8 бойни самолета с отделените за целта 1.5 млрд. лева, каквито всъщност са намеренията и на военния министър. В същото време Каракачанов даде да се разбере, че не е изключена и възможността за купуването на новопроизведени самолети, каквато възможност вече беше пресечена от парламента, който спря класираните на първо място СААБ с изтребителите \"Грипен\".", "date": "2018.05.09", "title": "Каракачанов не внесе проекта за изтребители"}
{"url": "https://offnews.bg/drugi/uchastnitci-ot-blizo-20-strani-na-maratona-na-priatelstvoto-pleven-680224.html", "text": "На 20 май (неделя) ще се проведе петото издание на плевенския маратон. Събитието, което се превърна в най-голямото и значимо състезание за региона, се организира за пета поредна година. То утвърди името си \"Маратон на приятелството\" като само през миналата година посрещна 550 души от 5 континента. Тазгодишното издание се очаква да привлече отново стотици почитатели на активния начин на живот от страната и чужбина, включително от държави като Непал, Русия, САЩ, Великобритания, Испания и други.Маратон на приятелството \"Плевен\" е едно от най-важните спортни събития в Северна България. То се организира от \"Eyes-Open\", Спортен клуб \"Бегач\", Българската федерация по лека атлетика и Община Плевен и има изключително важно значение за региона.\"Ние подкрепяме маратона от неговото създаване. Той е основно събитие за града, с много голям социален, рекламен и икономически ефект. Мотивира хората да спортуват, вдига настроението, създава свежест. В града идват стотици хора от десетки страни, а Плевен има какво да покаже.\" – сподели за значимостта на събитието кметът на Плевен Георг Спартански.Една от причините събитието да привлича участници от цял свят в северния български град е трасето му. Стартът и финалът са в центъра на града, а самият маршрут минава през основните забележителности във и около Плевен, сред които градината с фонтаните в центъра на града, парк \"Кайлъка\" и историческият мост до село Ясен. Теренът има малка денивелация, включва разнообразие от градска среда, парк и шосе и предполага високи резултати. Плевенският маратон има три звезди за качество за шосейно състезание, присъдени от Европейската федерация по лека атлетика, и е включен в годишния състезателен календар на Европа. Той е част и от румънската верига от исторически маратони и традиционно привлича голям брой участници от северната ни съседка.Освен класическата маратонска дистанция от 42,2 км, състезанието предлага голямо разнообразие от дисциплини, сред които полумаратон (21,1 км), щафета (2х10,5 км), безплатен градски крос (3 км) и специален детски маратон. По този начин се дава възможност за участие както на професионални спортисти, така и на любители в различни възрасти, които искат да се заредят с добро настроение.Финиширалите в дългите дистанции и децата ще получи медал и специален подарък – шапка за бягане в цветовете на маратона. Тази година събитието ще предложи и още една приятна изненада – награден фонд на обща стойност 7 000 лв. Той ще бъде разпределен между отделните категории в дисциплините Маратон (42,2 км) и Полумаратон (21,1 км), като наградите за призови места започват от 1000 лв. Друга новост в петото издание на събитието е, че има специален награден фонд в маратонската дистанция за ветераните сред бегачите, хората с навършени 50 години. Победителите в отделните категории ще получат и награди от спонсорите.Допълнителни награди очакват и всички редови участници в „Плевен Маратон 2018“– два специални велосипеда BMW. Имената на притежателите им ще бъдат изтеглени чрез жребий измежду всички регистрирани и завършили в маратона, полумаратона и щафетата.Желаещите да станат част от събитието все още могат да се регистрират онлайн на адрес https://plevenmarathon.com/registration/ . Регистрацията на уебсайта е отворена до 17 май или до достигане на максималния предвиден брой участници. Възможност за записване на място ще има на 19 май, но само в случай, че квотата не бъде запълнена. За 3-километровия крос „Аз мога“, за детския маратон, както и за участници над 60 години участието е безплатно.", "date": "2018.05.09", "title": "Участници от близо 20 страни на Маратона на приятелството Плевен"}
{"url": "https://offnews.bg/ikonomika/udalzhava-se-srokat-za-prouchvane-na-zalezhite-ot-neft-i-gaz-v-blok-680248.html", "text": "Министерският съвет удължи с 399 дни срока за търсене и проучване на нефт и природен газ в „Блок 1-7 Търнак“. Удължаването е поискано от титуляра на разрешението „Мизия ойл енд газ (България)“ ЕООД. То е мотивирано с наличието на форсмажорно обстоятелство – забавяне на административни процедури по прехвърляне на права и задължения във връзка с проучването.Площта „Блок 1-7 Търнак“ е разположена на територията на областите Плевен и Враца. Договорът за търсене и проучване е в сила от февруари 2014 г. и трябваше да приключи до февруари 2019 г. С днешното си решение правителството оправомощи министъра на енергетиката в едномесечен срок да подпише допълнително споразумение с „Мизия ойл енд газ (България)“.С 12 години ще бъде удължен концесионният договор за добив на баритна суровина от находище „Тевни дол“, намиращо се в община Благоевград. Искането е на концесионера „Илинденски мрамор“ ООД. Договорът с него е сключен през 2004 г. за срок от 12 години, но добив така и не е започнал поради неполучаване от дружеството на всички необходими за това документи.С одобрените от Министерския съвет изменения концесионната площ се увеличава от 2,5 дка на 3,7 дка, като се включват и терени, необходими за осъществяване на добива. Концесионният договор ще бъде приведен в съответствие с променената Наредба за принципите и методиката за определяне на концесионното възнаграждение за добив на подземни богатства.Варненското дружество „Пътища и мостове“ ЕООД беше определено за концесионер на добива на строителни материали – варовици, доломитни варовици и алевритови мергели, от находище „Капу баир“. Кариерата се намира в землищата на селата Партизани и Лопушна, община Дългопол, и на с. Трънак, община Руен.На база количествата на утвърдените запаси и ресурси и предвидения средногодишен добив, концесията се предоставя за срок от 35 години. За този период се очакват постъпления от концесионни плащания в размер на близо 500 хил. лв., без ДДС. По закон тези приходи постъпват в държавния бюджет и в бюджета на общините по местонахождение на концесионната площ. За осигуряване на производствената си дейност кандидат-концесионерът предвижда инвестиции за 1,8 млн. лв.Определени бяха и титулярите на две разрешения за проучване на възможностите за добив строителни материали. В срок от една година „Интерпром“ ЕООД и „Ескана” АД ще оперират в площите „Подгоре“ в област Видин и „Водажия” в област Варна.Инвестициите, които ще направят, са съответно 50,4 хил. лв. и 34,4 хил. лв. Проучвателните дейности ще се извършват за сметка на титулярите на разрешенията, при спазване на ограниченията на законодателството, заплащане на нормативно определените такси и представяне на съответните банкови обезпечения.", "date": "2018.05.09", "title": "Удължава се срокът за проучване на залежите от нефт и газ в „Блок 1-7 Търнак“"}
{"url": "https://offnews.bg/obshtestvo/borisov-moli-kitajskia-poslanik-voenni-da-tarsiat-boian-petrov-680219.html", "text": "България е помолила Китай да изпрати военни, за да търсят изчезналия български алпинист Боян Петров, съобщи външният министър Екатерина Захариева. Надяваме се военните са имат по-добра техника, която да може да лети над 6000 метра, обясни Захариева след среща на премиера Бойко Борисов с китайския посланик у нас Джай Хайджоу в сградата на Министерски съвет.Споделяме притесненията за Боян Петров. Още при получаване на информацията, че е изчезнал, изпратихме спасителни екипи. Свързах се с Пекин и оттам бе оказана пълна подкрепа, каза посланик Хайджоу. Едва преди 15 минути е поискан хеликоптер за спасяването на Боян Петров, обясни преди заседанието на правителството министър Захариева. В пълна комуникация сме с институциите. Каквото имаме като връзки, всичко сме заложили и дано да го намерим жив и здрав, каза премиерът Борисов. ", "date": "2018.05.09", "title": "Борисов моли китайския посланик военни да търсят Боян Петров"}
{"url": "https://offnews.bg/politika/snimka-na-denia-mareshki-pochete-denia-na-pobedata-na-chervenia-plosh-680220.html", "text": "Лидерът на \"Воля\" Веселин Марешки е бил сред гостите на парада на Червения площад по повод деня на победата - 9 май. От пресцентъра на партията изпратиха снимка, на която Марешки позира на фона на Кремъл. В същото време от партията изпратиха декларация по повод 9 май. „Няма толкова силни думи на нито един език, които да обяснят какво са преживели хората по време на Втората световна война. Няма думи, които да дадат определение за цената на човешкия живот, няма и мерна единица за патриотизма. Ние от ВОЛЯ смятаме за абсолютно недопустими опитите днешният ден да бъде използван като пореден повод за разделяне на обществото –ден на победата ли е или ден на Европа“, се посочва в текста, озаглавен Декларация на благодарността и на мира.От нея става ясно, че за депутатите от \"Воля\" няма дилема за това кой празник се чества днес: Депутатите цитират руска песен, в която се пее: „Славеи, не тревожете войниците, нека малко поспят..”И добавят:Според депутатите на Марешки \"безразсъдството на един обезумял политически елит в Европа\" е решило по друг начин съдбата на младите, които са решили да се опълчат на нацистите. \"Не можем да допуснем подобен погром над човешката цивилизация да се случи отново. Главната ни мисия на съвременни политици е да пазим мира като най-ценното, което наследихме от 20-ти век. И за това също ще бъде нужен много кураж, независимост и ВОЛЯ. Но преди всичко Патриотизъм! Честит празник!\", завършва декларацията.", "date": "2018.05.09", "title": "Снимка на деня: Марешки почете деня на победата на Червения площад"}
{"url": "https://offnews.bg/obshtestvo/petima-zadarzhani-za-iztochvane-na-rajonnata-zdravna-kasa-v-plovdiv-680262.html", "text": "Петима са арестувани за източване на районната здравноосигурителна каса в Пловдив, съобщи bTV, позовавайки се на прокуратурата.Те са арестувани в рамките на акцията на Окръжната прокуратура в Пловдив. И петимата са обвинени в корупция.Двама от тях са служители на Kасата, а останалите трима са част от корупционната схема.Сред арестуваните е и директор на дирекция в РЗОК-Пловдив. В един от автомобилите, в които са били арестуваните, е открита крупна сума. По първоначална информация тя е около 50 000 лева, съобщи БГНЕС.", "date": "2018.05.09", "title": "Петима задържани за източване на районната здравна каса в Пловдив"}
{"url": "https://offnews.bg/politika/pargov-ako-go-niamashe-denia-na-pobedata-niamashe-da-go-ima-i-denia-680226.html", "text": "Ако го нямаше Деня на победата, нямаше да го има и Деняна Европа, в който честваме началото на европейското единство, поставено от Декларацията на френския външен министър Робер Шуман, не случайно произнесена на 9 май 1950 година. Това заяви лидерът на БСП – София Калоян Паргов на церемония пред паметника на съветската армия, с която завърши шествието на „Безсмъртния полк – България“. Преди това Калоян Паргов, народни представители и общински съветници от БСП се поклониха и поднесоха цветя пред паметника на Незнайния войн.Според лидера на столичните социалисти 9 май е ден за призив към хората, от които зависи бъдещето на планетата, да се обединят, за да съхранят мира и бъдещето на своите народи.„Тук, пред паметника на съветската армия, построен от признателния български народ, можем с пълно право да заявим, че в световната битка срещу мракобесието на ХХ в. великите сили СССР, САЩ и Великобритания победиха, защото проявиха разум да обединят силите си по време на Втората световна война и да нанесат смъртоносен удар на нацистка Германия. Това е извод, който не бива да забравяме, най-вече в днешната ситуация, когато фашизмът в Европа и по света се възражда отново.“, каза председателят на софийската организация на БСП.„Днес, русофобските кръгове всекидневно клеветят Русия. Те се опитват да натрапят на България „нов цивилизационен избор”, който цели да ни откъсне от дълбоките исторически и културни корени, които ни свързват. – отбеляза Паргов - Тези кръгове са видимо малцинство у нас, но разполагайки с лостовете на манипулацията, извършват безнаказано провокации и поощряват набезите над паметниците на Съветската армия в София и на Альоша в Пловдив. Народът ни обаче има памет. Ето защо мнозинството българи, въпреки оказвания натиск, неотдавна заявиха недвусмислено, че симпатизират на Русия и руснаците, че са за приятелски българо-руски отношения в политиката, икономиката и духовната област, развивани върху равноправна основа.“Калоян Паргов заяви, че България, заради геополитическото си разположение и политическата и духовна история, трябва да се превърне наистина в мост между Западния свят и Русия, а Европа - в зона на мира и на взаимното разбирателство. Той цитира думите на председателя на Европейската комисия Жан-Клод Юнкер: „Добрите отношения между ЕС и Русия са жизненоважни за сигурността на нашия континент. Наша обща цел би трябвало да бъде възстановяването на европейския ред в сигурността.“9 май ще остане завинаги Ден на победата на мъжеството и героизма. Ден, без който нямаше да има Ден на Европа!, категоричен бе Калоян Паргов.", "date": "2018.05.09", "title": "Паргов: Ако го нямаше Деня на победата, нямаше да го има и Деня на Европа"}
{"url": "https://offnews.bg/politika/liliana-pavlova-shte-e-ministar-do-kraia-na-godinata-680213.html", "text": "Да съм министър не е самоцел, има достатъчно работа за всички. Така министърът на българското европредседателство Лиляна Павлова отговори на въпрос каква позиция ще заема след края на юни, когато председателството ни приключва.Павлова ще заема министерския пост до края на годината. \"До края на триото (трите поредни председателства на Естония-България-Австрия) е, много вода ще изтече дотогава\", уточни тя.Министърът припомни, че пикът на европредседателството предстои на 17 май, когато в София ще се проведе среща на върха ЕС-Западни Балкани.Според нея досега председателството получава много висока оценка, България първоначално е била подценявана, но се е доказала като добър играч на външнополитическата сцена.„Идеята за единни ценности и единен пазар е една от основните идеи на Европа, но в същото време трябва да пазим националния си интерес. Така направихме с превозвачите. Много е важно да участваме в преговорите – когато не участваш, не можеш да изразиш позициите си и мнението ти няма да бъде зачетено. Няма да е лесно, тъй като решението се взима с квалифицирано мнозинство. Трябва да намерим държави като нашата с мнение и да се обединим”, коментира тя темата за командированите работници.Министърът се спря и на темата за младежката конференция в рамките на евопредседателството, след която се появиха негативни коментари, защото на делегатите бил сервиран алкохол и са били заведени с бар с полуголи танцьорки. Павлова посочи, че на конференцията е имало много млади хора и целите са постигнати. В официалната програма и с пари от държавата пък била платена официална вечеря с български гозби и хора, но не и дискотека. \"След вечерята всеки може да се забавлява, както прецени, ние не сме морална полиция\", каза тя.", "date": "2018.05.09", "title": "Лиляна Павлова ще е министър до края на годината"}
{"url": "https://offnews.bg/kuhnia/tova-li-sa-naj-realistichnite-torti-v-sveta-snimki-680218.html", "text": "В Кунмин, столицата на западната китайска провинция Юнан, една пекарна създава смайващо реалистични торти.Собственичката Ли Шауей и екипът ѝ моделират сладкиши с формата на кученца, цветя, кукли и т.н., които са напълно неразличими от истинските.Пекарната е изключително харесвана и има хиляди последователи в интернет пространството.", "date": "2018.05.09", "title": "Това ли са най-реалистичните торти в света (снимки)"}
{"url": "https://offnews.bg/politika/9-maj-v-parlamenta-koj-kakvo-otbeliazva-dnes-680214.html", "text": "ГЕРБ честват Деня на Европа, БСП - Деня на победата, а ДПС и двете. Обединените патриоти мълчат. Това се разбра от декларациите на партиите в парламента по повод 9 май.\"Днес честваме 9 май – Денят на Европа, в който през 1950 г. френският християн- демократ, министър и два пъти министър председател на Франция Роберт Шуман прочита декларация останала завинаги в европейската и световната история\", обяви в пленарната зала Джема Грозданова от ГЕРБ, като подчерта, че с така чувството на реваншизъм е заместено с желанието за европейско единство.От ГЕРБ подчертаха, че европейският проект от неговото начало до днес е най-великият мирен проект в историята на човечеството. Те обявиха, че изразяват своята почит и признание към всички работили за \"постигането на мечтата на редица поколения българи\" - да видят и България наредена като равноправен член сред семейството на свободните европейските народи.След това социалистът Драгомир Стойнев обяви, че без Денят на победата е нямало да има и Денят на Европа.\"Днес е ден, в който българите по традиция почитат Съветската армия и хилядите загинали в антифашистката съпротива. Ден, в който гледаме назад към опустошената Европа, но виждаме и първите искри на нейното възраждане\", зави от парламентарната трибуна зам.-председателят на групата на БСП.Той обяви, че Съветската армия е имала основна роля за постигането на мира в Европа и света, а след това призова да се спре с \"идеологическите залитания и следването на пропагандни сюжети\", независимо какви са те. \"Време е за осъзнаване и обединение около национални цели\", добави Стойнев. Социалистите призоваха за единство в името на България. \"Винаги е по-добре да сведем глави пред разума на историята, дори да не приемаме уроците й, отколкото да плуваме по течението на конфликта\", каза още той.ДПС пък обявиха, че днес трябва да се отбелязва и Деня на Европа, и Деня на победата. \"Нека вървим по пътя на мечтата на европейските народи, но да не забравяме никога кое противопостави народите и доведе до тези катастрофи, защото днес тази опасност е по-жива от всякога\", обяви от парламентарната трибуна Йордан Цонев от ДПС.От партията на Мустафа Карадайъ отново критикуваха това, че \"Обединените патриоти\" са във властта на страната, но индиректно. \"Нека се върнем назад в историята и да видим какво представлява мечтата за обединена Европа. Тя е мечта за мирна Европа. Европа, в която няма световни войни и Европа без национализъм. Европа отново е изправена на кръстопът, защото обединението не е факт, а мирът не е трайно постигната цел. Просперитетът е за едни, а за други – не толкова\", каза още Йордан Цонев.", "date": "2018.05.09", "title": "9 май в парламента: Кой какво отбелязва днес"}
{"url": "https://offnews.bg/sviat/frantcia-sreshtu-sasht-ne-ste-ikonomicheskiat-politcaj-na-planetata-680221.html", "text": "Франция реагира остро на решението на Доналд Тръмп да изтегли САЩ от международното споразумение за ограничение на ядрената програма на Иран и да възстановят санкциите си върху ислямската република. Властите в страната определиха изтеглянето като \"грешка\". \"САЩ не са икономическият полицай на планетата\", обяви страната, пише AFP.Не само Франция, а и Великобритания и Германия обявиха твърдо, че остават част от споразумението и призоваха САЩ да не препятстват неговото прилагане, предаде Би Би Си. Снощи , в което изразиха съжалението си от решението на САЩ.Те заявиха, че биха продължили да работят с останалите страни, подписали споразумението през 2015 г. след десетилетни преговори за ограничаване на ядрената програма на Техеран - Русия и Китай.Иран обяви, че ще започне отново обогатяването на уран, ако споразумението не може да бъде спасено. \"Заповядах на Министерството на външните работи да преговаря с европейските страни, Китай и Русия през следващите седмици\", обяви президентът Хасан Рухани.В същото време, министър-председателят на Израел Бенямин Нетаняху заминава днес за Русия за преговори с президента Владимир Путин. През последните месеци двамата проведоха много телефонни разговори, основно във връзка със Сирия и намесата там на отколешния враг на Израел - Иран.От руското Външно министерство обявиха, че са \"дълбоко разочаровани\" от решението на Тръмп.В края на април френският президент Еманюел Макрон предупреди, че излизането на САЩ би \"отворило кутията на Пандора\", би могло да означава война.Германският канцлер Ангела Меркел отправи същото послание няколко дни по-късно в Белия дом.", "date": "2018.05.09", "title": "Франция срещу САЩ: Не сте икономическият полицай на планетата!"}
{"url": "https://offnews.bg/bojni/15-bitki-za-parvoto-izdanie-na-boksov-sblasak-680230.html", "text": "15 битки ще взривят Горна Оряховица за дебюта на професионалната верига „Боксов сблъсък“. Шоуто ще се проведе на 2 юни (събота) в спортната зала „Никола Петров“.В основния мач местният любимец Борислав Иванов ще кръстоса ръкавици с куражлията от Приморско Иво Кръстев. 6-рундовата среща ще се проведе в категория до 79 кг. Борислав Иванов е с 3 победи (2 с нокаут) и 1 загуба. Неговият противник има пет двубоя, а три от тях приключват с поражения с 1:2 съдийски гласа.Борислав Иванов никога не е играл аматьорски срещи. Той се бие едва от две години, като е започнал във Велико Търново, но от половин година се занимава по-сериозно при Захари Мутафчиев в Горна Оряховица.„Боби е много упорит. В началото ядеше много бой на спарингите, но никога не се отказваше и се показа голям мъжкар. За много кратко време вдигна нивото си и ще работим здраво, за да го развием“, сподели треньорът Захари Мутафчиев.„Борислав има изключително атрактивен стил. Ако продължава да развива таланта си, може да достигне до мачове за титли“, добави промоутърът Васко Василев, който заедно с Боксов клуб Горна Оряховица са организаторите на събитието.На ринга ще се качи и възпитаникът на един от най-успешните български боксьори за последните 20 години – Александър Владимиров. Неговият боксьор Йосиф Панов (10 победи и 3 загуби) е в серия от осем поредни успеха. Той ще се бие в 4 рунда по 3 минути, но още съперникът му не е потвърдил окончателно дали ще има смелост да се бие с него. Преди година Йосиф Панов се би в един от подгряващите мачове на галавечерта Кубрат Пулев – Кевин Джонсън. Той надви в много атрактивна среща Борислав Занков.На галавечерта ще се проведат още 8 професионални и 5 любителски мача.Очакват се около 650 фенове да окупират седящите места, а броят на публиката ще наближи 1000 заради традиционните ВИП маси. Билетите са по 5 лв.", "date": "2018.05.09", "title": "15 битки за първото издание на Боксов сблъсък"}
{"url": "https://offnews.bg/temida/sadijkata-po-ktb-poiska-tarzhestveno-prochitane-na-obvinitelnia-akt-680234.html", "text": "Съдийката по делото за фалита на Корпоративна търговска банка (КТБ) поиска обвинителният акт да бъде изчетен, като всички присъстващи в залата станат на крака. По думите ѝ това се налагало, защото това било \"най-тържествената част от процеса\", който в сряда започна по същество в Специализирания наказателен съд.Изчитането на обвинението беше поискано от адвокатите на подсъдимите, а прокурорът Иван Гешев определи това като опит за умишлено забавяне на процеса. Обвинителният акт, на който той е автор, е с обем от около 15 хил. страници. По тази причина адвокатите на подсъдимите в процеса предложиха да се прочете само диспозитивът, който е около 150 страници. Очаква се четенето му да продължи и в някой от останалите дни, в които е насрочен процесът.Адвокатите на подсъдимите възразиха на искането на съдия Вержиния Петрова обвиненията да бъдат четени на крак, тъй като това коствало физически усилия, а и в законодателството нямало предвидена такава процедура.  \"По това конкретно дело не прокуратурата бави процеса. Видно е, че това правят подсъдимите и адвокатите им\", коментира Гешев, който напусна съдебната зала, докато съдия Петрова четеше обвиненията. Според него имало възможност в протокола от заседанието да се запише, че обвиненията са прочетени, но всъщност да не бъдат изчетени. \"Така се прави десетки години\", категоричен е Гешев.В същото време той заяви, че продължава натискът върху свидетели. Лично Цветан Василев бил дал пари, за да се \"профилактира\" свидетелят Лазов, който е основният свидетел на държавното обвинение, твърди прокурорът.   е сочен за \"бившата дясна ръка\" на Цветан Василев. Според прокуратурата той е бил \"неформален финансист, отговарящ за небанковия сектор на дейността на модела\", при който е източвана банката. ", "date": "2018.05.09", "title": "Съдийката по КТБ поиска тържествено прочитане на обвинителния акт"}
{"url": "https://offnews.bg/medii/preizbraha-sofia-vladimirova-za-predsedatel-na-sem-680235.html", "text": "София Владимирова бе преизбрана за втори едногодишен мандат като председател на Съвета за електронни медии (СЕМ).Изборът се проведе днес на заседание на регулатора, в което са гласували и петимата му членове. Четири от гласовете са били за Владимирова, а Мария Стоянова е гласувала с \"въздържал се\". Тя се мотивира с това, че мандатът ѝ изтича и смята, че не е легитимно и морално да взема решения за съвета през следващата една година, когато вече няма да е в състава му.Миналата седмица депутати внесоха в деловодството на парламента промени в Закона за радиото и телевизията, които касаят процедурата по назначаване на членове в съвета. По закон трима от членовете му са от парламентарната квота, а двама - от президентската. Народното събрание обаче обновява квотата си през 2 години, а президентът - през 3 години. Въпреки това в закона е записано, че решението на парламента и указът на държавния глава за определяне на членове на СЕМ влизат в сила едновременно. Така често се стига до ситуации, в които обновяването на състава на регулатора се бави. Предложението на народните представители е двете решения да не влизат в сила едновременно, а квотите да се обновяват независимо една от друга.", "date": "2018.05.09", "title": "Преизбраха София Владимирова за председател на СЕМ"}
{"url": "https://offnews.bg/dw/naistina-li-balgaria-e-tolkova-po-zle-ot-ungaria-680223.html", "text": "“Репортери без граници” класираха България на 111-то място по свобода на словото, с което станахме най-зле представилата се страна не само в ЕС, но и на Балканите. В пряка конкуренция сме с държави от Африка, а Унгария е с почти 40 места преди нас. И понеже мнозина се запитаха дали наистина заслужаваме това място, нека разгледаме нещата в детайл.Подобни класации по принцип не са толкова важни с конкретните места, които дават на страните, колкото с тенденциите и проблемите, които описват. Дори и да не сме точно 111-ти, всекиму би трябвало да е ясно, че България е в негативен тренд по отношение на медиите - квази монополите в пресата си съществуват, назначават се политически комисари в БНТ, криминалното преследване срещу собственици на независими медии стана правило, медийната собственост е неясна и т.н. Тези проблеми са достатъчни, за да смъкнат страната във всяка една класация.Все пак нека да сравним малко по-систематично ситуацията в България и в Унгария, за да добием по-добра представа в какъв смисъл сме станали толкова изключителни, че от гледна точка на външните наблюдатели вече сме в собствена лига.Съпоставка първа: плурализъмИ в България, и в Унгария медийният плурализъм е ограничен, но не унищожен (за разлика от Русия и други автократични режими). В Унгария затвори и последният голям опозиционен нетаблоиден вестник, притежаван от бивш приятел на премиера Виктор Орбан. В България нетаблоидни опозиционни вестници почти няма. Всъщност и таблоидни опозиционни вестници няма. Повечето издания на хартия са на г-н Пеевски, споменат изрично от “Репортери без граници”.В унгарските телевизии плурализмът се дължи на една група с чуждестранен собственик. В България също има чужда собственост в основните комерсиални телевизии. Там протичат процеси на прегрупиране, но засега поне една от тези телевизии не е под пълния контрол на правителството.Не бива да забравяме обаче куриозния случай с малка опозиционна телевизия, която беше купена от лице, официално несвързано с правителството, което просто я затвори. Тъй като не ставаше дума за свръхкомерсиална телевизия, логиката на тези действия очевидно беше не “пазарна”, а чисто политическа. Само заради този случай, който е удивителен с арогантността си, заслужаваме да сме в дъното на медийните класации.Съпоставка втора: обществени медииВ Унгария управляващата партия има пълен контрол над обществените медии - и ги е превърнала в свое пропагандно оръдие. В България нещата са по-добре - БНТ и БНР имат по-висока степен на независимост (и по-голяма относителна тежест на медийния пазар). Това обаче не изключва запазването на лостове за индиректно влияние върху съдържанието, както и изпращането на политически комисари сред ръководството на тези медии.Съпоставка трета: електронни медии и социални мрежиКато цяло тези медии са свободни и плуралистични и в двете държави - опозицията има достъп основно до тях. В България правителството опита да направи собствена тролска фабрика, но постепенно тя се нормализира до политически “институт” и се зае с по-стандартна партийно-идеологическа дейност.Съпоставка четвърта: начин на контролПолитическата среда в България и в Унгария е различна. Концентрацията на власт в Унгария е много по-висока, не на последно място и заради избирателната система. С малко над 49% от гласовете партията на Орбан се сдоби с конституционно мнозинство и трети пореден мандат. Това дава възможност на тази партия да пренапише правилата и да създаде режим, при който контролира пряко обществените медии и оказва сериозен “пазарен” натиск върху частните. В резултат от този натиск непослушните започват да фалират, а послушните - да се окрупняват.В България имаме управление в сложни коалиции, което означава, че медийният комфорт се договаря далеч по-трудно. Тъй като държи голяма част от медиите чрез депутата си Делян Пеевски, ДПС на практика е винаги на власт - формално или неформално. Смяната на властта е сигнал и за смяна на редакционната политика на тези издания. Това се случи през 2009, през 2013 и през 2014 година. Сега ДПС уж е официално в опозиция, но медиийната му империя е проправителствена.Тоест, разликата между двете страни е в степента на неформалност на политическия контрол върху медиите. Това, което Орбан постига пряко и директно, в България се случва чрез задкулисни договорки. Кой вариант е по-добър - трудно е да се каже.Съпоставка пета: държавна пропаганда и очерняне на опонентаНа последните избори Орбан излезе извън границите на демократичното приличие, като обяви опозицията за предатели, дирижирани от Сорос. Беше организирана правителствена кампания с билбордове, допитване до населението и медийни прояви, която целеше да убеди хората, че политическите опоненти на Орбан са всъщност една гигантска криминална конспирация.Всеки българин, видял билбордовете в Унгария, би ги разпознал безпогрешно - същата стилистика срещу опозицията използва не самото правителство, а неговата частна медийна патерица. Медиите на ДПС (в частно качество) произвеждат де факто същата пропаганда, като публикуват “книги” за опозиционните конспирации и навързват невероятни мрежи от Христо Иванов, през Костов, направо до Сатаната. Борисов и самото правителство обаче никога не са яли този лук, нито са го мирисали. (Това е ирония.)Съпоставка шеста: наказателно преследване на медииТук България води убедително пред Унгария. Орбан плете криминални мрежи, опитва да затваря университети и да вдига данъците на НПО-та. При нас обаче неудобните издатели са всички до един подсъдими и срещу тях са задействани всякакви процедури, включително за отнемане на имуществото им, което държавни структури считат за незаконно придобито.Съпоставка седма: качество на журналистикатаИзчезването на нетаблоидната преса и масовото сваляне на стандартите в най-популярните електронни и печатни издания прави България абсолютен шампион в надпреварата към медийното дъно. Каквото в България се изговаря, в Унгария все още само си го мислят. Нормализирането на хомофобията лъсна релефно при дебатите около Истанбулската конвенция, които съвсем еднозначно показаха, че политически може да сме членове на Европейския съюз, но медийно членуваме основно в Кръчмарския съюз на световния цинизъм.Медийният език, който се налага в България, е език на повсеместното недоверие към общи, колективни действия - към работата в обществена полза. Отношенията винаги са платени, всичко има цена, солидарността на национално или наднационално ниво е опасна. Българите са ощетени от историята и затова не дължат никому нищо.Този цинизъм го има и в Унгария - вижда се в антиимигрантските кампании на правителството. В България обаче той се е превърнал в житейска философия на средния българин. Жертва на масовото промиване на мозъци в тази посока изглежда е и самият премиер Борисов. За него медиите са просто на един или на друг олигарх и всичко, което пише в тях, е защита на интересите на собственика. Куриозното е, че Борисов управлява почти цяло десетилетие една държава, стигнала до това нерадостно положение, без да съзнава, че носи отговорност за него. Както и не дава вид да съзнава, че систематичното съвпадение между интересите на един определен олигарх и правителствените позиции чисто математически не може да бъде случайно.Накрая: кой е по-по-най?И така: кой заслужава палмата на първенството по проблеми в медийната среда - България или Унгария? Както се вижда от всичко изброено дотук, това е сложен въпрос. Може би и двете държави трябва да са някъде около 90-то място в подобни непрестижни класации. Но вместо да се тюхкаме, че съдията не е видял три корнера и един тъч в наша полза, с които бихме излезли с едни гърди пред Унгария, със сигурност е по-добре да се вгледаме в нещастната ни медийна гарнитура, която би загубила всеки мач. Както успя да загуби мача за Истанбулската конвенция, като от правен инструмент срещу домашното насилие направи “трети пол”.Б. ред. -", "date": "2018.05.09", "title": "Наистина ли България е толкова по-зле от Унгария?"}
{"url": "https://offnews.bg/medii/prostreliaha-razsledvashta-zhurnalistka-v-cherna-gora-680231.html", "text": "Разследваща журналистка от Черна гора беше простреляна снощи в столицата Подгорица, предаде AP.Оливера Лакич пише за престъпността и корупцията в малката балканска страна. Работи за вестника Vijesti.При стрелбата, станала около 21 ч. местно време, жената е ранена в десния крак. Простреляна е пред дома си.Лакич е отведена в болница. Няма опасност за живота ѝ.Полицията съобщи, че стрелецът се издирва. Мерките за сигурност в града са засилени, преглеждат се камерите в района.Главният редактор на Vijesti Михайло Йовович каза, че Лакич споделила с него, че мъж се приближил и я прострелял. В този момент тя видяла други двама мъже да бягат.49-годишната Лакич беше бита преди шест години, след като публикува серия от статии, свързани с тютюнева фабрика. Нападателят беше заловен и осъден. Прекара в затвора няколко месеца, а журналистката беше под полицейска закрила.", "date": "2018.05.09", "title": "Простреляха разследваща журналистка в Черна гора"}
{"url": "https://offnews.bg/obshtestvo/vechniat-shef-na-gorskoto-v-sliven-v-nov-skandal-stroi-pat-za-1-6-mln-680210.html", "text": "\"Югоизточно държавно предприятие\" ДП в Сливен похарчи 1,6 млн. лева държавни пари за път, по който трябва да минават тежкотоварни автомобили с дървесина. Но шосето съществува само на хартия. Няколко месеца след документалното завършване на проекта \"пътят\" е просто чакъл, локви и свлачища.Горският автомобилен път \"Иванкова пътека\" се намира на територията на община Мъглиж. За скандалното изпълнение на поръчката разказват от  в поредица от репортажи. Ето как изглежда пътят за 1,6 млн. лева:Дългогодишен шеф на ЮИДП-Сливен е инж. Пейчо Върбанов, чието име периодично се замесва в различни далавери и схеми. Той е на този пост от над 15 години. Разказвали сме ви за Миналата година името му бе споменато и Новият епизод с главно действащо лице инж. Върбанов и \"златният\" път започва през септември 2017-та година. Тогава е платен първият транш от 778 хил. лева на изпълнителите. Месец по-късно идва второто плащане от 779 хил. лева, когато и пътят е \"готов\".Ето и нещо любопитно - разрешението за строеж се издава в края на октомври, когато трасето вече е готово. 10 дни по-късно, когато уж пътят вече трябва да е в експлоатация, се пуска и искане за строителен контрол.\"Трябва да отида да го видя\" - това е първата реакция на инж. Върбанов за пътя, когато репортер от предаването отива в сградата на предприятието.В хода на репротажа се оказва, че трасето няма дори разрешително за експлоатация. На въпрос \"Имате ли такова разрешително\", инж. Върбанов отговаря: \"Ще го направим!\".Настава истински екшън, когато в ЮИДП пристигна икономическа полиция.Инж. Върбанов си изпуска нервите и започва да крещи по репортера на \"Господари на ефира\":\"За какво ги викате полицаите? Да ме арестуват? За какво ги извикахте? Вие имате съмнения? ... Аз още не съм престъпник. Ще те съдя. И бъди сигурен, че ще те осъдя\", заканва се той на журналиста.Сигналът за злоупотреба стига и до окръжния прокурор на Сливен Пламен Стефанов, който обаче издава указание да не се изземва нищо като доказателство от предприятието.Ако нямахме повод да се съмняваме в съдебната ни система, фактът, че жената на прокурор Стефанов е на ръководна позиция в предприятието, назначена от самия Върбанов, нямаше да ни притесни. Съпругата на прокурора, Диана Кутова-Стефанов, е началник отдел \"Вътрешна организация и международен ловен туризъм\".\"Няма случайни назначения в това предприятие\", казва бивш служител на инж. Върбанов, пожелал анонимност. Ресорът на Диана Кутова-Стефанова е именно в употребата и поръчката на скъпите джипове, уж предназначение за ловен туризъм, за които ви разказахме в края на 2015-та година.Тогава няколко предприятия се сдобиха с джипове за над 200 бона, а предназначението им било уж за \"скъп ловен туризъм\". Сред облажените предприятия с хубави джипки е и това на Върбанов. Джиповете бяха зачислени към НСО, а по-късно тв камери уловиха Бойко Борисов да кара един от тях. В резултат Борисов обяви, че ще го върне.Все пак разследването даде положителен резултат. Заради медийния шум няколко дни след излъчването на материала по прясно ремонтирания поне на документи път започна усилено строителство, този път наистина.Пред OFFNews от Министерството на земеделието заявиха, че са започнали проверка по случая без да дават повече подробности.От прокуратурата в Сливен казаха пред нас, че също извършват проверка, като наблюдаващ прокурор не е окръжният обвинител Стефанов. ", "date": "2018.05.09", "title": "Вечният шеф на горското в Сливен в нов скандал: строи път за 1,6 млн. лева, път няма"}
{"url": "https://offnews.bg/kultura/balgaria-se-klasira-za-finala-na-evrovizia-680162.html", "text": "България се класира за финала на песенния конкурс \"Евровизия\".Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл от група Equinox излязоха 10-ти на сцената, за да изпеят \"Bones\", а след края на песента групата беше посрещната и изпратена с бурни аплодисменти.Тази вечер се класираха и други от сочените за фаворити Израел, Кипър и Естония. Не е ясно обаче коя страна колко точки има. Имената на класиралите се за финала се съобщаваха разбъркано, а не според получената подкрепа. Към финала продължиха още Австрия, Литва, Албания, Чехия, Финландия и Ирландия.Днес за място на финала се състезаваха 19 страни, а от тях се класираха 10. Още толкова финалисти ще бъдат определени на втория полуфинал.Финалът на \"Евровизия\" ще се проведе на 12 май. На него директно отиват участниците от страните основателки на конкурса - Великобритания, Германия, Испания, Италия и Франция. Запазено място на финала има и Португалия, която победи в \"Евровизия\" миналата година и домакин на тазгодишния конкурс.", "date": "2018.05.09", "title": "България се класира за финала на Евровизия"}
{"url": "https://offnews.bg/na-tozi-den/9-maj-den-na-evropa-680143.html", "text": "На този ден отбелязваме Денят на Европа, посветен на мира и обединението на Стария континент.Има два отделни посочени дни на Европа: 5 май за Съвета на Европа, и 9 май за Европейския съюз (ЕС). Вторият е познат също като Деня на Шуман, възпоменавайки Декларацията на Шуман на френския министър Робер Шуман.Също така 9 май съвпада с Деня на победата, краят на Втората световна война в Европа, който се чества в бившия Съветски съюз и в Руската федерация.", "date": "2018.05.09", "title": "9 май - Ден на Европа"}
{"url": "https://offnews.bg/politika/balgarsko-zname-na-vsiaka-dzhamia-predlagat-ot-obedinenite-patrioti-680228.html", "text": "Религиозните проповеди у нас да проповядват само на български език, ако щете българското знаме да се вее над всеки религиозен храм.Така зам.-председателят на групата на \"Обединените патриоти\" и депутат от ВМРО Искрен Веселинов обясни част от промените в Закона за вероизповеданията, които патриотите внесоха днес в деловодството на Народното събрание. Проектът е изготвен под ръководството на вицепремиера и лидер на ВМРО Красимир Каракачанов. Пред журналисти Веселинов обясни, че промените целят изграждане на \"една преграда от страна на българската държава за възможност чужди държави, чужди изповядвания на религии да влияят на вътрешната сигурност на страната\".Законопроектът на \"Обединените патриоти\" беше внесен само няколко дни, след като ГЕРБ, БСП и ДПС внесоха промени в финансирането на вериозповеданията - предлага се държавна субсидия само за такива, към които принадлежи не по-малко от един процент от българското население.Днес \"Обединените патриоти\" обявиха, че техните текстове уреждат не само финансирането, но и много други въпроси. Патриотите обясниха, че двата законопроекта могат да бъдат обединени, но това ще бъде възможно само при определени условия. \"Искаме тотална забрана на дарения от чужбина, колегите са избрали по-либерален подход\", каза още Веселинов.Патриотите обясниха още, че всички отговорни фактори в ГЕРБ са запознати с техните предложения. Под предложенията на \"Обединените патриоти\" са се подписали и народни представители от Атака, въпреки напрежението между трите партии в патриотичната коалиция.На въпрос дали са водени разговори с Волен Сидеров, , Искрен Веселинов отговори: \"Най-доброто предстои.\" ", "date": "2018.05.09", "title": "Българско знаме на всяка джамия предлагат от Обединените патриоти"}
{"url": "https://offnews.bg/sviat/vokalistat-na-system-of-a-down-privetstva-novia-armenski-premier-680227.html", "text": ", новият премиер на Армения, бе приветстван и от рок звездата Серж Танкян, който е вокал на System of a Down.\"Той е тотално различен от предишните управници на Армения. Той е активист, цялата му кариера в политиката е опозиционна на досегашната власт\", разказа пред Би Би Си Танкян.\"Това е уникално и не се постига всеки ден. Стана революция без един куршум да бъде изстрелян\", каза вокалистът на SOAD за протестите в Армения.По време на демонстрациите в Армения Танкян дори се качи на сцената, но не за да изпълни някоя песен, а за да изрази радостта си от идващата промяна в страната.Танкян пристигна в Ереван за протестите. Той бе поканен лично от Никол Пашинян да заживее в родината си. В момента той живее в САЩ.", "date": "2018.05.09", "title": "Вокалистът на System of a Down приветства новия арменски премиер"}
{"url": "https://offnews.bg/kultura/golemiat-britanski-komediant-omid-dzhalili-s-shou-v-sofia-na-10-maj-680233.html", "text": "Едно от най-популярните имена на световната стендъп сцена -  за единственото шоу в региона, което артистът ще изнесе.Шоуто му \"Schmuch For A Night\" ще бъде на 10 май в кино \"Люмиер\" в НДК.Джалили е тук по покана на  и , които организираха шоутата на Еди Изард и Джими Кар в София.Омид Джалили е световнопризнат като стендъп комедиант и актьор, като сред постиженията му са участия в продукции като: Shaun the Sheep Movie, Mr Nice, Gladiator, Sex And The City 2, The Mummy and The Infidel.През 2016-тата Омид участва в продукцията Лешникотрошачката на Дисни, която ще бъде в кината по-късно тази година.Билети за стендъп комеди шоуто на Омид Джалили в София можете да намерите в цялата дистрибуторска мрежа на ", "date": "2018.05.09", "title": "Големият британски комедиант Омид Джалили с шоу в София на 10 май"}
{"url": "https://offnews.bg/obshtestvo/bez-voda-v-chasti-ot-sedem-rajona-na-sofia-680126.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Царево село“ в жк. „Белите брези“ налага спиране на водоподаването от 10:00 до 18:00 часа на ул. „Дойран“, ул. „Хайдушка гора“, ул. „Царево село“, ул. „Кюстендил“.Заради подмяна на спирателен кран на ул. „Уилям Гладстон“ в Център се налага спиране на водоподаването от 09:00 до 19:00 часа на ул. „Уилям Гладстон“ от ул. „Ангел Кънчев“ до площад „Славейков“ , площад „Славейков“ ул. „Дякон Игнатий“ от ул. „Граф Игнатиев“ до ул. „Генерал Гурко“. Разкриване на уличен водопровод във вилна зона „Беликата“ до резервоар „Кокаляне“ в община „Панчарево“ налага спиране на водоподаването от 10:00 до 16:00 часа на вилна зона „Беликата“.Реконструкция на уличен водопровод на ул. „Овчаренски водопад“ в жк. „Дървеница“ налага спиране на водоподаването от 09:00 до 21:00 часа на ул. „Овчаренски водопад“ № 2, ул. „Перперикон“ №7, №8 и №9 и ул. „Маричини езера“ № 15. Във връзка с подмяна на сградно водопроводно отклонение на ул. „Козяк“ в жк. „Лозенец“ се налага спиране на водоподаването от 09:30 до 21:30 часа на бул. „Русалийски проход“ от ул.“Банат“ до ул. „Козяк“, ул. „Козяк“ от ул.“Русалийски проход“ до бул. „Никола Й. Вапцаров“. Изграждане на сградно водопроводно отклонение на ул. „Яребична планина“ в кв. „Подуене“ налага спиране на водоподаването от 10:00 до 16:00 часа на ул. „Яребична планина“. Поради подмяна на сградно водопроводно отклонение на ул. „Бойчо Бойчев“ в кв. „Горна баня“ се налага спиране на водоподаването от 09:00 до 17:00 часа на ул. „Бойчо Бойчев“ от №25 до №37. ", "date": "2018.05.09", "title": "Без вода в части от седем района на София"}
{"url": "https://offnews.bg/politika/pargov-deputati-i-savetnitci-ot-bsp-sofia-chestvat-denia-na-pobedata-680204.html", "text": "Лидерът на БСП - София Калоян Паргов заедно с членове на ръководството на Градската организация на столичните социалисти, народни представители и общински съветници от БСП ще вземат участие в честванията по случай 9-и май - Деня на победата.В 9,00 часа Калоян Паргов ще положи цветя на паметника на Незнайния войн, а веднага след това ще се включи в шествието на Безсмъртния полк до паметника на Съветската армия.В 10,00 часа лидерът на БСП - София, народни представители и общински съветници от БСП ще участват в официалното отбелязване на Девети май пред паметника на Съветската армия.В 11,00 часа Калоян Паргов ще присъства на поклонението пред паметта на българските воини, загинали в заключителната фаза на Втората световна война пред паметната плоча, която се намира на централния вход на парка \"Заимов\" срещу улица \"Васил Априлов\".", "date": "2018.05.09", "title": "Паргов, депутати и съветници от БСП-София честват деня на победата"}
{"url": "https://offnews.bg/obshtestvo/sv-prorok-isaia-bil-razriazan-s-trion-680122.html", "text": "Християните почитат днес свети пророк Исаия, един от великите Старозаветни пророци. Исаия, произхождащ от Вениаминовото коляно, се родил около 760 година преди Рождество Христово, в Йерусалим. От ранна възраст свети Исаия се поучавал в Божия закон. Като благочестив човек, той си взел и богобоязлива жена, от която имал двама сина. Тя също била пророчица. Той не ограничавал пророческото си служение само в пределите на едно царство. Когато свети Исаия излязъл с пророческа проповед, дните на Израилското царство вече били преброени, и на пророка вече нищо не му оставало, освен да предсказва великото \"горко\", надвиснало над Самария, столицата на Северното царство. Свети Исаия загинал мъченически, разрязан с трион при приемника на Езекия Манасия. ", "date": "2018.05.09", "title": "Св. пророк Исаия бил разрязан с трион"}
{"url": "https://offnews.bg/obshtestvo/vse-oshte-niama-sleda-ot-boian-petrov-tarseneto-prodalzhava-i-dnes-680200.html", "text": "Днес ще продължи издирването на алпиниста Боян Петров, който изчезна на 3 май под връх Шиша Пангма в Хималаите. Ако метеорологичните условия днес позволяват, в издирването на алпиниста Боян Петров ще се включи и екипът от шестима професионални планински спасители, който от вчера се движи по трасето към връх Шиша Пангма, пише БНР.В момента екипът се намира на около 6000 м надморска височина, където изчаква подобряване на времето. Той бе сформиран със съдействието на китайските и на тибетските власти по настояване на външното ни министерство.От непалската страна са съобщили, че имат готовност за предоставяне на хеликоптер, който да лети на височина над 5000 м. Външното ведомство е поискало разрешение от китайските власти за включването му в издирването на Боян Петров, съобщи министър Екатерина Захариева, която коментира закъснението, с което българските власти научават за изчезването на Боян.„В постоянна връзка сме и със семейството му, с нашите посланици в Пекин и Делхи, защото се опитваме по всякакъв начин да получим съдействие. Получаваме официална информация от Тибетските алпийски власти в нашето посолство в Пекин. На трети се установява неговото отсъствие, не знам защо тибетските власти информират за това чак на шести. Полагаме всички усилия, но това е голяма височина, и се надявам времето да е с нас“, каза Захариева.„Спира ни единствено лошото време. Опитваме се да вдигнем и хеликоптер, но е голям проблем разрешението то Китай този хеликоптер да дойде от Непал. Най-важното е Външно да задейства това разрешение и този хеликоптер да тръгне”, поясни в сутрешния блок на bTV партньорката на Боян Петров - Радослава Ненова.", "date": "2018.05.09", "title": "Все още няма следа от Боян Петров, търсенето продължава и днес"}
{"url": "https://offnews.bg/sviat/klasatcia-na-forbs-kitajskiat-prezident-naj-vliatelen-v-sveta-putin-680202.html", "text": "Президентите на Китай, Русия и САЩ са най-влиятелните хора в света. Това показва новата класация на списание \"Форбс\" за 2018 г.Списанието отбелязва, че в списъка са включени 75 души, които \"определят хода на събитията в света\".На челна позиция е китайският лидер Си Дзинпин, следван от Владимир Путин, който в продължение на четири години беше на първо място. Трети е Доналд Тръмп.За първи път в списъка влизат влиятелни личности като престолонаследника на Саудитска Арабия Мохамед бин Салман, който е на осма позиция; Джеръми Пауъл, председател на Федералния резерв (единадесета позиция); френския президент Еманюел Макрон (дванадесета позиция); председателя на Европейската комисия Жан-Клод Юнкер (33-то място) и други.Канцлерът на Германия Ангела Меркел (четвърто място) остава най-влиятелната жена в света.В десетката влизат Джеф Безос, папа Франциск, Бил Гейтс, Мохамед бин Салман, Нарендра Моди и Лари Пейдж.", "date": "2018.05.09", "title": "Класация на Форбс: Китайският президент най-влиятелен в света, Путин е след него"}
{"url": "https://offnews.bg/obshtestvo/vremeto-dnes-toplo-i-s-vazmozhnost-za-dazhd-680201.html", "text": "Днес, след временното спиране на валежите, около и след обяд в източните райони, както и в Рило-Родопската област ще се развива мощна купесто-дъждовна облачност и на много места там ще има краткотрайни, но често интензивни валежи, придружени с гръмотевици. Има условия за градушки. Такава е прогнозата за времето на Националния институт по метеорология и хидрология (НИМХ) към БАН.В централните и северозападни райони през деня ще се задържи почти без валежи и с повече слънчеви часове. Ще духа слаб до умерен северозападен вятър, който привечер ще се ориентира от североизток. Максималните температури ще са между 20° и 25°. Атмосферното налягане остава малко по-ниско от средното за май и няма да се промени съществено.Над Черноморието ще е предимно облачно, с временни намаления на облачността в сутрешните часове. Около и след обяд на много места ще превали и прегърми. Ще духа слаб до умерен северозападен вятър, ще се усилва и променя посоката си по време на гръмотевична дейност. Максималните температури на въздуха ще са 17-20°. Температурата на морската вода е 17-19°. Вълнението на морето ще е 1-2 бала.В планините, главно над масивите от Югозападна България, Странджа и Източна Стара планина ще се развива купесто-дъждовна облачност. Там, след обяд ще има краткотрайни, но на места интензивни валежи придружени с гръмотевици. Ще духа слаб север-северозападен вятър. Максималната температура на височина 1200 метра ще е около 16°, на 2000 – около 10°.", "date": "2018.05.09", "title": "Времето днес - топло и с възможност за дъжд"}
{"url": "https://offnews.bg/obshtestvo/3d-maping-shou-i-mnogo-kontcerti-v-sofia-za-denia-na-evropa-680128.html", "text": "Денят на Европа ще бъде отбелязан с най-голямото досега 3D мапинг шоу в България. Спектакълът, който разказва за европейското културно наследство от гледна точка на днешния ден, ще бъде прожектиран днес от 21:30 часа върху фасадата на Министерския съвет в София. Концерт на джаз формация София ще има от 11.30 часа на кръстовището на бул. \"Витоша\" и ул. \"Солунска\", половин час по-късно Дикси Бойс Бенд ще са на Метростанция „Сердика 2” (междинно ниво). \"Изгаси крушката, посади дърво\" е спектакълът на театър Сириус от 14 часа пред Народен театър „Иван Вазов”. Пак в Градската градина ще звучат и Шлагерите на Европа в изпълнение на Христо Паскалев - Паскал от 15 часа. За любителите на Европейски музикални евъргрийни е концертът на Камерен ансамбъл Арс музика от 16 часа на метростанция „Летище София“, както и от 18 часа в градината пред храм „Света София”. Час по-рано София Брас канят на същото място на Европейска музикална разходка, а от 18,30 часа тя се преняся на площад Света неделя. Софийският духов оркестър с диригент Юли Дамянов ще свири от 17 часа пред Регионален исторически музей – София на площад „Бански” № 1. Концерт Музиката на Европа в изпълнение на ансамбъл Софийски солисти ще има от 18 часа на Ларгото. Диригент е Пламен Джуров, участва и камерен хор „Васил Арнаудов” с диригент Теодора Павлович. В програмата са включени Ж. Мюфа, А. Вивалди, Т. Попов, М. Големинов, Г. Зл. Черкин, Г. Фр. Хендел и др.Концертът се организира от дирекция „Култура” на Столична община, Дом на културата „Красно село” и Дом на културата „Средец”. Програмата на Столична община за Деня на Европа включва още: Тържествен концерт в Столична библиотека от 18,30 часа, концерт-спектакъл Цветовете на Европа в същия час в парк Заимов, концерт-спектакъл на колективите на Дом на културата „Средец” и Концерт на Симфониета София в Зала България от 19 часа. Диригент Свилен Симеонов, съвместно с Нишки симфоничен оркестър и НФХ „Св. Обретенов“. Диригент на хора – Славил ДимитровСолисти: Вера Гиргинова – сопран, Биляна Михайлова – мецосопран, Георги Султанов – тенор и Валери Турманов – бас. Ще звучи деветата симфония на Бетовен. ", "date": "2018.05.09", "title": "3D мапинг шоу и много концерти в София за Деня на Европа"}
{"url": "https://offnews.bg/obshtestvo/fandakova-granit-po-grafa-240-000-lv-na-den-neustojka-pri-zabaviane-680206.html", "text": "Голяма част от настилката по столичната улица \"Граф Игнатиев\" ще бъде от гранит, в съчетание с циментови плочи. 240 000 лева на ден неустойка ще плащат фирмите, ако забавят ремонта. С до 1,2 млн. лева пък ще бъдат глобявани за некачествено изпълнение.  50% от сумата за реконструкцията на улицата ще остане 8 години - срокът на гаранцията, в общината, каза кметът на София Йорданка Фандъкова по Нова тв. Разпределянето на средствата за пътни ремонти е приоритет на всички районни кметове, а програмата по оползотворяването на предвидените 38 млн. лева е за няколко години.Градоначалникът каза още, че е започнало почистването на обществени сгради, чиито фасади са изрисувани с графити. И призова гражданите да подават сигнали към инспекторите в общината, ако станат свидетели на подобен акт на вандализъм.Фандъкова потвърди, че при управлението си кметът на Младост Десислава Иванчева, която е в ареста за подкуп, е бавила много преписки, не само за строителство на нови сгради. Над година било забавено и реконструирането на две улици в района.„Вчера получихме уведомление, че Иванчева си пуска още 10 дни отпуск. В предишното такова заявление тя беше посочила, че иска Владимир Клисуров да я замести. Той пък подаде молба за напускане на поста заместник-кмет, но в момента също е в отпуск”, обясни Фандъкова.", "date": "2018.05.09", "title": "Фандъкова: Гранит по Графа, 240 000 лв. на ден неустойка при забавяне на ремонта"}
{"url": "https://offnews.bg/kultura/preporachvame-vi-nosht-na-literaturata-2018-680195.html", "text": "За седми пореден път България ще бъде част от четящите в цял свят страни, като се присъедини към събитието Нощ на литературата.И тази година изборът е голям и слушателите трябва предварително добре да обмислят маршрута си, защото ще имат възможност да чуят австрийска, унгарска, белгийска, английска, португалска, испанска, датска, нидерландска, българска, френска, немска, ирландска, италианска, македонска, полска, румънска, шведска, швейцарска, словашка или чешка поезия и проза.В Нощта на литературата на всеки половин час известни личности четат откъси от книги на европейски автори в превод на български език. Това се случва едновременно в т.нар. „читателски гнезда“. Във всяко от гнездата се чете от една книга.Всеки слушател има възможност да събира печати от „читателските гнезда“. В края на Нощта в 21,45 ч. в A hub (ул. „Христо Белчев“ 3) всички, получили поне пет печата, могат да участват в томбола. Изтеглените победители могат да получат за награда една от четените книги.", "date": "2018.05.09", "title": "Препоръчваме ви: Нощ на литературата 2018"}
{"url": "https://offnews.bg/112/pian-shofior-izbiaga-ot-politcai-udari-uniformen-680208.html", "text": "Пиян шофьор от Ямбол избяга от полицаи в Бургас, след което опита да прегази един от тях и удари друг. Случката се разиграла на 8 май около 02.45 ч. Тогава 37-годишен мъж от Ямбол бил спрян от полицаи заради \"рисково шофиране\". \"БМВ\"-то му с бургаска регистрация било забелязано да криволичи по платното за движение в отсечката от кръговото кръстовище на бул. „Стефан Стамболов“ в посока кръговото кръстовище край сградата на сектор „Пътна полиция“ - Бургас.Патрулен автомобил на бургаската полиция подал звуков и светлинен сигнал и отбил автомобила на бул. „Тодор Александров“ в посока к-с „Меден Рудник“. Полицаите забелязали, че водачът силно миришел на алкохол и залитал, докато слизал от \"БМВ\"-то.Мъжът отказал да бъде тестван за употреба на алкохол, за което му е съставен акт по Закона за движение по пътищата.Междувременно пияният се качил в колата си и потеглил в посока к-с „Меден Рудник“, като отново е спрян от полицията непосредствено до пътен възел „Юг“. Докато единия от служители на „Пътна полиция“ съставял акт на шофьора, а другият бил наведен пред „БМВ“-то, за да свали регистрационните му номера, ямболията взел ключовете на автомобила, оставени на предната дясна седалка и ги поставил в контакта с цел да стартира двигателя.Единият от двамата полицаи от Четвърто районно управление – Бургас, намиращи се в близост, му разпоредил да преустанови действията си, като пресегнал за да изключи запаления двигател – в този момент шофьорът му нанесъл удар с юмрук в областта на лявата скула, което наложило за задържането на ямболията да бъдат използвани физическа сила и белезници.По случая е образувано досъдебно производство.", "date": "2018.05.09", "title": "Пиян шофьор избяга от полицаи, удари униформен"}
{"url": "https://offnews.bg/analizi-i-komentari/vse-poveche-mente-i-vse-po-malko-demokratcia-680211.html", "text": "Такси менте - ок супершанс. Прилича на ок супертранс. И телефонът е различен само с една цифра - не е 9732121, а 9762121. Ще каже някой - съвсем законно е. А е такси менте - лъже и маже, само създава видимост за нормално такси, а не е. И ни излиза солено, длъжни сме да платим и надплатим, мърдане няма.Метафора за нашата менте-демокрация. Уж по закон, уж прилича на демокрация, а е демокрация менте - лъже и маже, само създава видимост за нормална демокрация, а не е. И ни излиза солено, длъжни сме да платим и надплатим, мърдане няма.Сега съм приключил с политиката. Шансът да помогнеш на България само веднъж каца на рамото като жар птица. Профукан ли е, край.Но ако бях млад днес, щях да впрегна енергия и знания, смелост и сила да диря подкрепа сред обществото за разбирането, че работата, започнала 1989 г. не е завършена. Изобщо не е завършена!Тръгнахме към демокрация през 1989 г., а получихме псевдодемокрация, не-до-демокрация, уродлива демокрация, менте демокрация. И няма кой друг да ни довърши започната през 1989 г. работа, само ние, българите можем да я довършим. Започнахме я тази жизнено важна работа през 1989 г. 2019 година е добра година за да започнем довършването на недовършената ни работа.През 1989 г. режимът тогава, макар и да се хвалеше колко бил построил, фалира, заради това, че идеите му фалираха, идеологията му фалира и той бе лишен от право на съществуване от Историята.През 2019 г. режимът сега, макар и да се хвали колко бил построил, може да фалира заради това, че потъна в корупция, че поставя под катастрофична заплаха стратегическите приоритети на България. Но този път Историята няма да се намеси. От правото на съществуване този режим може да бъде само от България. Ако тя се намеси. А ако не се намеси, България ще продължи да живее в менте демокрация - все повече менте и все по-малко демокрация...", "date": "2018.05.09", "title": "Все повече менте и все по-малко демокрация"}
{"url": "https://offnews.bg/obshtestvo/gledajte-bordzhiite-po-epic-drama-video-679879.html", "text": "Телевизионният канал  ще излъчи тази вечер сериала \"Борджиите\". Началният час е 23:30.Родриго Борджия се превръща в синоним на безскрупулност и управлението му като папа ще бъде запомнено с най-скандалната глава в историята на католическата църква. Докато управлява Рим по време на отсъствието на папата, съпричастността на Лукреция ѝ спечелва популярност както сред кардиналите, така и сред гражданите. Но сега Родриго - папа Александър VI, се завръща и не проявява особено търпение към любезността и неспособността за интригантстване на дъщеря си - особено при условие, че е болен и често се чувства на прага на смъртта.Кой е Чезаре Борджия? Актьорът Марк Райдър представя героя си:Гледайте епизод 1 на поредица онлайн на .", "date": "2018.05.09", "title": "Гледайте 'Борджиите' по Epic Drama (видео)"}
{"url": "https://offnews.bg/politika/ninova-nikoga-poveche-vojna-680222.html", "text": "Никога повече война. Помним милионите загинали в борбата срещу фашизма. Прекланяме се пред смелостта и героизма им. Без техния подвиг, без Деня на победата, Европа нямаше да е същата. Това заяви лидерът на БСП Корнелия Нинова при отбелязването на Деня на победата - 9 май на паметника на Незнайния войн в столицата. Наш дълг към тяхната памет е днес да не допускаме фашизъм и ксенофобия. Искаме мирен свят на свободни и щастливи хора. Честит празник!, каза още Нинова. ", "date": "2018.05.09", "title": "Нинова: Никога повече война"}
{"url": "https://offnews.bg/futbol/nkp-na-levski-prizova-fenovete-da-si-nosiat-sinite-shalove-680251.html", "text": "Националният клуб на привържениците на Левски призова  феновете на тима да дойдат по-рано на стадион \"Васил Левски\" за мача със Славия и всички да бъдат със \"сини\" шалове. Финалът за Купата на България започва в 19:30 часа.Ето съобщението на феновете, които дават обяснение и за хореографията за мача:Междувременно бившият нападател на Левски и националния отбор на България Валери Божинов коментира пред “Блиц” предстоящия финал за Купата на България между \"сините\" и Славия. \"Аз съм левскар и се надявам най-накрая да вземем трофей. Девет години няма нито купа, нито титла. Време е вече да я спечелим. Дано Левски успее да зарадва цяла \"синя\" България - хората на стадиона, хората пред телевизорите. Няма да бъде лесно обаче.Това е финал, зарядът е голям. За пореден път публиката на Левски ще бъде 12-ият играч на клуба и това ще помогне на футболистите. Ще бъде страхотна атмосфера и ще бъде истински празник, който дано да завърши със спечелване на Купата\", започна Божинов.", "date": "2018.05.09", "title": "НКП на Левски призова феновете да си носят сините шалове"}
{"url": "https://offnews.bg/obshtestvo/vseki-peti-karlezh-nosi-zaraza-ne-go-mazhete-s-olio-680212.html", "text": "Кърлежът не се маже с олио, не се гори с цигара, не се върти наляво или надясно, а се изважда внимателно перпендикулярно на кожата. Много е важно да се измъкне и хоботчето му, каза д-р Тодор Кантарджиев, директор на Националния център за заразни и паразитни болести. Ако хоботчето остане в кожата, то може да бъде извадено с игла, обясни той. Експертът посъветва след всяко излизане в градина да се оглежда тялото, особено на децата.Мястото на захапването трябва да бъде дезинфекцирано след като животинката бъде извадена. Всеки пети кърлеж пренася лаймска болест и марсилска треска, тази година процентът може да бъде по-висок, обясни Кантарджиев. Той посъветва след ухапване от кърлеж да се вземе антибиотик профилактично. ", "date": "2018.05.09", "title": "Всеки пети кърлеж носи зараза, не го мажете с олио"}
{"url": "https://offnews.bg/obshtestvo/sherp-50-e-shansat-boian-petrov-da-e-zhiv-680253.html", "text": "50 на сто е вероятността Боян Петров да е все още жив. Това заяви Мингма Шерпа, първият непалец успешно изкачил 14 осемхилядници без повторение, което е рекорд в световната история, по Дарик. Според него след трети лагер има заледен участък и е възможно Боян Петров да е там. „Боян Петров се е изкачвал с моята компания. Тази година обаче реши да я смени. Първоначално планираше да изкачи Чо Ою, но след това го промени с Шиша Пангма. На Шиша Пангма моята компания няма хора в момента. Познавам много добре върха. Катерил съм го както от южната, така и от северната страна. Всъщност трудната част е от лагер 3 до върха. След третия лагер има леден участък. Смятам, че може да е паднал в този район“, обяснява Мингма. Той уточни, че утре ще лети с хеликоптер от Катманду до Тибет. Познавам мястото много добре, така че мога да помогна и утре отлитаме, допълни Мингма.  По думите му Боян Петров му е като брат. Той е един от най-добрите катерачи и истински джентълмен. Не само в България, но и в света. Така че ние също сме разстроени. Той е известен сред нас и е много мил човек, разказа непалецът. Боян Петров изчезна на 3 май в опит да покори осемхилядника Шиша Пангма.", "date": "2018.05.09", "title": "Шерп: 50% е шансът Боян Петров да е жив"}
{"url": "https://offnews.bg/nauka/fiksirat-minimalni-zaplati-na-uchenite-po-dlazhnosti-obvarzvat-bonusi-680237.html", "text": "Базовите заплати на учените ще бъдат регламентирани според съответните длъжности, ръстът им ще зависи от оценките при атестации, а допълнително материално стимулиране ще се дава при научни резултати от работата.Това е заложено в проекта за оперативен план за изпълнение на първия етап от националната стратегия за развитие на научните изследвания (2017-2030), публикуван за обсъждане от министъра на образованието Красимир Вълчев преди гласуването му от Министерския съвет.В него са заложени 9 специфични цели, за изпълнението на всяка от които е предвидено съответното финансиране.Първата е \"Осигуряване на висока квалификация и ефективно кариерно развитие на учените, основано на високо ниво на научните изследвания\", а индикативната инвестиция за периода 2018-2020 г. е 6 400 000 лв.Те се предвижда чрез нормативен акт научните организации и висшите училища, финансирани от държавния бюджет, да приемат и прилагат вътрешни правила за атестация, както на отделните свои звена, така и на учените на основата на критериите за атестация на институцията, в резултат от което трябва да се постигне диференцирано заплащане труда на учените.Изпълнението на тази цел трябва да бъде осъществено между настоящата 2018-а и 2022 година.Край със заемането на академични длъжности до живот. Планът предвижда през 2019 г. да има \"ефективна процедура за освобождаване от академична длъжност при незадоволителен резултат от атестации\", както и ред за ограничаване или спиране на финансирането на научни звена или организации при \"устойчиво незадоволителни резултати\" от тяхната научна оценка.За втората специфична цел - \"Повишаване на жизнения стандарт и на социалния статус на учените и специалистите, заети с научноизследователска дейност, посредством осигуряване на адекватно и съобразено с постигнатите резултати заплащане, както и на добри условия на труд\", са предвидени 1 899 800 000 лева от 2018-а до 2020 г.Тук е заложено въвеждането на система за диференцирано заплащане на учените, което да включва два компонента:- основната работна заплата - с фиксиран размер за отделните научни длъжности, докторанти и постдокторанти в бюджетни научни организации и висши училища;- допълнително материално стимулиране (ДМС), обвързано с конкретни научни резултати.Тя също трябва да е факт през 2019 г., като за целта се разработи и приеме нормативен акт, регламентриращ минималните заплати, както и надбавките за научни, степените и механизма на актуализиране.Цел №3 е \"Повишаване на броя на учените до характерни за ЕС нива и балансираното им разпределение по възраст, пол, научни области и по региони\", за което се предвиждат 393 900 000 лв. за периода 2018-2020 г. Мерките се отнасят до стипендиите на докторантите и увеличаването на докторантурите по държавна поръчка.Развитието, поддържането и ефективното използване на модерна инфраструктура и осигуряване на достъп до европейска и международна научна инфраструктура е цел №4. Тук са заложени 577 040 000 лева до 2020 г.Петата цел е \"Устойчиво възстановяване на международните позиции на страната по количеството и качеството на международно видимата научна продукция до и над нивото, характерно за началото на века\", а предвидените средства - 40 000 000 лв. до 2020 г.29 млн. лв. е индикативната инвестиция за седмата специфична цел: \"Поощряване на приложните научни изследвания и фокусирането им върху приоритетните области на ИСИС\". Тук е предвидено създаването на нормативни предпоставки за стимулиране на индустрията при финансиране на научни изследвания и закупуване на научна апаратура.Деветата цел е \"Задълбочаване интегрирането на българската научна общност в Европейското изследователско пространство и разширяване на международното научно сътрудничество\", а за изпълнението ѝ са предвидени 99 600 000 лв. до 2020 г. Една от подцелите тук е създаване на информационна база данни с български учени, работещи в чужбина.Също тук са предвидени мерки за \"повишаване информираността на обществото за достиженията на науката и за научните аспекти на актуални проблеми\". МОН планират да направят и реализират \"програма за популяризиране на науката в обществото и борба с лъженауката с използване на традиционни и съвременни средства за комуникация\" в периода 2020-2022 г. Един от начините ще е организирането на лекции за представянето на световни научни постижения, например на Нобелови лауреати, пред ученици, студенти. Те ще са минимум две годишно, тоест 6 за 2020, 2021 и 2022 г.От МОН искат и да въведат научни специализации за журналисти и студенти по журналистика.Стратегията предвижда три етапа: на възстановяване (2018–2022 г.); на ускореното развитие (2023–2025 г.) и на научни изследвания на световно ниво (2026–2030 г.), като част от това е постепенното повишаване на публичното финансиране на научната и изследователската дейност като процент от БВП:- 2018 г. – 0,38% (387,6 млн. лв.);- 2019 г. – 0,45% (483,4 млн. лв);- 2020 г. – 0,50% (565,3 млн. лв.).Парите идват от държавния бюджет, европейски фондове, каквито например ще осигурят десетки милиони за центровете за върхови постижения - също част от стратегията и оперативния план, и други източници, съгласувано с разпоредбите на Регламент (ЕС) № 651/2014 и на Рамката за държавна помощ за научни изследвания, експериментално развитие и иновации.", "date": "2018.05.09", "title": "Фиксират минимални заплати на учените по длъжности, обвързват бонусите с резултатите им"}
{"url": "https://offnews.bg/sviat/iaponia-i-kitaj-otkrivat-goreshta-linia-po-sigurnostta-sled-godini-p-680256.html", "text": "След десетилетие на преговори Япония и Китай се споразумяха да открият \"гореща линия\" по сигурността за избягване на морски инциденти, които биха възпламенили напрежение между двете най-големи военни сили в Азия, предаде Ройтерс, цитирана от БТА.Споразумението беше подписано на церемония в Токио от премиерите на Япония и Китай Шиндзо Абе и Ли Къцян.Предвижда се пряката телефонна линия за висши служители да бъде открита в 30-дневен срок. С помощта на \"горещата линия\" служителите ще могат да комуникират в случай на инциденти с плавателни съдове и военни самолети на двете държави. Освен това като част от споразумението са планирани редовни срещи между китайски и японски представители от отбраната, както и механизъм за комуникация между плавалните съдове в открито море за избягване на инциденти. В същото време японският премиер обяви, че е получил покана за официално посещение в Китай. Все още не е определена дата за визитата. Това е най-новият резултат от усилията за подобряване на двустранните отношенията, помрачени от спомена за японската окупация на части от Китай през Втората световна война и спора за островите в Източнокитайско море.", "date": "2018.05.09", "title": "Япония и Китай откриват 'гореща линия' по сигурността след години преговори"}
{"url": "https://offnews.bg/obshtestvo/onkobolnata-teodora-se-pribra-v-sofia-nastanena-e-v-tokuda-680203.html", "text": "Онкоболната Теодора Маджарова се прибра в България. Тя е настанена в болница \"Токуда\", съобщи съпругът й Александър Русинов във фейсбук. Младата жена пристигна снощи в Истанбул след полет от Бразилия, където бе за алтернативно лечение. Тя бе посрещната от генералния ни консул в турския град Ангел Ангелов.Състоянието на Теодора беше стабилно, получихме пълно съдействие от местните власти”, обясни Ангелов по Нова тв. Теодора е отпътувала за София със специално оборудваната за целта линейка. ", "date": "2018.05.09", "title": "Онкоболната Теодора се прибра в София, настанена е в Токуда"}
{"url": "https://offnews.bg/sviat/po-negova-pokana-turtcite-masovo-pomoliha-erdogan-da-si-hodi-680252.html", "text": "Само за няколко часа над един милион и половина турци написаха в Туитър „Стига“ на президента Реджеп Тайип Ердоган, след като той заяви, че ще „се оттегли, ако един ден нацията каже „Стига“, съобщава онлайн изданието Ердоган управлява страната от 15 години. През този период започна и масово преследване на неговите опоненти. Миналия месец Ердоган еднолично реши на 24 юни да се проведат предсрочни парламентарни избори – една година преди редовния вот.Минути след речта в парламента хаштагът #Tamam се разпространни мълниеносно в Туитър.В друг туит пише:Тримата основни опоненти на Ердоган също написаха „Стига“ и получиха по над 10 000 одобрения.Срещу кампанията с хаштаг „Стига“ в Туитър тръгна и контра инициатива в подкрепа на Ердоган с хаштаг „Напред“. Впоследствие социалната медия изтри около 300 хиляди туита с хаштаг „Напред“, което породи огромни спорове.Депутатът от Републиканската народна партия и бивш журналист Баръш Яркадаш обясни в профила си в Туитър причината за изтриването на туитовете в подкрепа на Ердоган.", "date": "2018.05.09", "title": "По негова покана: Турците масово помолиха Ердоган да си ходи"}
{"url": "https://offnews.bg/sviat/rusia-otbeliazva-73-ta-godishnina-ot-velikata-otechestvena-vojna-na-z-680209.html", "text": "13 хиляди души, 159 единици техника и 75 самолети и вертолети ще вземат участие на парад в Москва по повод 9 май - Деня на победата.73-та годишнина от Великата отечествена война ще бъде отбелязана в 27 града в Русия, но гвоздеят в празненствата ще бъде парадът на Червения площад.", "date": "2018.05.09", "title": "Русия отбелязва 73-та годишнина от Великата отечествена война (на живо)"}
{"url": "https://offnews.bg/futbol/tcska-pregovaria-s-trenior-ot-portugalia-680236.html", "text": "Португалският треньор Марко Силва е един от вариантите за нов наставник на ЦСКА, информира \"24 часа\".Специалистът предизвика фурор във Висшата лига с работата си в Хъл Сити и Уотфорд, където бе мениджър до януари. Тогава за него дойде оферта от Евертън, но \"стършелите\" отказаха да го пуснат. Малко след това Силва бе уволнен под предлог, че вече е загубил мотивация да работи на \"Викъридж Роуд\".Наставникът заведе дело във ФИФА за неизплатени 750 000 лири до края на договора му, който изчиташе през лятото на 2019 година.Твърди се, че португалецът сега търсел нов старт на кариерата си и една от опциите пред него бил ЦСКА.Кариерата му започва в Ещорил, след което води Спортинг (Лисабон) и гръцкия гранд Олимпиакос, за да се премести във Висшата лига.\"Червените\" търсят качествен специалист, който да замени Христо Янев след края на сезона. Младият специалист наследи на поста Стамен Белчев, но договорката му с клубното ръководство е да води отбора в 4 срещи.Междувременно стана ясно, че \"червените уреждат поредна контрола с Динамо (Киев). Спарингът с украинския гранд е планиран за лагера през лятото, пише „Тема Спорт“. Почти сигурно армейците ще се готвят в Австрия, като именно там ще е двубоят с Динамо.", "date": "2018.05.09", "title": "ЦСКА преговаря с треньор от Португалия"}
{"url": "https://offnews.bg/sviat/rusia-e-gotova-za-miren-dialog-kaza-putin-i-izkara-bojna-tehnika-na-c-680215.html", "text": "Русия е готова да води открит диалог по всички въпроси на световната сигурност. Това каза в речта си преди откриването на  по повод 9 май - Деня на победата, президентът на Русия Владимир Путин. В речта си той каза, че благодарение на Червената армия е бил сложен край на нацизма и това станало заради саможертвата на руския войник. За разлика от Русия, много други държави предпочетоха да капитулират и дори да сключат примирие с агресорите, заяви Путин. По думите му ужасът на Холокоста и изтреблението на населението в Европа били пресечени благодарение на съветската армия. Преди речта на Путин военните блокове бяха поздравени от министъра на отбраната Сергей Шойгу.Тази година парадът е мащабен - в него са ангажирани близо 13 хиляди души, 159 единици техника и 75 самолети и вертолети.Парадът беше открит от пеши марш на офицери, сержанти, войници и курсанти от военновъздушните сили и космическите войски. Очаква се на площада да преминат и представители на детското военнопатриотично движение - \"Юнармия\" (съкращение от руските думи за младеж и армия, бел. ред.), жени военнослужещи и представители на други силови ведомства като ФСБ - Федералната служба за сигурност, която е правоприемник на бившата КГБ.Кулминацията на парада ще бъде преминаването на военна техника - 159 единици съвременно въоръжение.", "date": "2018.05.09", "title": "Русия е готова за мирен диалог, каза Путин и изкара бойна техника на Червения площад"}
{"url": "https://offnews.bg/zvezdi/kolazhi-na-kanie-uest-i-donald-tramp-vazpiaha-liubovta-im-snimki-680241.html", "text": "След изказване на Кание Уест по време на интервю за TMZ миналата седмица, че Доналд Тръмп е „неговото момче“ и е страхотен президент, потребителите на интернет решиха нагледно да представят тяхната „любов“ чрез създаването на невероятни колажи.Сред най-изобретателните са снимка за корица на списание, на която Кание е прегърнал нежно Тръмп, който е облечен в бяла рокля и колаж как рапърът сплита на плитки косата на бизнесмена.Кание отдавна подкрепя президента и дори го възпя в негова песен.В края на април рапърът заяви, че той и Тръмп са „драконова енергия“. В серия от публикации в социалната мрежа Twitter Уест описа подкрепата си към президента.„Не е нужно да се съгласявате с Тръмп, но тълпата не може да ме накара да спра да го обичам“.„И двамата сме драконови енергии, той е мой брат. Не съм съгласен с всичко, което хората правят, но това ни прави индивидуални личност, а ние имаме право на независимо мислене“.Малко по-късно Уест публикува снимка на себе си с шапка от предизборната кампания на Тръмп с надпис „Нека направим Америка велика отново“, а после и снимка на шапка в близък план с подписа на президента.От своя страна Тръмп отговори на публикациите с „Благодаря ти, Кание, много готино“.Водещият на предаването Hot 97 radio show Ебро Дарден заяви, че по време на интервю с Уест той е заявил „Аз обичам Тръмп“.В интервюто за TMZ рапърът успя да вбеси чернокожите жители на Щатите, след като заяви, че робството над афро-американците е било прекалено дълго и според него било въпрос на избор.През 2016 година Уест преживя психически срив, заради който бе приет в психиатрия, а после му бяха изписани медикаменти за контрол над крайните му настроения. По време на интервюто рапърът заяви, че трябва да пие хапчета 3 пъти на ден, но той ги пие само 1-2 пъти седмично.", "date": "2018.05.09", "title": "Колажи на Кание Уест и Доналд Тръмп възпяха 'любовта им' (снимки)"}
{"url": "https://offnews.bg/litca/ucheniat-kojto-propatuva-14-hil-km-za-da-slozhi-kraj-na-zhivota-si-680254.html", "text": "Учен пропътува разстоянието от Австралия до Швейцария, за да сложи край на живота си законно.Дейвид Гудъл не страда от неизлечима болест. Иска да умре, защото качеството на живота му се е влошило. Така поне казва екологът и специалист по ботаника, който навърши 104 години на 4 април.Австралия отказва да му помогне в опита да сложи край на живота си и, възмутен от това, ученият е принуден да замине за Швейцария, където това е законно. Тръгва с нежелание преди около седмица. \"Не искам да ходя в Швейцария\", казва той пред ABC, но е твърдо решен законно да сложи край на живота си и го прави.Той вече е в Базел. Очаква се днес да направи обръщение пред медиите - ден, преди да се прости с живота, пише AFP.Гудъл вече има един опит за самоубийство, извършен по-рано тази година. Този път е подсигурил успеха с помощта на фондация \"Вечен дух\" в Базел.Асистираното самоубийство е незаконно в повечето страни по света. То беше забранено в Австралия. Миналата година щатът Виктория стана първият, който го узакони. Но разрешението, което влиза в сила от юни 2019 г., се отнася само до смъртно болни пациенти, взели решението със здрав разум, на които лекарите дават по-малко от шест месеца живот.В Швейцария не е така. Всеки психически здрав човек може да поиска и получи асистирана доброволна смърт. \"Вечен дух\" е една от организациите в Швейцария, които извършват това. От фондацията вече са изпратили двама лекари, които при две отделни посещения са прегледали Гудъл. Тази вечер и тримата членове на борда ѝ ще проучат документите и ще вземат решение относно желанието на Гудъл да сложи край на живота си.Така общо петима души ще са проверили желанието на учения да сложи край на живота си.Ако окончателното решение е това да бъде направено, ще се пристъпи към действие утре.При асистираната смърт човекът трябва да е физически в състояние да сложи сам край на живота си. Повечето швейцарски фондации искат от пациентите си да пият пентобарбитал в достатъчно голяма доза, която да предизвика спиране на сърдечния мускул. \"Вечен дух\" позволява и интравенозна инфузия. Професионалистът подготвя иглата, но пациентът трябва да отвори вентила, така че смъртоносният разтвор да тръгне към вените му.", "date": "2018.05.09", "title": "Ученият, който пропътува 14 хил. км, за да сложи край на живота си"}
{"url": "https://offnews.bg/medii/bnt-sakrati-glavnia-si-produtcent-uchastval-v-sazdavaneto-na-deniat-680245.html", "text": "Главният продуцент на БНТ Роберт Ковачев е съкратен от обществената телевизия. Решението за освобождаването му е потвърдено от генералния директор Константин Каменаров пред , като целта е оптимизиране на работата на телевизиятаКовачев е дългогодишен служител на БНТ. Той е участвал в създаването на предаванията \"Денят започва с култура\", \"История.бг\", \"Вяра и общество\" и \"Референдум\".Освен Роберт Ковачев, който е главен продуцент \"Вътрешна телевизионна продукция\", съкратен от длъжност е и ръководителят на производствен център \"Реализация - Информация\" Васил Николов. Съкратеният продуцент е получил обяснение от програмния директор на БНТ 1 Емил Кошлуков, че \"така е решил Управителният съвет\". Според Роберт Ковачев обаче \"проблемът е морален\".Отстраняването на Ковачев от поста създава също така правен казус. Като автор на предаването \"Референдум\", той го е регистрирал в дружество за колективно управление на права \"Филмаутор\". Ковачев не знае какво ще се случи, след като \"вече няма достъп до продукта си\".По информация на Клуб Z БНТ е поискала с писмо до Агенцията за държавна финансова инспекция (АДФИ) да извърши проверка, от която да стане ясно дали Роберт Ковачев е бил част от предполагаемите схеми за лично облагодетелстване.", "date": "2018.05.09", "title": "БНТ съкрати главния си продуцент, участвал в създаването на 'Денят започва с култура' и 'История.бг'"}
