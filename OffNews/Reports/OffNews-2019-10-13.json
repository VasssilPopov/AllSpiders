{"url": "https://offnews.bg/bojni/antani-dzhoshua-shte-se-opita-da-izbegne-sblasak-s-kobrata-713062.html", "text": "Бившият световен шампион в тежката категория на професионалния бокс Антъни Джошуа ще се откаже от бой с Кубрат Пулев ако успее да си върне титлите в реванша срещу Анди Руис младши.Двамата ще се изправят един срещу друг на 7 декември в Саудитска Арабия. Мексиканецът шокира Антъни на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси.Ако успее да си ги върне, Джошуа почти сигурно ще избере да оваканти колана на IBF, за да избегне задължителната защита срещу Кобрата, разкри промоутърът на британеца Еди Хърн. \" \", каза Хърн. Усик направи успешен дебют в тежката категория, след като победи над американеца Чаз Уидърспуун. В същото време Кубрат Пулев ще трябва да се бие срещу Райдел Брукър на 9 ноември, за да остане задължителен претендент на IBF.  От комерсиална гледна точка обаче двубой между Джошуа и Уиск ще донесе много повече приходи в сравнение с такъв срещу Кобрата.", "date": "2019.10.13", "title": "Антъни Джошуа ще се опита да избегне сблъсък с Кобрата"}
{"url": "https://offnews.bg/politika/v-shumen-vsichki-razgovori-zapochvat-i-zavarshvat-s-vodata-713068.html", "text": "Въпреки другите проблеми, всички разговори в Шумен започват и завършват с водата. Хората вече са загубили търпение и постоянно питат докога ще тече мръсна вода от чешмите. Кандидатът на местната левица за кмет Венцислав Венков обясни, че има възможности за подобряване на водоснабдяването в града. „Защо не се възстановят кладенците, които са ползвани до 1986 г.? Всички казват, че водата от тях е била с много добри качества“, коментира Венков пред шуменци и подчерта, че години наред целият град чака управляващите от ГЕРБ да изпълнят обещанието си за пречиствателна станция.„Няма никаква връзка между кметския екип, ръководството на общината и хората по кварталите“. Това коментираха шуменци по време на среща с кандидат-кмета на град Шумен от \"БСП за България\" Венцислав Венков и кандидати за общински съветници от листата на левицата.\"Вместо да се наливат 12 милиона в Арена – Шумен, където сега влизаме само за концерти, с тези пари можеше да се ремонтират старите зали и да се построят поне 3-4 квартални игрища“, посочват хората и коментират, че в общината не знаят какви са потребностите на живеещите в кварталите, а самите граждани нямат никаква връзка с управниците на Шумен.По-късно Венков и кандидатите за общински съветници посетиха шуменския квартал Мътница, където той заяви: „Правим тези срещи, за да се видим очи в очи с хората и да чуем какво искат от нас. Проблемите на Шумен са ясно очертани и известни – водата, чистотата, инфраструктурата - те ще бъдат и мои приоритети, но искаме да чуем на място и проблемите на кварталите и селата“.Според него има много сериозни въпроси, които вълнуват шуменци и на които никой от властта не отговаря, и даде пример със завода за отпадъци: \"Говори се за завод за изгаряне на боклука в квартал Дивдядово, сега се заговори и за вариант той да бъде в Индустриалния парк, но никой от досегашния кметски екип не ни казва какъв е този завод, каква технология ще използва, безопасна ли е тя. Ние не сме против изграждането на подобен завод, но искаме да знаем какво ще се случва в града ни\", коментира Венков.Венцислав Венков даде пример и с идеята за преместването на дома за психично болни хора от Царевброд в Шумен, която се върти между Министерството на здравеопазването и кметския екип на Любомир Христов. \"Никой не пита гражданите на Шумен, никой не им обяснява какво се предвижда, има огромни проблеми с комуникацията между местната власт и гражданите\", каза още той.Жителите на малките населени места поставиха въпросите с режима на водата в някои села, проблемите с чистотата заради нередовното извозване на боклука. Те настояват за минимален бюджет, за да си решават най-неотложните въпроси. „В нашата програма е предвидено към общинското предприятие да се назначи по един човек за всяко село, който да поддържа чистотата“, обясни кандидатът за кмет от \"БСП за България\".", "date": "2019.10.13", "title": "В Шумен всички разговори започват и завършват с водата"}
{"url": "https://offnews.bg/zimni/legendata-uejn-gretcki-pripadna-v-kafene-ima-seriozni-travmi-na-glava-713064.html", "text": "Живата легенда на световния хокей Уейн Грецки е припаднал в кафене преди няколко дни и е откаран в болница. Канадецът призна това пред изданието \"The Athletic\". Грецки споделя, че е рухнал на пода и в резултат на това е получил доста травми по лицето.\"Преди няколко дни бях в кафене с жена ми и децата. Видях един познат и станах да го поздравя. Но след това просто загубих съзнание и се строполих на пода.\"Наложи се да отидем в болницата на Университета на Албърта, където преминах пълни изследвания, като започнаха с главния мозък и сърцето. Наложи се да ми направят 20 шева - основно на брадата и под брадата, както и 4-5 около очите.Първоначално си помислих, че някой ми е сложил наркотик в кафето. Оказа се според изследванията, че е заради дехидратация на тялото ми като цяло.Все още не съм в добра кондиция и съм в къщи, близо до леглото. Но след седмица се надявам да изляза отново навън и да си върша задълженията\", сподели Грецки.Канадецът е роден на 26 януари 1961 година в Брантфорд, провинцията Онтарио. Състезавал се е за отборите Едмънтън Ойлърс, Лос Анджелис Кингс, Сейнт Луис Блус и Ню Йорк Рейнджърс от 1978 до 1999.Грецки има честта да запали олимпийския огън на зимните Игри във Ванкувър през 2010 година. В момента той е треньор и съсобственик на отбора от Националната хокейна лига Финикс Койотс. ", "date": "2019.10.13", "title": "Легендата Уейн Грецки припадна в кафене, има сериозни травми на главата"}
{"url": "https://offnews.bg/politika/kornelia-ninova-investitorite-shte-dojdat-v-podredena-darzhava-ne-s-713067.html", "text": "“Премиерът Борисов напоследък обикаля в чужбина да търси инвеститори. С молби инвестиции няма да станат. За да дойдат инвеститори отвън, трябва да решим проблемите си вътре. За да ни уважават отвън, първо трябва да подредим държавата вътре\".Това заяви лидерът на БСП Корнелия Нинова по време на срещата с граждани в Стара Загора. Тя посочи три проблема, които гонят инвеститорите - корупция, бавно административно обслужване и липса на кадри.\"Това са и трите задачи пред нашите кандидати- спрете корупцията, осигурете бързо административно обслужване, работете за подготовката на кадри. В Стара Загора има възможност това да се случи”, категорична бе Корнелия Нинова.“Тук съм, за да подкрепя кандидата ни за кмет на Стара Загора проф. Иван Върляков и кандидатите ни за общински съветници и кметове на населени места. Те са честни хора. Сигурна съм, че ще работят за добруването на общината. Имат прекрасна и възможна програма как Стара Загора да стане индустриална и социална община”, заяви Нинова.Запитана как оценява развитието на Стара Загора, тя каза, че в града са направени добри неща, но отново се вижда моделът - ремонт на ремонтите и работа на парче, без дългосрочна стратегия.Тя заяви, че този екип знае как да направи това и вярва в техния професионализъм. По думите й “Визия за България” се е превърнала във визия за всяка община.“Виждам БСП енергична и единна. Предайте тази енергия на хората и ги освободете от страховете им. На добър час!”, пожела Нинова.", "date": "2019.10.13", "title": "Корнелия Нинова: Инвеститорите ще дойдат в подредена държава, не с молбите на Борисов"}
{"url": "https://offnews.bg/obshtestvo/ekoaktivisti-nastoiavat-za-otkaz-ot-vaglishtata-i-pravo-na-chist-vazdu-713071.html", "text": "ТЕЦ „Република\" в Перник символично се превърна в „музей\". Активисти на „Грийнпийс\" настояха да започне широк обществен дебат за бъдещето на енергийната система на България, иницииран от министър-председателя, министъра на енергетиката и министъра на околната среда.Демонстрацията се състоя в Перник, защото в града се намира най-старата функционираща въглищна централа в България и в Европа. Градът е бил един от основните центрове на въглищната индустрия в България – отрасъл, който е имал важна роля за развитието на страната, но вече е икономически неизгоден, замърсява и допринася за промените в климата. Включиха се 20 активисти от България, Румъния, Хърватия и Унгария, които се застъпиха за правото на чист въздух и за справедлив преход отвъд въглищата.„Вярваме, че България може да се откаже от въглищата, като едновременно с това може да отдаде необходимото уважение на тази индустрия, изиграла толкова сериозна роля за развитието през 20 век. България е обаче единствената държава в Европа, в която разговорът за енергийна трансформация все още не е започнал и е време това да се промени,\" заяви Десислава Микова, координатор на кампанията „Климат и енергия\" на „Грийнпийс\" – България.Време е въглищата да останат в миналото. Бъдещето е във възобновяемата енергия - тя е възможното решение и на замърсяването на въздуха, и на климатичните промени. България страда от тежка нужда да започне внедряване на нови технологии в производството на енергия. Това включва даването на възможност всеки един от нас да произвежда самостоятелно енергия от слънцето и вятъра, прилагане на мерки за намаляване на потреблението не енергия, умни електрически мрежи и други.\"Енергийна трансформация неминуемо ще се случи. Крайно необходимо е тази възможност да се използва за устойчиво икономическо развитие на регионите и създаване на алтернативни работни места за заетите във въглищния сектор. За да се случи това, са необходими амбициозни и конкретни решения на местно, регионално, национално и европейско ниво,\" допълни още Микова.Възможност за такъв дебат, но и за конкретна финансова подкрепа дава Платформата за въглищни региони в преход на Европейската комисия. България е единствената държава в ЕС, която все още не е част от тази платформа.", "date": "2019.10.13", "title": "Екоактивисти настояват за отказ от въглищата и право на чист въздух"}
{"url": "https://offnews.bg/leka-atletika/afrikantci-triumfiraha-v-sofijskia-maraton-713072.html", "text": "Кениецът Осеа Туей стана първият в историята победител в Wizz Air София маратон по обновеното трасе из улиците на българската столица.Африканският атлет дори спечели еднолично големия джакпот от 20 000 лв., след като единствен спечели и трите състезания от маратонската верига „Бягането като начин на живот“ тази година в България: в Стара Загора, във Варна и в София.При жените в българската столица триумфира Хайелом Шегае от Етиопия, за да запише името си като дебютния победител по новия софийски маршрут.Близо 6000 атлети от 52 държави участваха в обновения Wizz Air София маратон. Тази есен той бе с ново рекламиращо града трасе, нови авторитетни признания и нов стимулиращ рекорди джакпот. Всичко това спомогна емблематичното за българската столица събитие да придобие още по-класен и привлекателен вид, с което да отговори на световните стандарти.Новият маршрут с дължина 21 км премина през много символични за столицата места, с което спомага за бързо развиващия се, особено сред младите хора по света, туристически и спортен туризъм. Многобройните участници бяха приветствани от десетки хиляди покрай трасето, което преминаваше през едни от най-красивите и зелени булеварди на столицата.Точно в 9.30 от площад Александър Батенберг пред Национална художествена галерия потеглиха участниците в класическия маратон на 42.195 км. Стартът бе даден от министъра на младежта и спорта Красен Кралев и вицепрезидента на Българския олимпийски комитет Любомир Ганев.„Някой от вас са тук за да станат шампиони, други за да спечелят джакпота, а трети просто да завършат маратонската дистанция. Всеки от вас обаче е дошъл за опита да достигне и надмине собствения си лимит. Пожелавам ви успех!“ заяви в краткото си приветствие Кралев.По-късно старт на по-кратките дистанции дадоха: на полумаратона: Дончо Барбалов – зам.-кмет на Столична община, на 10 км: доц. д-р Тодор Чобанов – зам.-кмет на Столична община и на масовия старт: Анатоли Илиев – организационен секретар на София – Евростолица на спорта и главен организатор на маратона.Елитните маратонци бяха първите, които дебютираха по новото трасе, което се извиваше между Президентството и Министерски съвет до Лъвов мост, обратно до ул. Алабин, по ул. Гурко и Раковска до Военния дом, после по Царя до Софийски университет, оттам по бул. Левски и бул. Дондуков през моста Чавдар по бул. Владимир Вазов и после по обратния път до пл. Александър Батенберг.Още в началото се оформи група от десетина атлети, които спориха за победата. Сред тях най-свеж накрая се оказа Осеа Туей, който в оспорван финал победи само с една стотна от секундата мароканеца Юсеф Сбай. Времето на шампиона е 2.15:55 ч., трети завърши Алемайеху Лема от Етиопия с 2.16:55 ч. При жените Хайелом Шегае от Етиопия бе безспорната номер 1, като финишира за 2.35:33 ч., пред двете кенийки Бети Чепквони 2.36:54 и Хилда Чебой 2.40:07 ч.Лавровите венци бяха връчени на шампионите от министър Кралев при мъжете и от волейболната легенда Любо Ганев при жените. Сред официалните гости, наградили призьорите бе и техническият делегат на Международната атлетическа федерация Карлос Кардосо, който не скри задоволството си от видяното на обновения Wizz Air София маратон.Йоло Николов се справи с кенийската школа и грабна титлата в полумаратона на 21.098 км с време 1.07:40 ч., пред Стенли Кипруто (Кен) с 1.09:36, Франсоа Клей (Бел) 1.12:26 и др. При дамите шампионка е Адриана Попарсова от Северна Македония с 1.23:11 ч., следвана от Кристина Иванова 1.23:59, Симона Неделчева 1.24:34 ч. и др.На 10 км най-бързи бяха Дарио Ивановски от Северна Македония с 32:58 мин. и Лиляна Георгиева с 41:08 мин. Най-много емоции имаше при масовия старт, в който шампион при мъжете стана параолимпиецът Християн Стоянов, а при жените номер 1 бе Ива Петрова.Определени бяха и първенците в държавното първенство по маратон: Димчо Мицов от Рилски атлет с 2:39,15 ч. и Маринела Нинова от Локомотив Дряново с 2.57:44 ч. Сред участниците на 21 км бе и прочутият италиански актьор Джовани Сторти, който между снимките на два филма специално отдели време да се пробва по новото трасе на Софийския маратон.Но може би най-много овации по улиците и булевардите събра групата любители бегачи от Франция. 48 атлети на различни възрасти пристигнаха от регион Бретан специално за софийския маратон и останаха приятно изненадани от организацията и новото трасе.„Догодина пак сме тук,“ обявиха французите след края на състезанието. Маратонът се превърна в истински празник, покрай състезанието имаше богата забавна програма за зрителите, които се насладиха на изпълненията на прочути български певци.За поредна година събитието имаше и благотворителни каузи – една от тях събра средства за изграждането на Кариерен център за хора със специални потребности. Имаше и специален старт за хора с онкологични заболявания и за параолимпийци.И тази година Маратонът бе част от инициатива „София – Европейска столица на спорта“, а добре познатият партньор Wizz Air дари на всеки стартирал в основните дисциплини по един еднократен ваучер на стойност 20 евро, който може да се използва в рамките на година за закупуване на самолетен билет до желана дестинация. Състезанието бе валидно както за държавно първенство, така и за финал в българската атлетическа верига под мотото „Бягането начин на живот\".Софийският маратон отново обединяваше няколко благотворителни каузи, а по трасето помагаха стотици доброволци.Организатори са Столична община, Фондация „София – Европейска столица на спорта“, Министерството на младежта и спорта, БОК, БФЛА. Наградният фонд бе внушителните 63 000 лв, плюс 20 000 лв джакпот. Победителите при мъжете и при жените в класическия маратон получиха по 8000 лв., подгласниците им по 4000 лв., класиралите се на трето място по 2400 лв. и т. н. до 10-о място – 400 лв. Бонуси имаше за всички призьори до 6-о място на 21.098 км и на 10 км, за челната тройка при ветераните в маратонската дистанция, както и за медалистите в Държавното първенство на 42.195 км.Софийският маратон се осъществява с любезното съдействието на Софийска вода, ACICS, Garmin, минерална вода Велинград, HerbaLife, Right Rental, FiBANK, Стройрент, МЕТРО и др. Повечето от тях наградиха призьорите и приветстваха участниците със свои представители при връчването на отличият.А Софийска вода бе изградила специален „Фреш Бар“ с освежителни напитки и продукти във финалната зона. Огромен интерес предизвика специалната „Арка на победителя“, изградена в зоната на старт/финала. През целия ден пред нея участниците и зрителите се снимаха за спомен и си правеха селфита със спортните звезди. Всеки стартирал получи рекламна тениска с уникално красив дизайн, а успешно завършилите основните дистанции бяха отличени с много красив медал като спомен от участието в събитието – тази година той е с изображението на храм-паметника Александър Невски.", "date": "2019.10.13", "title": "Африканци триумфираха в софийския маратон"}
{"url": "https://offnews.bg/obshtestvo/trima-balgari-sa-sred-zhertvite-na-tragediata-v-chikago-713074.html", "text": "Три от жертвите на кървавата трагедия в Чикаго са български граждани, съобщи българското министерство на външните работи.\"Във връзка със стрелбата в жилищна сграда в Чикаго, при която мъж е застрелял четирима души, а пети е в критично състояние, можем да потвърдим, че три от жертвите – две жени и един мъж, са български граждани. Не е известно към момента те да са били в конфликт с нападателя, за който се предполага, че е техен съсед\", се посочва в съобщението на дипломатическото ведомство.Вицепремиерът и министър на външните работи Екатерина Захариева следи случая още от самото му начало. Тя е дала указания на генералния ни консул в Чикаго. Генералното ни консулство в Чикаго е във връзка с местните власти и е готово да оказва необходимото съдействие.Четирима души са убити, а един е бил ранен в жилищна сграда в Чикаго, стана ясно по-рано днес. Полицията е задържала съсед на жертвите.Инцидентът е станал в нощта на събота срещу неделя. Полицаите са иззели оръжието на престъплението, съобщи говорителят на чикагската полиция Том Ахерн.Заподозреният е 67-годишен пенсиониран строителен работник. Той застрелял четиримата си съседи, докато те вечеряли в дома си. След това пенсионерът се качил на горния етаж и прострелял съседка.Жената е хоспитализирана и е в критично състояние.Изясняват се мотивите за убийството.", "date": "2019.10.13", "title": "Трима българи са сред жертвите на трагедията в Чикаго"}
{"url": "https://offnews.bg/politika/ruse-da-varne-slavata-si-na-zelen-grad-nastoiava-levitcata-713070.html", "text": "Кандидатът за кмет на Русе от местна коалиция \"БСП за България\" Пенчо Милков се включи в акция по залесяване и увеличи броя на десетките дръвчета, засадени за две години от него и екипа му в различни райони на града.По покана на жители на район \"Мидия-Енос\" в Русе, Милков се включи в акция по залесяване. Бяха засадени млади дръвчета с цел облагородяване на междублоковите пространства в района и за чист въздух в Русе.\"Общината трябва да се съсредоточи върху изграждане и поддържане на масивни зелени системи, за да върне Русе славата си на един от най-зелените градове в България\", коментира социалистът.Той обясни необходимостта да се изградят паркови зони в крайните квартали, в които към момента няма място за разходки и детски игри в спокойна среда, както и да се засаждат организирано нови дръвчета на територията на цялата община.Милков каза, че кметовете и гражданите на малките населени места ще бъдат подпомагани в изграждането на красива и здравословна среда. \"Ще подкрепяме всяка инициатива на гражданите за залесяване и подобряване на жизнената среда\", завърши Пенчо Милков.", "date": "2019.10.13", "title": "Русе да върне славата си на зелен град, настоява левицата"}
{"url": "https://offnews.bg/sviat/sasht-iztegliat-1-000-voenni-ot-severna-siria-713076.html", "text": "САЩ се готвят да евакуират около 1 000 военни от северната част на Сирия по възможно най-безопасния и бърз начин, заяви министърът на отбраната Марк Еспър пред тв CBS.„През последното денонощие разбрахме, че турската страна преди всичко е с намеренията да разшири географски операцията си на юг и на запад“, посочва той.Еспър съобщава и за планиран от сирийските военни отговор срещу действията на Турция. Той уточнява, че американските военни са се оказали на територията между две воюващи страни.Решението за изтеглянето на силите на САЩ от северната част на Сирия е било прието след обсъждане на проблема с президента Доналд Тръмп вчера вечерта. Според Еспър американците имат право да открият огън в случай на заплаха.В Туитър Тръмп определи решението САЩ да не участват в активните бойни действия до границата с Турция като „много мъдро“.„Онези, които „по грешка“ въвлякоха САЩ във войната в Близкия Изток, все още ни оказват натиск и призовават за война. Те нямат понятие колко лошо решение са взели. Защо те не изискват обявяване на война?“, написа Тръмп.Той отбелязва, че преди 2 години, когато Ирак е започвал да воюва с кюрдите / YPG /PKK – отряди за народна защита/ в различните части на Сирия, много хора са го призовавали да се сражава против Багдад на страната на кюрдите.„Аз им казах „не“ и кюрдите два пъти излизаха от войната. Сега същото се случва и с Турция. Кюрдите и Турция водят война в продължение на много години. Турция счита ПКК за най-лошата терористична организация. Но други могат да поискат да се навесят във войната и да се сражават на която и да е страна. Който иска, да воюва“, пише американският президент.Доналд Тръмп подчертава, че Вашингтон внимателно следи ситуацията в Сирия.", "date": "2019.10.13", "title": "САЩ изтеглят 1 000 военни от Северна Сирия"}
{"url": "https://offnews.bg/politika/mir-na-razhodka-s-vaprosi-i-problemi-na-grazhdanite-713069.html", "text": "В храм, флашмоб и разговори с граждани премина част от неделния ден на представители на ПП МИР в столицата.Зам.-председателят на Политическа партия МИР и кандидат за общински съветник Владислав Милев и кандидатът за кмет на район „Слатина” от партията Константин Киров присъстваха на неделната литургия в храма „Св.Троица”, заедно със симпатизанти.По-късно те се отправиха към парк „Гео Милев”, където участваха във флашмоб „Разходка с въпроси”. Целта на събитието беше гражданите от района да зададат своите въпроси и да дадат предложения за проблемите, които съществуват там.Във флашмоба взеха участие и кандидатите за общински съветници от ПП МИР Александър Лазаров, Александър Пеновски и д-р Владислав Пакеров.„С хората от района, които се присъединиха към нас, коментирахме основни проблеми на общината, включително и трудностите с паркирането и транспорта, застрояването, столичното здравеопазване, нуждата от достатъчно зелени пространства и др.”, заяви Владислав Милев.", "date": "2019.10.13", "title": "МИР на разходка с въпроси и проблеми на гражданите"}
{"url": "https://offnews.bg/sviat/stotitci-blizki-na-dzhihadisti-ot-isliamska-darzhava-izbiagaha-ot-lage-713075.html", "text": "Обстрел на турската артилерия даде шанс на 785 членове на семействата на бойци от Ислямска държава да избягат от затвора Айн-Иса в северната част на Сирия, съобщи британският тв канал Sky news, като се позова на източници от сирийската опозиция.Бегълците не са преселници от страните в региона, се уточнява в публикацията.По данни на ООН 4-те дни от настъплението на турските въоръжени сили в Североизточна Сирия са довели до бягството на над 130 000 местни жители, принудени да изоставят домовете си.На 9 октомври турският президент Реджеп Ердоган съобщи за старта на военната операция „Извор на мира“. Според него целта на тази операция е борбата с кюрдските бойци и терористите от Ислямска държава в крайграничните райони на Североизточна Сирия.Операцията е съвместна между турските въоръжени сили и подкрепяната от Анкара групировка Сирийска национална армия. Основната им задача е създаването на свободна от бойци зона на сирийска територия с дължина 480 километра и дълбочина на 32 километра от река Ефрат до иракската граница.Турция смята кюрдските отряди за народна защита /YPG/ за терористи заради връзките им с Работническата партия на Кюрдистан ПКК.", "date": "2019.10.13", "title": "Стотици близки на джихадисти от Ислямска държава избягаха от лагер в Сирия след турски обстрел"}
{"url": "https://offnews.bg/sviat/chetirima-ubiti-sled-strelba-v-zhilishtna-sgrada-v-chikago-713065.html", "text": "Четирима души са убити, а един е бил ранен в жилищна сграда в Чикаго, съобщи бТВ. Полицията е задържала съсед на жертвите.Случилото се е разиграло в нощта на събота срещу неделя. Полицаите са иззели оръжието на престъплението, съобщи говорителят на чикагската полиция Том Ахерн. Заподозреният е 67-годишен пенсиониран строителен работник. Той застрелял четиримата си съседи, докато те вечеряли в дома си. След това пенсионерът се качил на горния етаж и прострелял съседка.Жената е хоспитализирана и е в критично състояние. Изясняват се мотивите за убийството. ", "date": "2019.10.13", "title": "Четирима убити след стрелба в жилищна сграда в Чикаго"}
{"url": "https://offnews.bg/politika/fandakova-kam-manolova-ne-si-promeniam-tcennostite-spored-pozitciata-713073.html", "text": "Имам много ясна политическа ориентация, имам много ясни ценности, които не съм променяла през съзнателния си живот и нямам никакво намерение да го правя, независимо за каква позиция кандидатствам. Кандидатствам много ясно за позицията на кмет на София. София е градът и каузата, която мен ме интересува и съм работила за тази кауза цял живот. Това каза Йорданка Фандъкова, кандидат за кмет на София, издигната от ГЕРБ и СДС, по време на дебат с кандидата за кмет Мая Манолова в предаването „Беновска пита“ по Канал 3, цитирана от пресцентъра на ГЕРБ. Фандъкова заяви, че вече три пъти се е явявала на избори с това, което прави, и с лицето си.„Правя го и в тази кампания, не използвам манипулации, не използвам лъжи и внушения. Не ми е в стила и хората ме познават“, допълни тя. „Признавам, че Вашият опит е в говоренето, а моят е в работата“, обърна се Фандъкова към Манолова.Фандъкова заяви, че е предложила промяна в екипа си и в него влизат утвърдени експерти. „Хората, които съм предложила, стоят до мен с имената и лицата си“, подчерта тя и изброи имената на новите лица, част от гражданската квота - проф. Иво Петров, проф. Асен Николов, арх. Петков, Диан Стаматов.На въпрос на Мая Манолова как досега е редена листата на ГЕРБ и защо Бойко Борисов е обявил, че Фандъкова сама е редила листата си, Фандъкова отговори: „Г-жо Манолова, Вие сте опитен политик, почти 30 години бяхте член на БСП. Знаете отлично как се правят партийни номинации и се утвърждават листи – първо се правят номинации от партийните структури, а след това ръководството ги утвърждава. Аз съм част от ръководството на ГЕРБ. Този път имах възможността сама да предложа и външните кандидати, и да бъде утвърдена листата, така както аз я предлагам. Листата ми позволява да се работи веднага и бързо по болните теми на града“. „Не затваряйте в пликове, а дайте конкретна информация, за конкретно дискриминационно условие в обществена поръчка. Вие сте юрист, знаете как се прави и как се подават сигнали. Това е начинът да се борим с корупцията, а не с тежки внушения“, реагира Фандъкова на обвинения на Мая Манолова за ограничения в процедури на общината.„Автобусът, който г-жа Манолова показва и внушава, че ще бъде избран в София, е тестов автобус, който беше изпробван на терен в София. Винаги, когато въвеждаме нова технология, правим тестове. Така беше и преди да закупим първите електробуси. Кой ще спечели тази поръчка, аз не знам, защото няма подадени документи от нито една фирма. Това са тежки внушения, за съжаление, те са единстевното, на което г-жа Манолова разчита за кампанията си“, каза Фандъкова.„С цел прозрачност, категорично казвам, че и в момента на сайта на Столичната община могат да се видят всички договори и протоколи от обществени поръчки, включително и документацията за поръчки, които се провеждат. Предстои въвеждане на електронни обществени поръчки и Столична община е напълно готова да ги въведе“, обясни кандидатът за кмет на ГЕРБ и СДС. Тя посочи и допълнителните механизми за публичност, които са създадени: „комисия, в която са представители на всички политически групи в съвета, предварително преглежда условията за големите обществени поръчки. На второ ниво, в комисията, която оценява офертите, с моя заповед се канят и общински съветници от различни партии“. Като най-важната задача за следващите години Фандъкова изведе промяната на Общия устройствен план на София. „Това е законният начин да подредим строителството, да спрем презастрояването, да определим височините и местата на високите сгради. Предвиждаме още промени – увеличаване на отстоянията между сградите, увеличени изисквания за паркиране и за озеленяване. Залагаме и наредбата за градския дизайн, с която да въведем стандарти за качество и за отделните елементи в града“.Една от темите, които кандидатите за кмет дискутира беше състоянието на „Топлофикация София“ и начините дружеството да бъде стабилизирано. Фандъкова разказа, че дружеството е прехвърлено на общината в тежко финансово състояние с около половин милиард задължения. „Топлофикация е обречена да трупа задължения, ако не се направят няколко конкретни неща. Първото, е да се намалят разходите за гориво. Заедно с министър Петкова успяхме да убедим депутатите и от няколко седмици „Топлофикация София“ има право да закупува природен газ на по-ниски цени и при по-добри условия. Второто, са инвестиции в нови мощности. За първи път, с пълен политически консенсус, подготвихме процедура за външен мениджмънт с инвестиции. Разговаряме с Европейската банка за възстановяване и развитие да консултира целия процес и търсим голяма международна компания, която да инвестира в нови мощности на Топлофикация. Това е единственият вариант за стабилизиране на дружеството“, каза Фандъкова.", "date": "2019.10.13", "title": "Фандъкова към Манолова: Не си променям ценностите според позицията, за която кандидатствам"}
{"url": "https://offnews.bg/politika/d-r-delian-georgiev-obeshtava-da-otvori-vratite-na-obshtinata-ako-sta-713063.html", "text": "\"Ако получа доверието ви и стана кмет на нашия район, ще отворя широко вратите на общината за вас, моите съкварталци, приятели и съседи. Ще бъда троянският кон на хората в сградата на ул. \"Атанас Далчев\" №12, защото заедно можем абсолютно всичко.\" Това каза кандидатът на БСП за кмет на район „Изгрев\" д-р Делян Георгиев на среща с гражданите. На събитието присъстваха лидерът на БСП – София и водач на листата на социалистите Калоян Паргов и кандидати за общински съветници. След официалната част на сцената се качиха Катя и Здравко от дует \"Ритон\", които изпълниха хитовете си и се погрижиха за доброто настроение на участниците в събитието.„Аз съм един от вас, роден съм и живея в \"Дианабад\", заедно с цялото си семейство. Не съм безразличен към презастрояването на нашия район, към дупките по улиците, към разбитите тротоари, към унищожаването на зелените площи. И аз, като вас, вечер, когато се прибирам, изнервено обикалям квартала в опит да си намеря масто за паркиране, а такова все няма и няма\", категоричен бе д-р Георгиев.Той си обърна към гражданите с думите: „Ние сме тези, които болеем за проблемите на района. Ние знаем какво искаме за нас и децата ни. Крайно време е жителите на \"Изток\", \"Изгрев\" и \"Дианабад\" да вземем контрола в наши ръце. Заедно можем да го постигнем!\"„На 27 октомври можем да сложим край на недобрата посока, в която пое районът преди известно време и да положим началото на нова - за нас, за децата ни, за целия \"Изгрев\"\", призова Делян Георгиев.Ние няма да пилеем парите на софиянци, а с грижата на добър стопанин на Столична община ще решаваме проблемите им заедно с тях. Това каза Калоян Паргов по време на среща с гражданите на \"Изгрев\".Лидерът на БСП - София връчи кметски паспорт на д-р Делян Георгиев и му пожела гражданите от района да го подпечатат на 27-ми октомври.\"Тук съм, за да подкрепя от името на Градската организация на БСП в София д-р Делян Георгиев. Той е млад, образован и местен. И искаме да му вдъхнем кураж по пътя към кметския пост в \"Изгрев\", каза Калоян Паргов. - В кметския паспорт на д-р Георгиев пише следното: Повече паркоместа, повече зелени площи, достъпна градска среда, прозрачна община и повече места в детските градини. За да ги изпълни, той има нужда гражданите да го подкрепят и да подпечатат в бюлетината с номер 56 кметския му мандат. Кметът на промяната на София Мая Манолова и на \"Изгрев\" д-р Георгиев обаче може да бъдат успешни само с мнозинство в СОС зад гърба им. Затова е толкова важно гражданите да гласуват и за листата на БСП за общински съветници също с номер 56\".„Столична община разполага с бюджет от 1,7 млрд. Но продължава да има недостиг на места в детските градини, улиците са с дупки, няма бордюри, в някои райони асфалтът е от времето на социализма, мръсният въздух е проблем №1, няма къде да паркираме... Какво е решението? Решението не е да се събират още повече пари от всички нас. Няма нужда да се вдигат данъците и таксите на столичани. Има нужда от прозрачност и професионализъм в управлението на града и да се питат хората за какво да се харчат парите. Защото никой не знае по-добре от гражданите какви са проблемите в района, в който те живеят\", заяви Паргов.Водачът на листата на БСП за общински съветници е убеден, че бюджетът на Столична община може да бъде планиран и използван далеч по-ефективно за гражданите на София. \"Можеше ли с парите за ремонта на ул. \"Граф Игнатиев\", с който Столична община стана за смях, да бъдат решени по-неотложни проблеми, попита риторично Калоян Паргов. - За този ремонт бяха похарчени 24 милиона лева. С тези пари за 2 години можеше да бъдат построени 10 нови детски градини. Можеше ли средствата от платеното паркиране да бъдат използвани по-ефективно? Можеше ли с тях да бъдат ремонтирани тротоарите и пътните настилки? Ако имаше политическа воля и желание, за 4 години 400 км от настилките в София, предимно на кварталните улици, може да бъдат подновени. Столична община има пари. Но не ги харчи ефективно\".„Ние можем да обещаем точно това - да не пилеем парите на софиянци, а с грижата на добър стопанин да ги използваме така, че да решаваме колкото е възможно повече проблеми на гражданите\", заяви лидерът на столичните социалисти.", "date": "2019.10.13", "title": "Д-р Делян Георгиев обещава да отвори вратите на общината, ако стане кмет на Изгрев"}
{"url": "https://offnews.bg/futbol/as-ot-zashtitata-na-ludogoretc-s-poredna-kontuzia-713045.html", "text": "Поредна контузия получи защитникът на Лудогорец Драгош Григоре. Той беше освободен от лагера на националния отбор на Румъния, тъй като е с мускулни проблеми на левия крак.Заради травмата Григоре пропусна евроквалификацията с Фарьорски острови. В сайта на местната федерация пише, че защитникът ще бъде подложен на допълнителни изследвания, за да се види степента на травмата.Той със сигурност няма да играе и срещу Норвегия, след като вчера пропусна мача с Фарьорски острови, спечелен от северните ни съседи с 3:0.“С теб сме, Драгош! Бързо възстановяване”, написаха още от централата в социалните мрежи.Тежка контузия на Григоре би била сериозен удар върху Лудогорец. Румънецът е титуляр в схемата на Станислав Генчев, като заедно с Рафаел Форстър оформиха доста добра двойка, която се представя силно в групите на Лига Европа. Григоре получи и червен картон при гостуването на Ференцварош, спечелено с 3:0.", "date": "2019.10.13", "title": "Ас от защитата на Лудогорец с поредна контузия"}
{"url": "https://offnews.bg/bojni/usik-otkaza-sapernik-oshte-v-debiuta-si-pri-naj-tezhkite-713044.html", "text": "Украинският профибоксьор Александър Усик стартира с успех при най-тежките, след като отказа американеца Чаз Уидърспуун преди старта на седмия рунд.Двубоят в Чикаго се разви според очакванията и непобеденият украинец беше по-активен. След серия от удари представителят на САЩ, видимо уморен, не започна осмия рунд след решение за прекратяване на боя от ъгъла му.Така Усик дебютира с успех в тежка категория, като ще се изправи срещу още няколко противници на ринга, преди да получи шанс срещу някои от най-добрите в категория като Антъни Джошуа, Тайсън Фюри, Дионтей Уайлдър и действащия световен шампион Анди Руис-младши.„Готов съм да се бия с тях. Ако и те са съгласни, ще го направим“, заяви украинецът след първия си мач при най-тежките. Усик, който вече е с баланс 17-0 (13 с нокаут), се би в по-голямата част от кариерата си в полутежка категория.", "date": "2019.10.13", "title": "Усик отказа съперник още в дебюта си при най-тежките"}
{"url": "https://offnews.bg/obshtestvo/kak-mechtata-na-studenti-za-denonoshtna-chitalnia-se-prevarna-v-realno-712948.html", "text": "Преди да започна да уча в университет, имах преподавател, който винаги ми казваше, че студентските години са времето, през което имаш шанса и свободното време да надграждаш себе си, да опознаваш света и да разширяваш мирогледа си.Убедих се, че това е така, още през първата година като студентка. Казаното се превърна във факт. Студентските години са времето, по време на което трупаш нови запознанства, имаш много нови идеи, обогатяваш се, правиш това, което обичаш, и не на последно място – забавляваш се.Такъв е примерът и със студентите, които след две години усилия успяха да реализират своя проект, породил се една вечер в близка бензиностанция до Студентски град. Първата денонощна читалня за студенти в София вече е факт, а зад нея стои екип от млади хора, които не са се отказали от една своя мечта.Именно добрият пример, който оставят след себе си, ме накара да се срещна с един от инициаторите на проекта, Мартина Георгиева - студентка на 21 години, родом от Айтос.„Започнахме проекта StudyHub с моята съквартирантка Цветомира Гяурова, която също е част от екипа, още когато бяхме първи курс. Една вечер нямаше къде да учим и се озовахме в близката бензиностанция. Интересното беше, че не бяхме единствените студенти, които учат там, а служителите дори не се учудиха“, разказва Мартина. Това прави силно впечатление и не й дава мира дълго време.„Няколко дни след това не спирах да мисля за случилото се. Събрахме се с приятели, с които начертахме идеята си на лист. Направихме анкети сред нашите колеги и ги попитахме дали реално имат нужда от такова пространство“, споделя студентката.Идеята на момичетата съвсем не е да превърнат Студентски град в място, където младите да не могат да се забавляват. По-скоро те смятат, че трябва да съществува баланс и жителите на квартала и най-вече студентите да имат избор.„Изумихме се колко много хора са демотивирани от средата, в която живеят. Общежитията са пренаселени и често не можеш да се концентрираш“, разказва Мартина. В разговора ни тя не упреква никого, защото знае, че домакините на студентските блокове също полагат големи усилия за по-добрия начин на живот.В началото Мартина и приятелите ѝ, които вярват в начинанието, имат само идеята. Не знаят как би се получила и дали е възможна. Те създават сдружение с нестопанска цел „Студентите в действие“, което ръководи проекта StudyHub. Почти всички приходи от читалнята се използват за подобряването и доизграждането ѝ. „Решихме читалнята да е платена, защото по този начин човек носи повече отговорност. Цената на картата е 30 лв., което се равнява на една карта за фитнес. Ако е безплатно, в един момент хората ще го приемат като даденост“, обяснява тя.Както всяка нова идея, и тази получава отпор. Много хора не вярват, че едни първокурсници могат да се захванат с такъв проект. Сред най-честите критики са: „Вие какво разбирате от бизнес“, „Нещата в тази държава не стават просто така“, „Това е Студентски град, има повече дискотеки и никой няма да го ползва“. За щастие обаче това още повече мотивира младите ентусиасти. Мартина подчертава, че скептицизмът най-вече е идвал от по-възрастни хора. „Студентите посрещаха идеята ни с отворени ръце“, казва тя и добавя, че много от компаниите, с които те работят, в началото също не са вярвали в подобен проект.„Общността в Студентски град е изключително развиваща се. Ние сме тези, които ще станат част от бизнеса. Не може хората да дават определения и да смятат, че тези, които живеят в Студентски град, нямат цели и амбиции“, казва Мартина по време на нашия разговор, в който става дума за всички „клишета“, разпространени от години за студентския квартал. Тя дори смята, че често демотивацията на младите идва именно от бизнеса. „Ако не даваш на студентите правилните условия и ги демотивираш, защо след това се оплакваш, че нямаш работещи кадри?“, пита тя.Добрата новина е, че студентите успяват да накарат представителите на бизнеса да повярват в тях. Екипът им също се разраства, като към момента те са близо седем души. „Самите студенти трябва да си повярват, че не са безгласна буква. Има много организации, които биха им помогнали да осъществят идеите си“, убедена е Мартина.За да достигнат до повече хора, тя и приятелите ѝ започват да говорят и споделят идеята си на всички познати. По този начин се свързват и с компаниите, които им помагат. „Всяка идея може да намери съмишленици“, акцентира студентката. По думите ѝ в България има среда за млади предприемачи, но просто трябва да търсиш и вярваш.„Все още ни е много странно, че най-накрая отворихме. Има интерес от много хора, които са ни намерили от различни канали. Реално те са изненадани, че това е единственото такова място в София. Моделът ни на работа е близък до коуъркинг пространството, а всеки, който има карта, може да си отключва с нея в късните часове“, разяснява Мартина.Читалнята има и обособено място за провеждане на събития. „Ако някой студент дойде и ни каже, че иска да организира събитие, ние винаги ще му помогнем. Важно за нас е да помогнем на други като нас да постигат целите си“, казва тя.Благодарение на медиите непознати изпращат много книги и учебници за читалнята. Към момента там има много издания по бизнес и икономика. Нужда имат от учебници в областта на политическите или правните науки, които към момента са най-малко.Пространството е изрисувано от студенти, които се включват в работата по приготовленията. „До април тази година нямахме помещение, а ремонтните дейности отнеха месец и половина. Пространството беше готово ден преди откриването“, добавя Мартина. Хубаво е и че самото помещение е тихо и уютно, отдалечава те от шума на главните улици, казва още тя.Завършваме разговора си с бъдещите планове и мечти. „Ако читалнята потръгне, имаме огромно желание да направим втора в Студентски град, тъй като ще е добре и хората от другата част на квартала да имат такова пространство. Фокусирани сме и към изграждането на дигитална платформа и най-вече разпространението на читалнята“, казва студентката.За Мартина студентските години са „приключение“. Тя работи на две места, успява да учи и да се забавлява. По думите ѝ всичко зависи от добрата организация и смята, че много фирми дават добра възможност за студентите да учат и работят едновременно. От опита си вярва, че добрите идеи могат да бъдат осъществени. Казва също, че не трябва да обръщаме внимание на хората, които се опитват да ни спънат. „Ако се фокусираме върху негативното, по-скоро ще изгубим ентусиазма си“, завършва тя.", "date": "2019.10.13", "title": "Как мечтата на студенти за денонощна читалня се превърна в реалност"}
{"url": "https://offnews.bg/futbol/garet-sautgejt-dano-utre-vseki-da-govori-za-futbol-a-ne-za-rasizam-713078.html", "text": "Селекционерът на английския национален отбор по футбол Гарет Саутгейт се надява, че в понеделник вечер няма да се говори за расизъм, а само за футбол. Специалистът говори пред медиите преди утрешната евроквалификация с България.Саутгейт уточни, че всички коментари около нашумялата тема с расизма са били продиктувани от факта, че гостуването на Черна гора е било много тежко за футболистите, след като точно тогава Рахим Стърлинг бе нападан с маймунски звуци.\"\", каза Саутгейт.На събитието в зала \"Родина\" на \"Васил Левски\" присъства и звездата на \"трите лъва\" и Тотнъм Хари Кейн, който изрази надежда, че британците ще се абстрахират от загубата от Чехия (1:2) в Прага преди няколко дни и се представят на ниво в София.\"\"\", каза Кейн.Впечатление направи това, че британската делегация, която бе на пресконференцията напусна \"Васил Левски\" при много сериозни мерки за сигурност. Хари Кейн пък намери време да обърне внимание на няколко фена, които го чакаха пред Сектор А и се снима с тях. ", "date": "2019.10.13", "title": "Гарет Саутгейт: Дано утре всеки да говори за футбол, а не за расизъм"}
{"url": "https://offnews.bg/obshtestvo/rektorat-na-su-prof-anastas-gerdzhikov-predi-izbori-si-pravim-kal-713049.html", "text": "Няма конфликт на интереси при сключването на граждански договор между Департамента за информация и усъвършенстване на учителите и майка ми проф. Мария Герджикова. Това заяви пред БНТ ректорът на СУ проф. Анастас Герджиков. Според него атаката е заради предстоящите избори за ректор, на които той е кандидат за нов мандат.След като разказа за проекта GATE на Софийския университет, класиран между само 14 от над 200 кандидатствали, Анастас Герджиков беше запитан дали ще се кандидатира за нов мандат. Той отговори, че ще се кандидатира, защото първият мандат е бил успешен и е довел до финансова стабилизация на университета, който след кризата е бил в тежко положение и е имал големи задължения.„Ще се кандидатирам, въпреки че по 12-13 часа на ден се занимавам с административна работа, а в събота и неделя наваксвам преписките, с които не съм успял да се справя през седмицата”.Проф. Герджиков сподели, че му тежи и това, че преди всяко общо събрание, особено изборно, се вадят компромати. Според него от една медия са му се обадили с въпроси във връзка с договор, сключен по инициатива на Департамента за информация и усъвършенстване на учителите с майка му проф. Мария Герджикова, за който от медията твърдят, че е налице конфликт на интереси.„Аз проверих за какъв договор става дума и установих, че с него е възложено на майка ми да изготви методика, учебна програма и обучителни материали за нуждите на обучението на българи, живеещи в чужбина”, каза ректорът.Според специалисти от Юридическия факултет на СУ не е налице конфликт на интереси, защото договорът не е подписан от Герджиков, а от зам.-ректора, в чийто ресор е Департаментът за информация и усъвършенстване на учителите. Законът за висше образование изисква ректорът да делегира правомощия и отговорности на зам.-ректорите за съответните ресори. Затова всички документи на Департамента се подписват от ресорния заместник, а не от ректора.Герджиков сподели, че е огорчен от атаката, особено от твърденията, че проф. Герджикова е избрана от Департамента заради роднинската си връзка с него. Проф. Мария Герджикова е дългогодишен ръководител на катедра „Методика“ във Факултета по славянски филологии, професор и доктор по методика на обучението, доктор на педагогическите науки, доайен на методиката на обучението по български език и литература. Има 15 години опит като учител и 35 години като преподавател в Софийския университет. Преподавала е и в българско училище в чужбина. Автор е на десетки статии и монографии в областта на методиката на обучението и на многобройни учебници и помагала за училищното образование. Поради това проф. Герджикова е обидена от съмненията в квалификацията ѝ за такава деност и възнамерява да дари полученото възнаграждения на Департамента за информация и усъвършенстване на учителите.„За съжаление свикнахме с подобни атаки преди избори” – заключи проф. Герджиков. „Най-добре го е казал Иван Кулеков преди повече от 30 години: „Имаме си земя, имаме си вода... правим си кал”", "date": "2019.10.13", "title": "Ректорът на СУ проф. Анастас Герджиков: Преди избори си правим кал"}
{"url": "https://offnews.bg/politika/kiril-dobrev-misiata-na-vseki-politik-ot-levitcata-e-horata-da-se-chu-713048.html", "text": "„Мисията на всеки политик от левицата е хората да се чувстват свободни, да работят това, което искат, да казват това, което мислят, без да се притесняват. По случая с обвиняемия Рачев е видно, че институциите работят, но всички вие можете да изпреварите тяхната справедливост с вашия глас на 27 октомври, защото народният вот е по-силен от всички институции“.Това заяви във Виноградец зам.-председателят на БСП и председател на Националния предизборен щаб Кирил Добрев, който бе в селото, за да подкрепи кандидатите от община Септември.Той бе категоричен, че общината не е фирма, която само разпределя обществени поръчки.\"Първата ни задача с кандидата ни за кмет Петя Цанкова е общината да се отвори за хората – да имат информация какво се случва и да участват реално във вземането на решения. Ако всички заедно преборим страха, ще имаме успех“, каза още Добрев.Петя Цанкова: Да сложим край на разделението и наложената омраза„Община Септември я е имало и преди Марин Рачев, ще я има и след него и то по-успешно. От нас зависи как ще живеем и разбираме помежду си, от нас зависи и дали ще запазим общината си“, заяви кандидатът за кмет на левицата за община Септември Петя Цанкова. По думите й е изтекъл един мандат на порочно управление, на феодализиране от един човек, който управлява общината като еднолична фирма, без да се съобразява с нейните граждани. „Нужно е прозрачно управление, с грижа за хората. Да има инвестиции в инфраструктура, но и инвестиции в живота на хората“, каза още кандидатът за кмет.", "date": "2019.10.13", "title": "Кирил Добрев: Мисията на всеки политик от левицата е хората да се чувстват свободни"}
{"url": "https://offnews.bg/futbol/anglichanite-haresaha-gerena-trenirat-tajno-predi-macha-s-lavovete-713046.html", "text": "Английският национален отбор ще проведе тонизиращо занимание на стадион \"Георги Аспарухов\" в деня на евроквалификацията срещу България - 14 октомври, понеделник, пише \"Тема Спорт\".Тренировката ще е по обяд и ще бъде закрита, като няма да се допуска и пиле да прехвръкне около \"Герена\". Такова е желанието на селекционера на \"трите лъва\" Гарет Саутгейт.Заниманието ще бъде охранявано и от гардове на албионците. Двубоят срещу България е от 21,45 часа на националния стадион \"Васил Левски\".Центърът на София пък ще бъде под сериозна обсада от фенове на националния отбор на Англия в понеделник.Около 4000 привърженици на Англия ще дойдат в столицата ни, за да гледат двубоя. Някои от тях вече са пристигнали. Полицията ще вземе засилени мерки за сигурност, за да се избегнат инциденти като тези в Прага през уикенда.", "date": "2019.10.13", "title": "Англичаните харесаха \"Герена\", тренират тайно преди мача с \"лъвовете\""}
{"url": "https://offnews.bg/futbol/shef-v-tcska-stremim-se-kam-parvoto-miasto-713047.html", "text": "Спортният директор на ЦСКА Кристиано Джарета говори за станалата наскоро треньорска смяна при \"червените\". Шефът обяви пред италиански медии, че ако не бе напуснал сам, Люпко Петрович едва ли е щял да бъде освободен от столичния гранд.Джарета отхвърли и спекулациите, че ексцентричният му сънародник Серсе Козми е бил близо до треньорското кресло на \"Армията\".Италианецът е убеден, че ЦСКА се стреми към първото място в крайното класиране на първенството.\"Треньорът подаде оставка, ние нямаше да го сменим. Сега продължаваме напред с досегашния му помощник. Вярвам, че той ще бъде много добър треньор. За момента това е идеалното решение\", каза Джарета пред \"Тутомеркато\", цитиран от Топспорт.\"Никога не съм говорил със Серсе Козми да дойде в България. Аз оценявам спецификата на първенството, играчите и местната култура. Това е причината да не го предлагам за треньор в България.Това е треньор, с който с удоволствие бих работил в Италия\", допълни още спортният директор на \"червените\".\"Искаме да сме в тройката. Стремим се към първото място. В момента имаме по-малко точки от очакваното, но се надявам да наваксаме\", завършва Джарета.", "date": "2019.10.13", "title": "Шеф в ЦСКА: Стремим се към първото място"}
{"url": "https://offnews.bg/obshtestvo/1000-detca-sa-izostaveni-ot-semejstvata-si-prez-minalata-godina-713053.html", "text": "През миналата година малко над 3000 деца са изведени от семействата им, защото животът и здравето им са били застрашени. До края на август такива деца са 2000. Това съобщи пред БНР шефът на дирекция в Агенцията за социално подпомагане Емил Тодоров.Една трета от случаите м.г. са на деца, изоставени от родителите си, като 440 от тях са оставени още в родилния дом.Тодоров бе категоричен, че социалните работници не отнемат деца от семейства само защото те са бедни. Той описа стъпките така - социалният работник действа по сигнал, проучва случая, търси информация от личния лекар, училището, общината, МВР. След това изготвя доклад, съгласува го с началника си и с директора на звеното. Първо се търсят възможности да се подобри семейната среда, а ако това е невъзможно, се пристъпва към извеждане като първо се търси възможност за настаняване при роднини.Експертът отрече твърденията, че в повечето случаи съдът отменя разпорежданията на социалните за извеждане. Той не е съгласен с тезата, че неправителствени организации се занимават безконтролно с възпитанието на децата. И припомни, че социални дейности се възлагат на НПО-та от кметовете, но само при условие, че те имат капацитет и отговарят на законовите изисквания. След това подлежат на проверки от многобройни органи.", "date": "2019.10.13", "title": "1000 деца са изоставени от семействата си през миналата година"}
{"url": "https://offnews.bg/obshtestvo/balonat-sas-zaplatite-na-meditcinskite-sestri-se-spuka-713054.html", "text": "\"На този етап няма как да бъдат удовлетворени исканията на медицинските сестри за стартова заплата от 900-950 лв.\", заяви д-р Васислав Петров – председател на Сдружението на областните болници, пред БНР. „В областните болници отново направихме анализ. В много от тях средствата, които в момента се заработват като клинични пътеки и се дават от Министерството за здравеопазването по Наредба 3, т.е. дейности, които не се заплащат от Здравната каса – средствата, с които разполагаме, не достигат за повишаване на заплатите в такива размери“, категоричен бе той.За обещаните 200 млн. лв. повече за догодина д-р Петров отбеляза: „Никой не казва, че разпределението ще бъде примерно 10% увеличение на всички клинични пътеки. Тепърва ще се договарят Лекарският съюз и Здравната каса коя пътека с колко ще бъде увеличена. Ние можем да направим анализи и да видим какво ще бъде повишаването на средствата, които ние ще получаваме от НЗОК и оттам да направим анализ какви увеличения на заплатите на сестри и лекари можем да направим“, обясни той.„Много от нашите болници дават над 60-65% от заработените средства за работна заплата. Повишаването на процента средства за работна заплата над тези граници би довело вече до нестабилност на болниците и те биха се сринали. За да не допуснем нестабилност в болниците и оттам риск за обслужване на населението, би трябвало на всички да им е ясно, че заплатите, които в момента даваме, са нашите възможности към момента“, предупреди д-р Петров.Председателят на Сдружението на общинските болници д-р Неделчо Тотев подчерта, че и при тях нещата не са по-различни:„Ако имаше и най-малка възможност, нямаше да стои този въпрос сега. Сестрите са получили всичко, което сме имали възможност да дадем. Не е много коректно да се прехвърли ангажимента от здравата на болната страна. Няма как да бъдат дадени тези пари. Всички бяхме изумени и възмутени от това, което беше казано в ефир, защото няма как да се случи и второ – не е никак коректно“.Няма директор, който да не иска да увеличи заплатитеОт 1 юли НЗОК увеличи цените на някои от клиничните пътеки, припомни д-р Петров. По думите му това увеличението е добре, но болниците трябва да ги заработят:„През летните месеци, когато пациентопотокът намалява във всички болници не можа да се усети това увеличение с ефекта, който очакваше министерството или Здравната каса. Средствата бяха по-малко от очакванията, защото нямаше пациенти в летните месеци. В нашата болница – в Сливен, изчислихме, че това увеличение би довело до увеличение на приходите ни към 65 хил. лв. на месец. През летните месеци това не беше достигнато. Ние от 1 юли успяхме да увеличим заплатите на сестрите и лекарите в болницата със 100 лв., за да може да вкараме тези 65 хил. в заплати. Няма директор, който да не иска да увеличи заплатите на персонала. Оттук нататък не е възможно никакво повече увеличение до края на годината. Няма никакъв ресурс и резерв, с които отново да бъдат увеличени заплатите на сестрите“.Ще се задъхаме още в началото на годинатаД-р Тотев потвърди казаното от д-р Петров и отбеляза, че за пореден път са били излъгани:„Вдигнаха се цените с 30% на тези пътеки, които изобщо не се работят в общинските болници и са малко като случаи в областните. Цените се вдигнаха, има обеми, обаче ние нямаше как да си заработим бюджетите. … Оказа се, че от тези пари в болниците са влезли в нашата около 10 хил. лв., в други болници 12 хил., 6 хил. в зависимост от оборота. Ние увеличихме заплатите на сестри и лекари – с около 100 лв. От януари обаче трябва да вдигнем и на останалия персонал – санитари и помощен персонал. Тогава ще има едно покачване на минималната заплата, което ще доведе покачване със същата сума, с която се качи минималната, на основните заплати и може би пак ще се задъхаме още в първите няколко седмици от новата година със ситуация, подобна на всяка година – да не можем да заработим това, което трябва да дадем“.Една сестра работи като за триВеселина Ганчева, която е представител на Асоциацията на медицинските сестри, отбеляза от своя страна:„Ние сме все по-малко, работим все повече и за все по-малко пари. На всичкото отгоре трябва и да сме доволни. Няма как да стане. Искаме адекватно остойностяване на нашия труд. Това как ще се получи – не е наша работа. В момента една сестра работи на мястото на 3. Кардинално трябва да се смени цялата система, защото тя е порочна. Министерството на здравеопазването, НС и МС са институциите, които трябва да вземат решение“.Бъдещето: 15 хил. сестри ще се грижат за 6,5 млн. българиПовече така не може, допълни Милка Василева – председател на Асоциацията на професионалистите по медицински грижи:„Министърът изнася в публичното пространство средни заплати от 1200 лв., но това е поне за щат и половина, което автоматично означава, че сестрите получават значително по-малко от договореното в КТД. Това е престъпление по отношение на професионалистите по здравни грижи. Трябва да се преосмисли значението на общинските болници, защото те изпълняват изключително важни социални функции. Ако не се вземат критични мерки за спасяване на съсловието, в следващите 3 години една четвърт от сега съществуващия персонал няма да съществува. Около 15 хил. сестри ще се грижат за 6,5 млн. българи“.Още колективни оставки?Милка Василева подчерта, че възможности има, но е въпрос на добро управление на лечебните заведения:„След като подавайки колективни предизвестия за напускане е начин за повишаване на заплатите – може би голяма част от колегите ще предпочетат този начин. Явно протести, декларации и друг вид форми не вършат достатъчно работа“.Социалните партньори са заложили фитила на бурето с барут с КТДСпоред д-р Неделчо Тотев социалните партньори са заложили фитила на бурето с барут миналата година с КТД, който е неизпълним.3 месеца високи заплати - след това фалит„Ако се изостри напрежението и започне масово подаване на оставки, по никакъв начин няма да се реши проблема“, смята д-р Петров и посочи какво ще се случи, ако вдигнат заплатите:„3 месеца ще даваме високи заплати на всички. След това нашите болници ще изпаднат в несъстоятелност, ще бъдат блокирани сметките ни от всички длъжници и тогава сестрите и лекарите няма да могат да получат никакви заплати. Много трудно след като се закрият отделения в една болница, те могат да се открият отново. Ескалацията на напрежението не е никакво решение“.Погребваме здравеопазванетоВ момента погребваме здравеопазването в България, заключи Веселина Ганчева. Според нея националната сигурност на България е застрашена, защото до 1-2 години здравеопазването ще се срине:„Докато има лимити и клинични пътеки, здравеопасна е системата в България“.Необходимо е пълно преосмисляне на моделаМилка Василева се съгласи, че трябва пълно преосмисляне на целия модел на здравната система.Председателите на сдруженията на областните и общинските болници заявиха, че не са против протеста на сестрите и са съгласни с исканията им. Всички участници в разговора са на мнение, че ситуацията с броя на медицинските работници в България е трагична, а напускащите страната специалисти растат. Отиваме към точка на кипене, каза в заключение д-р Васислав Петров. Според него всички политици в страната трябва да постигнат консенсус за развитието на здравеопазването оттук нататък, без значение от това кой е управляващ.", "date": "2019.10.13", "title": "Балонът със заплатите на медицинските сестри се спука"}
{"url": "https://offnews.bg/politika/radina-bankova-zaedno-s-obshtinskite-savetnitci-ot-bsp-shte-se-spra-713050.html", "text": "\"С огромно желание и енергия се захванах с тази предизборна кампания, с едничката мисъл да направя всичко възможно, за да променя начина на живот на моите съграждани\". Това заяви Радина Банкова, кандидат за кмет на Ловеч, подкрепена от \"БСП за България\" в село Йоглав.Тя съобщи, че при обиколките й в различните селища се натъква на едно и също - неремонтирани пътища и улици, проблеми с питейната вода и липса на каквито и да е социални услуги.\"Приех предизвикателството да се кандидатирам за кмет, защото се чувствам реализиран човек, с успешен бизнес, за когото е дошло време да поработи и за своите съграждани. Сигурна съм, че заедно с кандидатите за съветници от \"БСП за България\" ще бъдем един добър екип, който ще се справи с най - важните проблеми - прилагането на нов модел на управление на общината, с преструктуриране на всички дейности в общинската администрация\", коментира Банкова.Тя бе категорична, че нещата трябва да се променят и това може да стане на тези избори.По-късно кандидатът за кмет посети и село Умаревци.Пред присъстващите Банкова изтъкна мотивите си за приемането на предизвикателството да се кандидатира. По думите й години наред Ловеч не е имал кмет, който да е роден в града, да е учил тук и да се е върнал да работи в града след завършване на висшето си образование, както е направила тя. Според нея икономическото състояние на общината е в плачевно състояние, трябва да се предприемат бързи и конкретни мерки, които могат да доведат до раздвижване на ситуацията и до създаването на по - добри условия за работа и живот. \"Ще започнем с промените в общинското здравеопазване, за да се спаси от закриване болницата, както и с търсенето на млади преподаватели за училищната мрежа поради многото учители, на които предстои пенсиониране. И не на последно място - ще отделим повече внимание за развитие на малкия и средния бизнес, който в момента не се радва на добро отношение от страна на общината\", завърши Радина Банкова.", "date": "2019.10.13", "title": "Радина Банкова :  Заедно с общинските съветници от БСП ще се справим   с проблемите на Ловеч"}
{"url": "https://offnews.bg/obshtestvo/sv-mchtci-karp-i-papila-bili-obezglaveni-ot-mech-zaginala-i-agatonik-713038.html", "text": "Църквата почита днес паметта на Св. мчци Карп и Папила. Те били родени в Пергам (Мала Азия) и живяли в края на II и първата половина на III век. За всички жители на града двамата били образец на християнски добродетели.По-късно Карп бил избран за епископ на град Тиатир, а Папила приел чин дякон от него.По време на гонението на християните, предприето от император Деций Трян (249-251 г.) вТиатир било устроено от управителя Вавилий езическо тържество, в което Карп и Папила неучаствали. Затова той заповядал да бъдат публично наказани и да се отрекат от вярата си.След това били откарани в град Пергам, където също били измъчвани. Накрая им отсеклиглавите с меч.Заедно с двамата мъченици била обезглавена и сестрата на дякон Папила света Агатоника.", "date": "2019.10.13", "title": "Св. мчци Карп и Папила били обезглавени, от меч загинала и Агатоника"}
{"url": "https://offnews.bg/leka-atletika/iusejn-bolt-raztarvava-pobojnitci-ot-iztochna-evropa-v-london-713040.html", "text": "Най-бързият човек на планетата Юсейн Болт е участвал в масов бой след среднощен запой в лондонски нощен клуб. 33-годишният осемкратен олимпийски шампион и още петима негови приятели са имали спречкване със седмина мъже от Източна Европа, докато са купонясвали заедно със звездите от риалити шоуто „Love Island“.Според информациите, мелето се е разиграло пред заведението, където около 30 мъже са раздавали юмруци и ритници. Видеокадри, разпространени от в. „Сън“, показват Болт предимно в ролята на миротворец. Боят започнал да се успокоява, след като ямайската лекоатлетическа легенда хванал един от участниците за яката и го отвел до такси. Кадрите показват, че спринтьорът се вклинил в схватка, за да разтърве биещите се.\"Мелето започна на улицата и настана огромна лудница. Само в рамките на секунди около 30 души се млатеха един друг. Юсейн Болт нанесе няколко удара с юмруците си, за да предпази свои приятел. Постепенно нещата се успокоиха и боевете престанаха. Беше доста плашещо и не мислех, че ще спрат въобще“, обясни свидетел на случилото се пред „Сън“.На кадрите се вижда Юсеин Болт да се кара с група мъже и да прегръща през врата един човек, за да го изведе от мелето.„Беше истински лудост. Всички се биеха. Не мога да повярвам, че никой не пострада сериозно. Доста удари бяха раздадени. Хора бяха поваляни на земята и след това получиха доста ритници. Накрая намериха виновника за всичко и Болт го отведе до автомобил. Явно това успокои нещата. Юсейн Болт влезе в ролята на умиротворител. Натовари приятелите си по колите, а след това сам си тръгна с такси около 3:00 часа през нощта“, заяви друг свидетел.„Наши служители са били извикани заради сбиване на „Аргил Стийн“ около 3:10 часа сутринта в петък. При тяхното пристигане на мястото не са открити никакви участници или пострадали“, обявиха от лондонската полиция.", "date": "2019.10.13", "title": "Юсейн Болт разтървава побойници от Източна Европа в Лондон"}
{"url": "https://offnews.bg/politika/fandakova-othvarli-predlozhenieto-na-manolova-za-grazhdansko-upravleni-713052.html", "text": "„Искам да подам ръка на г-жа Фандъкова и независимо коя от двете ни спечели, да направи следните четири неща в София:В рамките на 100 дни да се отвори Столичната община за гражданите чрез участие на гражданите в заседанията на СОС и публичност на гласуването на всеки конкретен съветник.Второ, публичност и прозрачност на търговете чрез онлайн излъчване и недискриминационни условия за бизнеса. Четиригодишна програма за ремонта на тротоарите в София и четвърто, детска градина и ясла за всяко дете.“Това предложи в студиото на Канал 3 Мая Манолова на Йорданка Фандъкова при първия дебат на двете фаворитки за кметския пост в столицата. Фандъкова обаче отхвърли предложението на Манолова с обяснението, че регламентът не го позволява. Така Фандъкова не даде отговор дали приема да изпълни тези условия в полза на гражданите, бизнеса и децата.", "date": "2019.10.13", "title": "Фандъкова отхвърли предложението на Манолова за гражданско управление на София"}
{"url": "https://offnews.bg/obshtestvo/golemi-promeni-v-dvizhenieto-dnes-5000-se-vkliuchvat-v-maraton-sofia-713039.html", "text": "Големи промени в движението има в столицата днес, от 9,30 ч. стартира „Маратон София 2019”. В него ще участват около 5000 души от 52 страни.До 19:00 часа днес се забранява престоят и паркирането на превозни средства на паркинга на пл. „Княз Александър I” и на ул. „Княз Александър I” между бул. „Цар Освободител“ и ул. „Съборна“.До 16:00 часа е забранено влизането на превозни средства по: бул. „Цар Освободител” между бул. „Васил Левски“ и пл. „Независимост”; бул. „Княгиня Мария-Луиза” между бул. „Тодор Александров” и ул. „Козлодуй”; пл. „Лъвов мост“; ул. „Поп Богомил“ между ул. „Георг Вашингтон“ и бул. „Княгиня Мария-Луиза“; ул. „Св. Св. Кирил и Методий“ между ул. „Сердика“ и бул. „Княгиня Мария-Луиза“; ул. „Цар Симеон“ между ул. „Георг Вашингтон“ и бул. „Княгиня Мария-Луиза“; ул. „Екзарх Йосиф“ между ул. „Сердика“ и бул. „Княгиня Мария-Луиза“; бул. „Княз Дондуков“ между пл. Независимост“ и ул. „Бачо Киро“ и между бул. „Васил Левски“ и моста „Чавдар“; бул. „Витоша” между бул. „Тодор Александров” и бул. „Александър Стамболийски”; бул. „Тодор Александров” между бул. „Витоша” и бул. „Христо Ботев”; бул. „Александър Стамболийски” между бул. „Витоша” и бул. „Христо Ботев”; ул. „Позитано“ между ул. „Лавале“ и бул. „Витоша“; ул. „Алабин” и ул. „Ген. Гурко“ между бул. „Витоша” и ул. „Г. С. Раковски”; ул. „Денкоглу“ между ул. „Ангел Кънчев“ и ул. „Граф Игнатиев“; ул. „Солунска“ и ул. „Дякон Игнатий“ между ул. „Ген. Гурко“; ул. „6-ти септември“ между ул. „Аксаков“ и бул. „Цар Освободител“; ул. „Цар Шишман“ между ул. „Аксаков“ и пл. „Народно събрание“; ул. „Иван Вазов“ между ул. „6-ти септември“ и ул. „Г. С. Раковски“; ул. „Г. С. Раковски” между ул. „Ген. Гурко” и бул. „Княз Дондуков”; ул. „Оборище” между ул. „Г. С. Раковски” и ул. „Кракра”; ул. „Московска” между бул. „Васил Левски” и ул. „11-ти август”; ул. „11-ти август” между ул. „Московска” и пл. „Св. Ал. Невски”; бул. „Янко Сакъзов“ между бул. „Васил Левски“ и ул. „Кракра“; ул. „Бяло море“ между бул. „Княз Дондуков“ и ул. „Чаталджа“; ул. „Злетово“ между бул. „Ген. Данаил Николаев“ и бул. „Княз Дондуков“; ул. „Поручик Пачев“ между ул. „Тракия“ и бул. „Княз Дондуков“; моста „Чавдар”; бул. „Владимир Вазов“ между ул. „Черковна” и бул. Ботевградско шосе”; ул. „Черковна“ между ул. „Е. Симидчийска“ и бул. „Владимир Вазов“; ул. „Ильо войвода“ между бул. „Владимир Вазов“ и ул. „Скайлер“; ул. „Панайот Хитов“ между ул. „Макгахан“ и бул. „Владимир Вазов“; ул. „Острово“ между ул. „Макгахан“ и бул. „Владимир Вазов“; ул. „Тодорини кукли“ между бул. „Владимир Вазов“ и ул. „Левски Вековен“; ул. „Неофит Бозвели“ между ул. „Тодорини кукли и бул. „Владимир Вазов“; ул. „Баба Вида“ между ул. „Спас Гинев“ и бул. „Владимир Вазов“; ул. „Левски Вековен“ между бул. „Владимир Вазов“ и ул. „Тодорини кукли“; ул. „Васил Кънчев“ между бул. „Владимир Вазов“ и ул. „Ангел войвода“; ул. „Резбарска“ между ул. „Васил Кънчев“ и бул. „Владимир Вазов“; ул. „549“ между ул. „Резбарска“ и бул. „Владимир Вазов“; ул. „Витиня“ между ул. „544“ и бул. „Владимир Вазов“ и между бул. „Владимир Вазов“ и улицата от северната страна на бул. „Владимир Вазов“; ул. „Поп Груйо“ между ул. „Могилата“ и ул. „Св. Тома Иконописец“; ул. „Станислав Доспевски“ между ул. „573“ и ул. „Св. Тома Иконописец“; ул. „Поручик Г. Кюмюрджиев“ и ул. „Св. Тома Иконописец“; ул. „61“ между ул. „1“ и бул. „Владимир Вазов“; крайна дясна пътна лента на северното и южното пътно платно на бул. „Ботевградско шосе“ между бул. „Владимир Вазов“ и ул. „46“ (кв. „Враждебна“).Въведена е частична промяна в маршрутите на: Трамвайна линия № 4 – ще се движи от кв. \"Орландовци\" до надлез \"Надежда\", двупосочно;Трамвайна линия № 12 (в посока кв. \"Илиянци\"): ще се движи по маршрута до бул. „Витоша“, направо по ул. „Алабин“, надясно по бул. „Христо Ботев“, наляво по бул. „Кн. Мария-Луиза“ и по маршрута до кв. \"Илиянци\", двупосочно;Трамвайна линия № 18 (в посока кв. \"Орландовци\"): ще се движи по маршрута до бул. „Витоша“, направо по ул. „Алабин“, надясно по бул. „Христо Ботев“, надясно по бул. „Кн. Мария-Луиза“, наляво по ул. „Козлодуй“ и по маршрута до кв. „Орландовци“, двупосочно;Трамвайни линии №№ 20 и 22 ще се движат: от метростанция \"Опълченска\"/депо \"Красна поляна\" до Младежки театър, двупосочно; от депо \"Искър\"/Автостанция \"Изток\" до пл. \"Васил Левски\", двупосочно. Тролейбусни линии №№ 1 и 2 ще се движат от Пета градска болница и ж.к. \"Бъкстон\" по маршрутите до кръстовище бул. \"Васил Левски\" – бул. \"Цар Освободител\", надясно по бул. \"Цар Освободител\", надясно по бул. \"Евлоги и Христо Георгиеви\", надясно по ул. \"Ген. Гурко\", наляво по бул. \"Васил Левски\" и по маршрутите. Тролейбусни линии №№ 4 и 11 ще се движат от ж.к. \"Дружба 1 и 2\" по маршрутите до кръстовище бул. \"Цариградско шосе\" – бул. \"Цар Освободител\" – бул. \"Евлоги и Христо Георгиеви\", наляво по бул. \"Евлоги и Христо Георгиеви\", надясно по ул. \"Ген. Гурко\", надясно по бул. \"Васил Левски\", надясно по бул. \"Цар Освободител\" и по маршрутите.Тролейбусна линия № 6 (в посока пл. \"Сточна гара\"): от ж.к. \"Люлин-3\" по маршрута до кръстовище бул. \"Сливница\" – ул. \"Димитър Петков\", наляво по ул. \"Димитър Петков\", бул. \"Ген. Николай Г. Столетов\", наляво по ул. \"Подполк. Калитин\", надясно по ул. \"Скопие\", надясно по бул. \"Княгиня Мария-Луиза\", надясно по ул. \"Опълченска\", надясно по бул. \"Сливница\" и по маршрута до ж.к. \"Люлин-3\".Тролейбусна линия № 7 ще се движи от ж.к. \"Люлин-3\" до пл. \"Сточна гара\" като преминава през транспортния подлез на пл. \"Лъвов мост\", двупосочно.Тролейбусна линия № 9 ще се движи от ж.к. \"Борово\" по маршрута до кръстовище бул. \"Васил Левски\" – ул. \"Г. С. Раковски\", направо по бул. \"Васил Левски\", надясно по бул. \"Цар Освободител\", надясно по бул. \"Евлоги и Христо Георгиеви\", надясно по ул. \"Ген. Гурко\", наляво по бул. \"Васил Левски\", надясно по бул. \"Патриарх Евтимий\" и след кръстовище бул. \"Патриарх Евтимий\" – ул. \"Г. С. Раковски\" по маршрута;Автобусна линия № 9 (в посока пл. \"Орлов мост\"): от Автобаза \"Искър\" по маршрута до кръстовище бул. \"Евлоги и Христо Георгиеви\" – ул. \"Ген. Гурко\", обратен завой пред Национален стадион \"Васил Лвески\", по бул. \"Евлоги и Христо Георгиеви\" и след ул. \"Шипка\" по маршрута.Автобусни линии №№ 280 и 306 (в посока СУ „Климент Охридски“): от бул. \"Цариградско шосе\" надясно по бул. \"Евлоги и Христо Георгиеви\", обратен завой при ул. \"Шипка\" (Военна академия), бул. \"Евлоги и Христо Георгиеви\", наляво по бул. \"Цариградско шосе\" и по маршрутите си.Автобусна линия № 20 ще се движи от с. Локорско до пл. \"Сточна гара\", двупосочно;Автобусна линия № 21/22 ще се движи от с. Подгумер/с. Войняговци до пл. \"Сточна гара\", двупосочно;Автобусна линия №№ 11, 86, 309 и 310 ще преминават през транспортния подлез на пл. \"Лъвов мост\", двупосочно;Автобусни линии №№ 85 и 285 (в посока ж.к. \"Връбница\") ще преминават през транспортния подлез на пл. \"Лъвов мост\", надясно по бул. \"Христо Ботев\", наляво по бул. \"Кн. Мария-Луиза\" и по маршрутите, двупосочно.Автобусни линии №№ 213, 305, 404 и 413 (в посока пл. \"Централна гара\") ще преминават през транспортния подлез на пл. \"Лъвов мост\", надясно по бул. \"Христо Ботев\", наляво по бул. \"Кн. Мария-Луиза\", наляво по ул. \"Опълченска\", наляво по бул. \"Сливница\", през транспортния подлез на пл. \"Лъвов мост\" и по маршрутите, двупосочно.Автобусна линия № 78 ще се движи по маршрут от пл. \"Сточна гара\" по бул. \"Ген. Данаил Николаев\", наляво по бул. \"Ботевградско шосе\" (по ТМ линия № 22) до ул. \"8-ма\" (преди моста на р. Искър), наляво по ул. \"8-ма\", ул. \"25-а\", наляво по ул. \"2-ра\", наляво по ул. \"61-а\", наляво по ул. \"8-ма\" до новоразкрита временна спирка пред пощата в кв. \"Враждебна\", надясно по ул. \"8-ма\", надясно по бул. \"Ботевградско шосе\" до гара \"Подуяне\", надясно по бул. \"Ген. Данаил Николаев\" до пл. \"Сточна гара\". Автобусна линия № 79: в посока СТИНД 2: от кв. \"Христо Ботев\" по бул. \"Ботевградско шосе\" (по ТМ линия № 22) до гара \"Подуяне\", надясно по бул. \"Ген. Данаил Николаев\" до пл. \"Сточна гара\", надясно по ул. \"Константин Стоилов\" и по маршрута;в посока кв. \"Христо Ботев\": от СТИНД 2 по маршрута до кръстовище бул. \"Ген. Данаил Николаев\" – ул. \"Злетово\", направо по бул. \"Ген. Данаил Николаев\", наляво по бул. \"Ботевградско шосе\" (по ТМ линия № 22) до кв. \"Христо Ботев\".Автобусни линии №№ 12 и 14 (в посока Автостанция \"Изток\"): от с. Долни Богров/Гара Искър по маршрутите до махала Батареята, направо по бул. \"Ботевградско шосе\", надясно по ул. \"Летоструй\" до Автостанция \"Изток\", двупосочно;Автобусна линия № 90 (в посока АП \"Малашевци\"): от гр. Бухово по маршрута до кръстовище бул. \"Ботевградско шосе\" – ул. \"Александър Екзарх\", по бул. \"Ботевградско шосе\" (по ТМ линия № 22) до гара Подуяне, надясно по бул. \"Данаил Николаев\" до пл. \"Сточна гара\", надясно по ул. \"Владайска река\" (по автобусна линия № 86), надясно по ул. \"Зидарска\", наляво по ул. \"Резбарска\" до АП \"Малашевци\", двупосочно.Автобусна линия № 119 (в посока Автостанция \"Изток\"): от кв. \"Ботунец\" по маршрута до кръстовище бул. \"Ботевградско шосе\" – бул. \"Владимир Вазов\", направо по бул. \"Ботевградско шосе\", надясно по ул. \"Летоструй\" до Автостанция \"Изток\", двупосочно.Автобусна линия № 120: в посока Зоопарка: от ж.к. \"Левски-Г\" по маршрута до кръстовище ул. \"Тодорини кукли\" – ул. \"Александър Екзарх\", наляво по ул. \"Александър Екзарх\", надясно по бул. \"Ботевградско шосе\" до Гара Подуяне, наляво по бул. \"Ситняково\", надясно по ул. \"Оборище\", наляво по ул. \"Черковна\" и по маршрута си;в посока ж.к. \"Левски-Г\": от Зоопарка по маршрута до кръстовище ул. \"Черковна\" – бул. \"Мадрид\", надясно по бул. \"Мадрид\", по бул. \"Ботевградско шосе\", наляво по ул. \"Александър Екзарх\", надясно по ул. \"Тодорини кукли\" и по маршрута си. Всички превозни средства на масовия градски транспорт ще спират на временните и всички съществуващи тролейбусни спирки в променените участъци от техния маршрут.", "date": "2019.10.13", "title": "Големи промени в движението днес, 5000 се включват в 'Маратон София'"}
{"url": "https://offnews.bg/obshtestvo/slanchevo-vreme-i-visoki-temperaturi-ni-chakat-dnes-713030.html", "text": "Днес ни очаква предимно слънчево време. Максималната температура в София ще бъде 25 градса.До 27-28 градуса ще стигнат температурите в Югозападна България и Русе. В останалите области - между 22-28 градуса.Рано сутринта по Черноморието ще има ниска облачност и мъгла. След това предстои слънчев ден с температури между 19-22 градуса.Предимно слънчева ще е неделята и в планините. Очаква се най-високите температури да са между 13 и 20 градуса.Слънчево и топло остава у нас и през следващите дни.", "date": "2019.10.13", "title": "Слънчево време и високи температури ни чакат днес"}
{"url": "https://offnews.bg/tenis/medvedev-ukroti-zverev-i-specheli-turnira-v-shanhaj-713055.html", "text": "Новоизгрялата звезда в тениса Данил Медведев спечели по категоричен начин турнира от сериите Мастърс в Шанхай, след като победи безпроблемно Александър Зверев с 6:4, 6:1.Това бе пети мач между двамата и едва първа победа за руския тенисист, който преди това имаше само загуби срещу 22-годишния германец.В първия сет Медведев започна шеметно и той проби във втория гейм, а след това увеличи аванса си до 3:0. Все пак Зверев се съвзе и успя да върне пробива, за да изравни до 3:3. В десетия и последен гейм за частта обаче Медведев проби решително и така спечели сета.Втората част започна отново отлично за руснака и той отново поведе с 3:0 в геймовете. Тоталната доминация на Медведев продължи с пълна сила и той проби още веднъж своя противник в четвъртия гейм, а след това стигна до повече от убедителна преднина с 5:0 в геймовете. След това двамата си взеха по едно подаване и в крайна сметка Данил се поздрави с успеха.Това е втора титла за Медведев от Мастърс сериите, след като през лятото беше над всички и в Синсинати. Това беше шести последователен финал за него в АТР тура, като той спечели 4-ти трофей за сезона и общо 7-ми в кариерата му.Той е вторият руснак, който печели трофея в Шанхай. Първи това стори Николай Давиденко, който беше над всички в дебютното издание на надпреварата преди точно 10 години.", "date": "2019.10.13", "title": "Медведев укроти Зверев и спечели турнира в Шанхай"}
{"url": "https://offnews.bg/obshtestvo/broiat-na-zhertvite-na-tajfuna-hagibis-narastva-713042.html", "text": "Четиринадесет жертви, 120 ранени и 16 безследно изчезнали - това е равносметката засега от най-мощния тайфун, връхлетял Япония през последните 60 години.Стихията „Хагибис” наложи евакуацията на 7.3 милиона души. Много градове и села са наводнени.Всички полети от и до летището в Токио бяха отменени. Спрени са и крайградските влакове. Близо 380 000 домакинства са без електричество, а 14 000 - без вода.„Хагибис” удари главния японски остров Хоншу към 19 ч. местно време в събота с пориви на вятъра до 216 км/ч. Тайфунът предизвика и торнадо в Чиба - област, силно засегната от бурята „Факсаи” миналия месец. Торнадото е унищожило една къща и е нанесло щети на няколко други. Петима души, включително 3-годишно момче, са откарани в болница с леки наранявания.Още преди да удари сушата, тайфунът наруши графика на две големи спортни събития - Световното първенство по ръгби, където два мача бяха отменени за първи път в 32-годишната история на шампионата, и Гран При на Япония от Формула 1, където беше отложена квалификацията.", "date": "2019.10.13", "title": "Броят на жертвите на тайфуна Хагибис нараства"}
{"url": "https://offnews.bg/obshtestvo/armenskite-tcarkvi-ostavat-bez-sveshtenitci-713056.html", "text": "Арменската общност у нас се вдигна на протест в Пловдив, защото е притеснена от възможността църквите й да останат без свещеници, съобщи бТВ. В общо 17-те храма има едва 4 свещеници.\"Да си свещеник означава да си от войнската армия на Господ. Ние служим, където ни пратят. Тук намерих своята родина, своето второ отечество\", казва отец Харч, който е дошъл преди 6 години в България.Трети месец църквата във Варна е без свещеник, а в Бургас визата на духовника не е удължена.Арменската общност обвинява за ситуацията Епархийския съвет и поискаха оставки заради новшия устав. ", "date": "2019.10.13", "title": "Арменските църкви остават без свещеници"}
{"url": "https://offnews.bg/politika/stanislav-vladimirov-upravlenieto-na-pernik-triabva-da-e-v-polza-na-g-713057.html", "text": "Кандидатът за кмет на община Перник Станислав Владимиров, Лилия Георгиева - кандидат за кмет на кв. Бела вода и кандидати за общински съветници от листата на „БСП за България“ се срещнаха с жители на Бела вода. В препълнената зала на читалището те представиха приоритетите си за управление на общината и квартала.  „Бъдещото управление на Перник трябва да бъде насочено към хората и решаването на техните проблеми – подобряване на инфраструктурата, решаване на проблемите в здравеопазването като липсата на денонощна аптека, изграждане на нови паркове и детски площадки, изграждане на воден цикъл, редовен и екологичен градски транспорт и много други“.Това каза кандидатът за кмет на община Перник Станислав Владимиров. Той добави, че всичко това ще се случи много по-лесно и бързо, ако има работеща индустриална зона, която да носи приходи на общината. Владимиров добави, че за да бъде местната администрация по-ефективна и да се случват важните за общината неща бързо, е нужно целият административен процес да бъде дигитализиран. „Бела вода има много нерешени проблеми, защото от години е далеч от приоритетите на общината. Проблемите тук не се решават, а само се задълбочават, това трябва да се промени и заедно със Станислав Владимиров можем да го направим. Подкрепете ни за едно ускорено развитие на община Перник и работа за всички населени места“, призова кандидатът за кмет на кв. Бела вода Лилия Георгиева.Тя коментира, че сред нейните приоритети за развитието и благоустрояването на квартала са: редовно сметосъбиране, а през зимата снегопочистване, ремонт на улиците в най-тежко състояние, монтиране на видеонаблюдение на възлови места в квартала, изграждане на детски площадки, ремонт на водопроводната мрежа, определяне на терен за нов гробищен парк и други. „Време е Бела вода да се превърне в приятно място за живот и истински квартал на Перник“, заяви Лилия Георгиева. Тя призова хората да гласуват по съвест и за кандидата, който има визия за квартала. „Купуването и продаването на гласове е престъпление и това не е просто задължителен елемент от предизборните ни материали, не продавайте гласа си, защото така обричате населеното си място на още четири години бездействие“, заключи Лилия Георгиева.", "date": "2019.10.13", "title": "Станислав Владимиров: Управлението на Перник трябва да е в полза на гражданите"}
{"url": "https://offnews.bg/futbol/norvegia-otlozhi-klasiraneto-na-ispania-na-evro-2020-713041.html", "text": "Норвегия сензационно се добра до равенството в домакинството си на Испания, след като Джошуа Кинг вкара от дузпа в 93-та минута за 1:1. Преди това Саул Нигес бе дал аванс за \"Ла Фурия\" в Осло с гол в 47-та минута.Испания остава убедително на първото място в класирането с 19 точки, но пропусна заради това равенство да се поздрави с предсрочно класиране в рекордния за защитника Серхио Рамос мач с националната фланелка.Швеция вече е на второ място с 14 точки след убедителния успех с 4:0 над Малта, Румъния е на третото място с 13 точки, а Норвегия запази шансовете си с 10 т. на 4-та позиция.Мястото си на еврофиналите обаче си осигури отборът на Италия, който победи Гърция у дома с 2:0 и е недостижим в своята група.Всички резултати от събота вечер:Грузия - Ирландия 0:0Босна и Херцеговина - Финландия 4:1Дания - Швейцария 1:0Фарьорски острови - Румъния 0:3Италия - Гърция 2:0Малта - Швеция 0:4Лихтенщайн - Армения 1:1", "date": "2019.10.13", "title": "Норвегия отложи класирането на Испания на Евро 2020"}
{"url": "https://offnews.bg/112/gratckata-politcia-hvana-nash-avtomobil-s-migranti-713043.html", "text": "Гръцката полиция задържа автомобил с българска регистрация с 20 нелегални мигранти. Арестуван е шофьорът на българската кола с обвинение за трафик на хора, съобщи БНР.Автомобил тип ван с българска регистрация от Хасково не спира за полицейска проверка до Кавала. Преминава през поставените от полицията заграждения и с много висока скорост се отправя по посока Солун. За да не предизвика катастрофа, властите предупреждават пътуващите автомобили да се отстранят от трасето и започва преследване с десет полицейски коли. Колата навлиза в града и на кръстовище полицаите изключват светофарите и отстраняват колите. Принуждават българската кола да спре. В нея намират 20 нелегални мигранти, влезли през сухопътната граница с Турция.Полицията не посочва дали шофьорът на колата е българин. Това го потвърждават очевидци на ареста.Магистралата от границата с Турция до Солун е под засилен полицейски контрол в акция срещу нелегалния трафик на хора. Проверяват се денонощно всички коли, за които има съмнение, че може да превозват мигранти.Полицията е информирана, че цената на трафика до Солун е над 2 хиляди евро на човек.Арестуваните са предадени на прокуратурата в Солун.", "date": "2019.10.13", "title": "Гръцката полиция хвана наш автомобил с мигранти"}
{"url": "https://offnews.bg/futbol/berbatov-chakat-ni-golemi-problemi-ako-se-nadigravame-s-anglia-713059.html", "text": "Бившият национал Димитър Бербатов смята, че нашите национали ще страдат, ако се опитват да се надиграват с англичаните по време на евроквалификацията утре.\"Трикольорите\" приемат британците на стадион \"Васил Левски\" в София в понеделник, след като миналия месец Хари Кейн и компания победиха \"лъвовете\" с 4:0 в Лондон.Британското издание \"Mirror\" потърси Бербатов за коментар относно предстоящия сблъсък.\"Резултатът не беше добър за нас - направихме грешка при първия гол. Трябва да коригираме тези грешки. Всичко опира до това да сме концентрирани, когато топката е в нас.Това е важно, защото играчите на Англия са много активни. Притискат те и те принуждават да бъркаш. А когато се изправяш срещу бързаци като Рахийм Стърлинг, Джейдън Санчо и Маркъс Рашфорд, може да имаш проблеми.Гарет Саутгейт разполага с вълнуващ отбор, който играе интелигентен и интересен футбол. Това се вижда от начина, по който се движат топката и играчите.Така че трябва да бъдем много внимателни - да контролираме топката и ако пред нас се открие шанс - да се възползваме от него. На терена ще бъде в общи линии същият състав, който игра и на \"Уембли\".Мисля, че вероятно повече ще се защитаваме, защото ако тръгнем да се надиграваме с Англия, чакат ни големи проблеми\", коментира Бербатов.", "date": "2019.10.13", "title": "Бербатов: Чакат ни големи проблеми, ако се надиграваме с Англия"}
{"url": "https://offnews.bg/sviat/greta-tunberg-izgria-po-stenite-na-blokove-v-istanbul-mestni-patrioti-713077.html", "text": "Малката екоактивистка Грета, която стана звезда с изказването си в ООН, провокира гнева на турците заради туит, в който подкрепя сирийските кюрди от Отрядите за народна защита, предаде Haberler.com.Междувременно преди месец жилищни блокове в квартал Кадъкьой на Истанбул бяха украсени с цветния портрет на шведското момиче. Публикацията й в Туитър предизвика вълна от негодувание на потребители в Турция и техните настоятелни призиви стените на блоковете да бъдат изчистени незабавно.Един от тях препоръчва вместо Грета да гледа оттам, да бъде изрисувана кукла и това щяло да е далеч по-хубаво за всички. Друг припомня, че тя е публикувала туит в подкрепа на ПКК през месец май, а нападките й спрямо Турция в ООН не са били никак случайни.Трети обвинява общината в Кадъкьой, че с разпореждането образът на Грета да бъде нарисуван по стените, я подкрепя пряко. „Ние не желаем да виждаме по улиците на квартала портрета на подкрепящата терористи“, настоява друг потребител.", "date": "2019.10.13", "title": "Грета Тунберг изгря по стените на блокове в Истанбул, местни патриоти са гневни - подкрепяла кюрдите"}
{"url": "https://offnews.bg/politika/za-dobre-doshli-na-bezhantcite-vodni-strui-i-gaz-713061.html", "text": "Ако мигрантският натиск от границата ни с Турция се засили, ще се използват всички методи като при масови безредици - водни струи и газ. Това съобщи вицепремиерът и министър на отбраната Красимир Каракачанов пред БНР.Така той отговори на съобщенията на световните агенции, че над 100 хил. души са напуснали домовете си заради операцията на Турция в Сирия, както и думите на премиера Бойко Борисов от вчера, че \"нито огради, нито армия, нищо не може да ни спаси\" от евентуална бежанска вълна.\"Ние трябва да действаме деликатно външнополитически и твърдо на границата\", бе категоричен Каракачанов в отговор на въпрос дали България би подкрепила европейски санкции срещу Ердоган. Вицето обясни, че страната ни не бива да демонстрира остри позиции във външнополитически план, но трябва да е готова в случай, че са застрашени границите ни. Засега обаче нямало външен натиск.Каракачанов отрече правителството да е обсъждало налагането на санкции на Турция. \"За нас най-добрия вариант е да се търси мирно разрешение на въпроса без да се търси налагането на санкции, защото това ще предизвика отпушване като съответна мярка. Може би на това, което заплаши турският президент\", обяви Каракачанов. Така той реагира на заканите Ердоган към ЕС, че ще пусне 3.6 млн. бежанци.", "date": "2019.10.13", "title": "За Добре дошли на бежанците - водни струи и газ"}
{"url": "https://offnews.bg/sviat/raste-broiat-na-zhertvite-na-tajfuna-v-iaponia-vlastite-preduprezhdav-713081.html", "text": "Тайфунът Хагибис в Япония отне живота на 31 души, съобщава в сайта си телевизионният канал NHK News.Ранените са 186, а за безследно изчезнали са считани 14 души.Japan Today обаче съобщава за 35 загинали и 17 неоткриваеми.Хагибис е 19-тата буря на сезона, която нахлу през главния остров Хоншу в събота и рано в неделя с ветрове до 144 километра в час и помете сушата.Градовете в цялата страна, включително в префектурите Нагано, Ниигата, Мияги, Фукушима, Ибараки, Канагава и Тасайя, са необитаеми поради наводненията от рекордните валежи, а много хора са принудени да изоставят потопените си домове. Щетите могат да се увеличат през идните дни, тъй като нивата на водата могат да се повишат, пише изданието.\"Аз поднасям своите съболезнования за всички онези, които загубиха живота си, и изпращам симпатии към онези, които са засегнати от тайфуна, каза премиерът Шиндзо Абе на министерска среща, състояла се в кабинета му в неделя.Когато Хагибис се разрази, властите призоваха гражданите „да предприемат всички необходими действия за увеличаване на шансовете им за оцеляване\", припомня изданието. Жителите се заредиха с вода, храна и други стоки, като оставиха рафтовете на супермаркетите празни - нещо невиждано от голямото земетресение в Япония през 2011 .Операторите на обществения транспорт обявиха планове за превантивно преустановяване на услугите поради опасения за безопасността и в опит за предотвратяване на хаоса в транспортните центрове.", "date": "2019.10.13", "title": "Расте броят на жертвите на тайфуна в Япония, властите предупреждават за по-големи щети"}
{"url": "https://offnews.bg/sviat/ekspert-ot-sasht-posochi-glavnata-tcel-na-rusia-v-evropa-v-sluchaj-na-713085.html", "text": "В случай на нова война руската атомна подводница „Ясен“ може да нанесе удар по германския град Бремерхафен, смята бившият служител от Центъра за стратегически и международни изследвания във Вашингтон Андрю Метрик.Изследваните му е публикувано в сайта на Военно-морския институт на САЩ.Метрик посочва, че Бремерхафен е основното пристанище за дебаркиране на американски военни в Европа. Според него достъпът до порта се осъществява през две шлюзни врати. Освен това, към пристанището водят два железопътни моста.Ако Русия нанесе удар по тези цели, американците не биха могли да използват пристанището за прехвърляне на военна техника в Европа, смята експертът.Като други слаби места в Европа Метрик определя пристанищата на Ротердам и Антверпен, които са далеч по-устойчиви на удар с голям мащаб, но имат същите недостатъци като това в Бремерхафен.Експертът подчертава, че по времето на Студената война тези обекти са се считали сигурни, но след появата на ракети с далечен обхват в Русия, те са станали уязвими.", "date": "2019.10.13", "title": "Експерт от САЩ посочи главната цел на Русия в Европа в случай на война"}
{"url": "https://offnews.bg/dw/balgaria-sled-1989-zashto-predstavite-se-razminaha-s-realnostta-713084.html", "text": "-Г-н Аврамов, какво показва стопанската история на прехода, 30 години след 10 ноември 1989? Разминаха ли се представите на хората за демокрация и пазарна икономика с действителността?Румен Аврамов: Естествено, като консистенция и структура днес българската икономика е съвсем различна. За сметка на това, като принципи на стопанско поведение, миналото - далечно и скорошно - присъства в най-различни форми.А за разминаванията между очаквания и действителност има поне две причини. От една страна тогавашните представи бяха неизбежно наивни, непълни, интуитивни. Водещо беше отрицанието на съществуващото. От друга, самите разбирания за демокрацията и пазарната икономика по света, съответно и у нас, се промениха. Все по-малко сме хората, приемащи ги в техния либерален вариант.-Кое обуслови протичането на прехода по начина, по който се осъществи. Липсата на достатъчно експертен опит в политиците или... някакви други сили?Румен Аврамов: С редки изключения, липсата на знания, умения, опит беше безспорна, но това не е вина. Такива бяха изходните дадености, изправени пред съвършено новаторски задачи. Има известен смисъл да се разсъждава дали и защо експертизата беше неравномерно разпределена между страните от някогашния социалистически блок. Но преходът е преди всичко преплитане на силови вектори - обществени, политически, икономически, вътрешни и външни…-Съществуваха ли възможности икономическите процеси да се развият по друг начин?Румен Аврамов: Събитията бяха не толкова предначертани, колкото предопределени. Хегелианска безалтернативност: \"това, което е разумно, е действително и това, което е действително, е разумно\". Не че липсваха дебати по алтернативи. Но да се случи иначе не е можело. Решенията бяха плод на конкретното съотношение на силите.В началото на прехода без съмнение имаше разпределение на ролите. Драматурзите и изпълнителите обаче не бяха хора с особена дълбочина на мисленето или въображение; ролите, инструкциите и методите бяха в по-голямата си част примитивни. Какво по-естествено тези, които се отдръпват от властта с кажи-речи всичките си ресурси, да се опитат да управляват процесите. Ръката им се оказа дълга, но, разбира се, с времето действащите лица се разнообразяваха и все повече импровизираха; ситуациите и траекториите започнаха да се усложняват.-След тези 30 години научихме ли се българите да мислим в първо лице, единствено число. В едно от изследванията си казвате, че тогава се появява икономическата перспектива.Румен Аврамов: Мисля, че мнозина искрено желаят и се опитват да го правят. Но за отговорностите и за последиците от собствените си действия много продължават да мислят само в трето лице. Пречат им тя, те, той - държавата, управниците, манталитетът…-В един от Вашите трудове - \"Икономика на \"Възродителния процес\"\", изтъквате, че последната му фаза е \"решаващ катализатор на Големия взрив, довел до окончателния разпад на комунистическия режим\". Смятате ли, че онази власт си е давала сметка, че подронва собствените си устои чрез огромното етническо прочистване - 3.4% от населението на тогавашна България?Румен Аврамов: През 1989 властта гасеше пожарищата, които сама беше подпалила. Впечатленията от документите са, че действията са ѝ инстинктивни, а параноята ѝ - неподправена. Тогавашният страх от Турция и турското малцинство сред върхушката и населението може да изглежда ирационален, но той е със стари корени и дълбоко напластяван през годините на Студената война. Съвсем осезаем, лесно манипулируем, е и днес.В икономически план, през няколкото месеца преди 10 ноември 1989 г. цареше разтроение: тръбеше се за въвежданата \"фирмена организация\"; на практика се налагаше ръчно, полувоенизирано управление на кризисната ситуация; тя пък ускорено и спонтанно разяждаше плановия ред. Със сигурност обреченият режим щеше да падне и без краха на \"Възродителния процес\", но събитията от лятото на 1989 дадоха българските цветове, нюанси и плът на една обща за Източна Европа история. Насилието, което беляза епилога на режима, преля в бруталната сила, съпътствала повторното раждане на капитализма у нас през първите години на прехода. Когато навсякъде другаде събарянето на стени и граници през 1989 се превръщаше в символ на свободата, в България отварянето на една граница бе акт на мракобесие, принуда и прокуда.-А как банките белязаха българския преход?Румен Аврамов: Те бяха важна брънка от промените. Във финансовата система през 1990-1996 може да се намери повече инерция от миналото, отколкото кълнове на бъдещето. Да си спомним например как ДСК запушваше пробойните на правителството на Жан Виденов и как се раздаваха кредити. След банковите фалити през май-септември 1996, въвеждането на паричния съвет и последвалата приватизация, влезлите чужди банки въведоха по-разумни принципи на управление. Както знаем, провали в сектора през последните 15 години имаше единствено в банките с български собственици.-Тези проблеми, а и други препятствия, изглежда ни спъват по пътя към еврозоната?Румен Аврамов: В момента присъединяването към еврозоната трябва да е стратегическа цел на БНБ и правителството. За съжаление, ръководството на Централната банка излъчва и противоречиви сигнали, а правителството говори по въпроса епизодично и несистемно. Проблеми, разбира се, идват и от самото състояние на еврозоната.Хоризонтът на пътната карта, съгласувана с Европейската централна банка (ЕЦБ) беше до юли т.г., но очевидно нещата отново се отлагат. В крайна сметка препятствията са в набора от добре познати недъзи, обобщени в сенчестата репутация на България.-Как \"комуналният капитализъм\" изкриви днешния капитализъм?Румен Аврамов: По определение, либералното капиталистическо общество би трябвало да почива върху индивидуализма, частната собственост и конкуренцията, да има работещи институции, да осигурява върховенството на правото и разумни регулации на центробежните сили на пазара.Комуналност наричам всичко, което по един или друг начин разводнява този модел. Източниците ѝ са много, дори в ЕС: не в качеството му на пазител на трите свободи на движения, а обратно - в разклонените му инструменти и фондове канализирани от държавите. В България това лице на Европа е най-харесваното. Тъкмо то циментира Борисовия режим на блатна стабилност и посредственост.В световната и в българската стопанска история периодите на либерален ред са всъщност само кратък пунктир. Към този ред обществата са се приближавали асимптотично, с последващи резки отклонения. Такъв отскок преживяваме след последната криза и идеологическия залез на Вашингтонския консенсус. Отместването на махалото вероятно ще е трайно, но то неизбежно ще се върне.-Казвате: \"Вечното догонване ни обрича на пребиваване в миналото на онези, които догонваме...\". Това предопределя ли несменяемо място в периферията?Румен Аврамов: Да. Което не е непременно дамга, защото периферията носи чар и позитиви. Лошото идва когато - както става у нас и другаде - държава и общество се опитват да надскочат този естествен статут чрез надъхване с патриотарство от най-ниска проба и свеждане на историческото знание до пропаганден инструмент, чрез кухо самовеличаене и гротескни претенции за уникална идентичност, със стигаща до ксенофобия подозрителност и неприязън към всичко идващо отвън. Невъзможността за зряла преценка на действителното ни място в широкия свят е покъртителна.", "date": "2019.10.13", "title": "България след 1989: Защо представите се разминаха с реалността"}
{"url": "https://offnews.bg/sviat/boris-dzhonsan-se-nadiava-na-sporazumenie-s-es-za-brekzit-713086.html", "text": "По време на правителственото заседание в неделя британският премиер Борис Джонсън изрази надежда за сключването на сделка по Брекзит до 31 октомври, когато страната трябва да напусне ЕС.Според него, въпреки всички трудности и разногласия, възможностите за компромис се запазват, но преговорите ще искат много работа.Той обаче отново подчерта, че приоритет за него е Брекзит да се състои в срок, макар по-рано да допускаше шанс за отсрочка.„Премиерът информира кабинета на министрите за напредъка на водените преговори за Брекзит. Той подчерта, че е набелязан пътят към сделката, но и че остава значителен обем работа“, посочва говорителка на Джонсън, цитирана от Ройтерс.По-рано бе съобщено, че Камарата на общините в британския парламент ще трябва да направи избор между новото отлагане на Брекзита или сделката с ЕС, която Джонсън планира да сключи в близките дни.Този въпрос премиерът ще предложи на извънредно заседание на парламента на 19 октомври, което ще се състои веднага след лидерската среща на ЕС.", "date": "2019.10.13", "title": "Борис Джонсън се надява на споразумение с ЕС за Брекзит"}
{"url": "https://offnews.bg/politika/fandakova-razkrivame-unikalna-srednovekovna-tcarkva-pod-bul-t-aleks-713060.html", "text": "„Разкриваме средновековната църква „Св. Спас“ – уникално историческо богатство на София, което се намира запазено под сграда на бул. „Тодор Александров“ и бул. „Мария Луиза“. Археологическите пластове от мястото са от различни епохи – антична улица от 2-3 в, част от крепостната стена на Древна Сердика с кръгла кула и средновековния храм от 11-13. Всичко това ще превърнем в нов археологически комплекс“, каза Йорданка Фандъкова, кандидат за кмет на София.През Възраждането и след Освобождението храмът „Св. Спас“ заедно със „Св. Неделя“ са двете най-големи църкви в града. Той е полуразрушен по време на бомбардировките и на мястото е построена сграда. При строителството археологическите находки са запазени, но така и не изграден достъп до тях.„Това е едно от скритите и неизвестни богатства на града ни, за което вече имаме проект с достъп от бул. „Т. Александров“. Ще успеем да покажем Античност, Средновековие и съвременния град на едно място“, обясни Фандъкова.„Другият знаков обект, по който трябва да започнем работа, е реновиране на пл. „Св. Неделя“ с експониране на археологическите находки от 2 в, които разкрихме в последните 3 години. Това е знаков проект в сърцето на града. Затова провеждаме международен архитектурен конкурс, в който участват 7 световни архитектурни бюра. През ноември ще бъдат представени първите концепции“, обясни Фандъкова. „Разкриването и експонирането на богатото археологическо наследство на София е един от приоритетите в работата ни. Затова подкрепихме проучванията на 10 археологически обекта“, каза Фандъкова.В последните години бяха изградени подземния музей под храма „Св. София“, първият археологически парк на Западната порта на Сердика, триъгълната кула и проучванията на пл. „Св. Неделя“.", "date": "2019.10.13", "title": "Фандъкова: Разкриваме уникална средновековна църква под бул. Т. Александров"}
{"url": "https://offnews.bg/politika/naplivat-na-bezhantci-i-rabotata-na-spetcsluzhbite-obsadi-borisov-v-am-713058.html", "text": "Премиерът Бойко Борисов, който е на посещение в Аман, обяви, че цел на визитата му е обмен на информация със службите за сигурност.\"Искам да разширим възможностите за размяна на опит и обмен на информация между службите за сигурност с цел съвместни действия за борба с тероризма и трафика\", каза той на срещата с йорданския си колега Омар Раззаз, съобщи “Фокус”.“Сътрудничество в областта на сигурността и отбраната по линия на противодействие на тероризма остават приоритетни в двустранните отношения, както и сътрудничеството в процеса Акаба”, заяви той. Специален акцент в разговора била и темата за бежанците и мигрантски в натиск.“Сигурността и отбраната, противодействието на тероризма, екстремизмът, радикализацията и нелегалната миграция са много важни в контекста на актуалните събития”, посочи премиерът.Той допълни, че йорданският крал Абдулла II бин ал-Хусейн се ползва с изключителен авторитет в Европа заради балансираната му политика в региона.“България и Йордания имат сходство в позициите по основните световни и регионални проблеми. Оценяваме активният диалог и добрите отношения на Йордания с ЕС”, уточни българският министър-председател. \"Двете страни трябва да работят и за търговско-икономическото и инвестиционното си сътрудничество, както и установяването на по-близки контакти между бизнес общностите\", добави Бойко Борисов. Той разказа на Раззаз, че България ще домакинства Берлинския процес и предложи подобно домакинство на Процеса Акаба. ", "date": "2019.10.13", "title": "Напливът на бежанци и работата на спецслужбите обсъди Борисов в Аман"}
