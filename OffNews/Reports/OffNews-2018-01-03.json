{"url": "https://offnews.bg/ikonomika/ban-publikuva-doklada-za-aetc-belene-672283.html", "text": "Българската академия на науките публикува  и  по сключения с Българския енергиен холдинг договор за изготвяне на Национална стратегия в областта на енергетиката (с фокус върху електроенергетиката).От пресцентъра на БАН уточняват, че \"докладите се публикуват със съгласието на „Български Енергиен Холдинг“ ЕАД, като е заличена информация, която представлява поверителна и / или чувствителна информация за дружествата от БЕХ група. Заличена е и поверителна и / или чувствителна информация, предоставена на изпълнителя от трети страни.\"Пълните текстове на докладите са достъпни тук:", "date": "2018.01.03", "title": "БАН публикува доклада за АЕЦ 'Белене'"}
{"url": "https://offnews.bg/sviat/zaradi-rusia-frantcia-gotvi-zakon-za-borba-s-falshivite-novini-672286.html", "text": "Френският президент Еманюел Макрон обяви днес проект на закон за борба с фалшивите новини в интернет в предизборните периоди.\"Ако искаме да защитим либералните демокрации, ние трябва да имаме по-силни закони\", каза Макрон на пресконференция.Той допълни, че проектът на нормативния акт ще касае социалните мрежи, по-специално през периодите на избори, и ще внесе дълбоки промени в ролята на френския медиен регулатор.Нашите юридически разпоредби ще еволюират, за да защитим демократичния живот от фалшивите новини, заяви Макрон.След избирането си за президент, Макрон разкритикува руските медии, обвинявайки открито руския телевизионен канал RT, че е разпространявал дезинформации за него в сайта си и в социалните мрежи по време на президентската кампания.", "date": "2018.01.03", "title": "Заради Русия: Франция готви закон за борба с фалшивите новини"}
{"url": "https://offnews.bg/sviat/pritokat-na-migranti-e-dovel-do-uvelichavane-na-nasilieto-v-germania-672287.html", "text": "Изследване по поръчка на германското правителство сочи, че притокът на предимно млади мъже мигранти е довел до увеличаване на престъпленията, съпроводени от насилие, предаде Асошиейтед прес.В проучването, чийто автор е криминологът Кристиан Пфайфер, са използвани данни от северната германска провинция Долна Саксония. Целта му е била да направи оценка на последиците от бежанския приток върху престъпността през 2015 и 2016 г.Според изследването, престъпленията с насилие в Долна Саксония са нараснали с 10,4 процента през тези две години - нещо, което се обяснява почти изцяло с наплива на бежанци.Отбелязва се, че пътуващите сами млади бежанци, които са предимно мъже, е по-вероятно да извършат престъпление, ако сметнат бъдещето си за безнадеждно, както и че повечето от тях са от мюсюлмански страни, \"характеризиращи се с мъжка доминация\".Изследването потвърждава необходимостта от по-големи усилия за интеграцията в Германия, коментира говорителка на министерството на семейството, възрастните хора, жените и младежта.", "date": "2018.01.03", "title": "Притокът на мигранти е довел до увеличаване на насилието в Германия"}
{"url": "https://offnews.bg/lajfstajl/novozelandtci-si-postroiha-ostrovche-za-da-mogat-spokojno-da-piat-alk-672258.html", "text": "Новозеландци от града Коромандел намериха начин да заобиколят забраната за консумация на алкохол на публични места, която управата въведе в новогодишната нощ, информира Independent.Ограничението беше в сила за устието на река Тайруа и било с цел да се намали консумацията на спиртни напитки.Но група приятели решили да построят остров в реката, на който ограниченията не важат. И така по време на отлива в устието на река Тайруа те издигнали островче от пясък, поставили на него маса, изчакали водата да се върне и започнали да празнуват с алкохол новогодишно. \"Островитяните\" пили през цялата новогодишна нощ, а на 1 януари островчето още си било на мястото.По думите им парчето земя е в международни води и следователно - извън законите на Нова Зеландия.\"Начинът да се избегне забраната е изключително креативен. Ако бях разбрал за този остров по-рано, щях да отида там\", коментира полицейският инспектор Джон Кели.След публикацията на снимка от новия остров местна организация определи ограничението като безсмислено. ", "date": "2018.01.03", "title": "Новозеландци си построиха островче, за да могат спокойно да пият алкохол"}
{"url": "https://offnews.bg/sviat/tramp-zaplashi-da-spre-finansiraneto-za-palestina-672259.html", "text": "Американският президент Доналд Тръмп заплаши да спре финансиране за Пакистан, след като не иска да преговаря с Израел. Тръмп реши да отложи предоставянето на 255 млн. долара, обещани на Пакистан за борба с тероризма. \"Плащаме на палестинците СТОТИЦИ МИЛИОНИ ДОЛАРИ годишно и не получаваме нито признателност, нито уважение. Те дори не искат да преговарят за твърде закъснелия мирен договор с Израел\", написа Тръмп в Туитър.\"Ние изтеглихме от масата Йерусалим - най-тежката част от преговорите, и затова Израел ще трябва да се отплати с повече. Но тъй като палестинците не искат да преговарят за мир, защо изобщо да им правим в бъдеще такива масирани плащания?\", написа още Тръмп.  Американският президент разгневи мнозина в Близкия изток, когато обяви, че САЩ признават Йерусалим за столица на Израел и ще преместят там посолството си. С тази серия от туитове президентът негласно призна, че решението му за Йерусалим проваля плановете на неговото правителство да възобнови мирния процес между израелци и палестинци, отбелязва АП, цитирана от БТА.Палестинците осъдиха заплахата на Тръмп за спиране на финансовата помощ. \"Няма да се поддадем на шантажа (. . .) Сега той се осмелява да обвини палестинците за последиците от собствените си безотговорни действия\", заяви представителката на Организацията за освобождение на Палестина (ООП) Ханан Ашрауи. Говорител на палестинския президент Махмуд Абас - Набил Абу Рудейна, пък обяви: \"Йерусалим не е за продан, нито за злато, нито за сребро\".Палестинците нямат нищо против да се върнат на масата на преговорите, прекъснати през 2014 г. Условието е обаче да бъде създадена палестинска държава в границите отпреди завземането от Израел на Западния бряг, Източен Йерусалим и ивицата Газа по време на Шестдневната война през 1967 г., каза той. \"САЩ трябва да се придържат към това, ако твърдо желаят мир, както и да защитят интересите си\", допълни Рудейна.", "date": "2018.01.03", "title": "Тръмп заплаши да спре финансирането за Палестина"}
{"url": "https://offnews.bg/ikonomika/balgarinat-mozhe-da-otdeli-100-za-drehi-i-obuvki-za-1-g-v-liuksem-672262.html", "text": "Българинът може да отдели едва 100 евро за дрехи и обувки за цяла година. В сравнение с него средният жител на Люксембург дава 17 пъти повече - 1 700 евро. Данните са на Евростат за 2016 година. Те са поредното потвърждение, че страната ни е най-бедната еврочленка. Дори гражданите предпоследната Румъния могат да си позволят да похарчат за дрехи и обувки два пъти повече от нас (200 евро). Данните за Румъния са за 2015 г.Положението у нас не се е променило от 2005 г. - тогава също сме харчили средно по 100 евро, само годишните проценти (от БВП) варират - от 2.8% през 2005 г. на 3.2 на сто през 2016-а. Подобно на нашето е положението в Сърбия, също включена в справката. Там също средногодишната сума е 100 евро.В процентиСредно в ЕС домакинствата са отделяли 4.9% от общите си разходи за потребление за дрехи и обувки. Това е равно на 800 евро на човек за година. 800 евро е средногодишната сума на човек в Белгия, Кипър, Португалия. В Дания, Германия, Холандия и Финландия тя е 900 евро. По 1000 евро дават в Швеция, по 1 100 - в Италия.Освен България и Румъния под 800 евро отделят в Унгария (200 евро), Чехия,  Полша и Словакия (по 300 евро), Латвия (400 евро), Литва (500 евро), Естония, Малта и Словения (по 600 евро), Ирландия (700 евро)Най-голям процент отделят естонците (6.8%), португалците (6.3%), италианците (6.2%), австрийците (6.1%), литовците (5.9%) и латвийците (5.8%). И като процент, и като сума на последно място сме ние, българите. Предпоследни са румънците (3.4%, 2015 г.), а преди тях са чехите и унгарците (по 3.6%). Изпреварват ги Гърция и Франция (по 3.8%), Ирландия (3.9%) и Словакия (4.0%).Между 2006 и 2016 г. разходите за дрехи са се свили най-много в Литва (от 7.8% на 5.9%), Гърция (-1.3 пп) и Испания (-1.1 пп). Дори и при това положение жителите на всяка от тези страните разполагат с много повече от средния българин: по 500 евро на човек в Литва и Гърция, 600 евро в Испания.Обратната тенденция се наблюдава в 7 страни членки, а най-силно изразена е тя в Полша (от 4.6% на 5.2%), Латвия и Великобритания (по +0.5 пп), Унгария и Люксембург (по +0.4 пп).", "date": "2018.01.03", "title": "Българинът може да отдели €100 за дрехи и обувки за 1 г., в Люксембург - 17 пъти повече"}
{"url": "https://offnews.bg/futbol/otkriha-huligana-obizhdal-martvia-sin-na-futbolist-na-uest-bromich-672275.html", "text": "Ръководството на английския Уест Хам проведе бързо и най-вече резултатно разследване и откри кой е хулиганът, който се сби с футболиста на Уест Бромич Джейк Ливърмор при смяната му в мача от 22-ия кръг на Премиър лийг.Двубоят се състоя снощи в Лондон и домакините спечелиха с 2:1. Ливърмор беше заменен в 64-ата минута. При прибирането си към резервната скамейка, той чува как фен от трибуните с агитката на \"чуковете\" крещи обиди към покойния му син, отишъл си от този свят през 2014-а само година след раждането си.Хулиганът не пропуснал и личните проблеми на Ливърмор, който в депресията след загубата посегнал към наркотиците.Играчът на издържал и влязъл в сблъсък с грубияна, а охраната на стадиона го озаптила и отвела в съблекалните.От Уест Хам обещават да наложат забрана за посещение на домакинските мачове на тима за фена, ако се докаже, че наистина е засегнал Ливърмор по чувствителната тема.", "date": "2018.01.03", "title": "Откриха хулигана, обиждал мъртвия син на футболист на Уест Бромич"}
{"url": "https://offnews.bg/obshtestvo/skandalat-s-detskata-gradina-stana-politicheski-gerb-otgovori-na-da-672271.html", "text": "Уволненият директор на детската градина в Горна баня Мариана Иванова е приела 24 деца, които не са кандидатствали за прием в детското заведение. Имената им липсват в Информационната система за обслужване на детските заведения, но фигурират в дневниците на съответните групи и в Националната електронна информационна система за предучилищно и училищно образование. Това показва проверката на назначената от столичния кмет Йорданка Фандъкова специална комисия по случая, резултатите от която са на сайта на Столичния общински съвет. Koнстатирано е съществено разминаване между датите на класиране на някои от децата в системата ИСОДЗ и датите на отразяването им в НЕИСПУО и в дневниците, пише още в протокола от проверката. Той може да бъде  В своя позиция пък председателят на Постоянната комисия по образование и култура към СОС Малина Едрева заявява, че лично е поискала \"да бъдат публикувани сигналите за нарушения на вече бившия директор г-жа Иванова, докладите от проверките и заповедта за проверка от „Вътрешен контрол” на Столична община, която тече в момента. Публично ще бъдат изнесени и данните от тази проверка, когато тя приключи. Така всеки ще може да се запознае с фактите, подкрепени с документи\". Едрева пише още: Равният достъп до образование, при това от най-ранна възраст, отдавна е една от най-важните ни каузи.За да се случи това, наред с постоянното разкриване на нови места, още като заместник кмет г-жа Фандъкова създаде електронната система за записване в детските градини, съпътствана от ясни и прозрачни правила за прием.Постоянният контрол за следването на тези правила и категоричната позиция относно носене на отговорност беше и причината директорът на детска градина 164 в Горна баня г-жа Иванова да бъде сериозно санкционирана. Безкомпромисността по отношение на контрола е и причината да започне проверка, базирана на нейните твърдения, които се изнасят в публичното пространство след уволнението й , въпреки че до този момент тя не е сезирала нито една българска институция. На този фон е странна защитата, която оказва на директор, който открито признава, че е извършил серия от нарушения на правилата. Всички твърдения за натиск на г-жа Иванова трябва да бъдат сериозно разгледани, затова и резултатът от проверката ще бъде изпратен на прокуратурата.Правовият ред и противодействието на корупционните практики и заобикаляне на правилата не се постигат с политически декларации, а с ежедневна работа, прозрачност и отчетност.", "date": "2018.01.03", "title": "Скандалът с детската градина стана политически, ГЕРБ отговори на Да, България"}
{"url": "https://offnews.bg/politika/solomon-pasi-predsedatelstvoto-e-neshto-kato-semeen-orgazam-672288.html", "text": "Едно председателство в рамките на семейството на ЕС е нещо като семеен оргазъм, заяви в \"Шоуто на Слави\" бившият външен министър Соломон Паси.Много сериозно ще ви обясня: това е оргазъм в рамките на семейството. Председателството има предсказуема периодичност - в нашия случай то е 14 години. Има и предсказуема продължителност - 6 месеца, този проект, този акт продължава 6 месеца. Освен това, носи едно голямо национално удовлетворение, което е неразбираемо за съседите, каза Паси.Всъщност това е една възможност държавата да се изяви. Ако ти искаш да оплодиш ЕС със своята национална генетика, със своите идеи, да дадеш своите плодове, ами горе-долу това е най-естественият начин. И освен това - в края на този процес - ти, като държава, си изключително изтощен, но въпреки това гледаш с интерес към следващото председателство, уточни бившият външен министър.В момента България е нещо като Папата на ЕС. За шест месеца. И това е един инструмент, който ние може да използваме добре, добави той.Правителството си е поставило две важни цели: членство в еврозоната и членство в Шенген. Председателството е много добър инструмент, каза още Соломон Паси.", "date": "2018.01.03", "title": "Соломон Паси: Председателството е нещо като семеен оргазъм"}
{"url": "https://offnews.bg/obshtestvo/sdvr-shte-provede-uchenie-za-sigurnost-i-evakuirane-v-rajona-na-ndk-672270.html", "text": "На 4-ти януари в района на Националния дворец на културата столичната полиция ще проведе противопожарно и евакуационно учение, съобщиха от СДВР.Учението ще започне в 20 часа, уточниха от полицията в социалните мрежи.В съобщението си във Фейсбук СДВР също така се извини и за евентуалното причинено неудобство на софиянци и нейните гости.", "date": "2018.01.03", "title": "СДВР ще проведе учение за сигурност и евакуиране в района на НДК"}
{"url": "https://offnews.bg/ikonomika/kioln-shte-e-domakin-na-naj-goliamoto-izlozhenie-za-avto-gumi-672274.html", "text": "От 29 май до 1 юни тази година, Кьолн ще бъде домакин на специализираното изложение The Tire Cologne 2018, посветено на автомобилните гуми и съпътстващите индустрии – джанти, суровини, рециклиране, сервизна и ремонтна дейност, както и доставки на суровини и нови технологии за различните процеси, свързани с бизнеса.Мащабната експозиция, в която за момента са записани за участие над 600 изложители от цял свят, ще се проведе в обновените зали на панаирното градче в Кьолн – KoelnMesse, където се произвеждат изложения като InterMot и Retro Classics. Организаторите ще предложат на посетителите и богата съпътстваща програма – конференции, симпозиуми, както и различни демонстрации и шоупрограми и забавления за посетители и изложители.Сред участниците в The Tire Cologne ще видим най-големите производители на гуми в света и въобще компании от топ 20 в бранша като Michelin, GoodYear, Continental, Bridgestone, Pirelli, Yokohama, Kumho, Maxxis и много други. Те ще представят най-актуалните си модели и нови технологии в 4 огромни зали на експоцентъра, на обща площ от близо 70 000 кв. м.Експерти от индустрията ще дискутират новите тенденции в производството на гуми и рециклиращия сектор по време на конференцията Future Tire, а конференцията Global Retreading ще се фокусира върху ремонта и регенерата на гуми. Рециклирането ще бъде една от важните теми както на самото изложение, така и на специализирания Форум за рециклиране.Повече подробности за The Tire Cologne 2018 може да прочетете в .", "date": "2018.01.03", "title": "Кьолн ще е домакин на най-голямото изложение за авто гуми"}
{"url": "https://offnews.bg/sviat/4-zatvornitci-razbiha-stena-na-germanski-zatvor-i-izbiagaha-nikoj-ne-672280.html", "text": "Девет затворници са избягали от затвор в Берлин между Коледа и Нова година, включително четирима при зрелищно бягство, което било заснето от наблюдателните камери, но никой не реагирал, съобщиха местните власти, цитирани от Франс прес и БТА.\"Между 28 декември и 1 януари са избягали петима души, които са били на полусвободен режим\", се казва в изявление на берлинската съдебна служба. Този режим позволява на задържаните да работят извън затвора.Полицията продължава да издирва седем от деветимата бегълци.\"Всички охранителни мерки в затвора Пльотцензее ще бъдат преразгледани\", заяви правосъдният министър на провинция Берлин Дирк Беренд. \"Персоналът на затвора ще бъде увеличен\", добави той.В четвъртък четирима от затворниците, на възраст между 28 и 35 години, избягали, като разбили част от бетонна стена и прескочили ограда с бодлива тел. Един от четиримата впоследствие се предал.Въпреки че бягството им било заснето от камерите, охраната задействала алармата едва половин час по-късно. Тези затворници са изтърпявали присъди за въоръжен грабеж, нанасяне на тежка телесна повреда и обири.Между четвъртък и вторник други петима затворници, които работели извън затвора през деня, не се прибрали вечерта. Един от тях е заловен от полицията.В затвора Пльотцензее в момента има около 350 затворници.", "date": "2018.01.03", "title": "4 затворници разбиха стена на германски затвор и избягаха, никой не реагира"}
{"url": "https://offnews.bg/obshtestvo/su-postavi-ultimatum-na-vlastta-nova-sgrada-za-studentite-po-meditcin-672277.html", "text": "Софийският университет поиска нова сграда за обучение на студентите си по медицина от правителството като компенсация за отнетата им сграда. Академичният съвет прие единодушно искането и постави ултиматум: ако то не бъде изпълнено, Университетът започва протести след 22 януари.Днешното му извънредно заседание бе провокирано от решение на Министерския съвет от последните работни дни преди празниците през декември. С него МС отне сградата на бул. \"Ал. Стамболийски\" в София в полза на съда и прокуратурата и мотив \"отпаднала нужда\". До този момент сградата бе на Университетска болница \"Лозенец\". Тя беше на СУ до ноември 2016 г., след което бе прехвърлена на лечебното заведение срещу обещанието болницата да я ремонтира и тя да бъде използвана за обучение на студентите по медицина. Един и същи човек управлява и бившата Правителствена болница, и факултета по медицина на СУ - проф. Любомир Спасов, който днес отсъства от заседанието. Нямаше нито един представител на факултета.Сградата на \"Стамболийски\", където се помещаваше Механотехникумът, беше дадена на СУ през 2011 г. като компенсация за загубената сграда на \"Шипка\" 6.  След многогодишен спор между Университета и Съюза на българските художници в крайна сметка тя бе получена от СБХ. Днес от СУ напомниха това и поискаха нова сграда, която да е равностойна на тази на ул. \"Шипка\" 6, да не се нуждае от ремонт и в нея да може директно да започне обучение на студенти.От Университета ще отправят и допълнително искане към МС - новата сграда да бъде предоставена на Софийския университет, а не на медицинския му факултет. Допълнението бе направено по искане на представителя на студентите в АС Симеон Георгиев. Отсъствието на представител на факултета, чийто декан и ръководител на болницата проф. Спасов всъщност е този, който може реално да предяви искания пред Министерския съвет, бе определено като възмутително и демонстриращо неуважително отношение.„Има ли представител на медицинския факултет“ – попита бившият ректор проф. Иван Илчев. При отрицателния отговор той коментира, че „това е възмутително и говори за отношението им към Софийския университет“.„За първи път след Вълко Червенков две правителства – на Бойко Борисов – се опитват да вземат собственост на Софийския университет.Искат тук да се провеждат различни събития, свързани с председателството, а се оказва, че за първи път след Вълко Червенков две правителства – на Бойко Борисов - се опитват да вземат собственост на СУ. Искаха да вземат Ботаническата градина в Балчик, а сега – сградата на „Стамболийски“, заяви историкът.Тогава заключихме университета и въпросът се реши веднага, припомни професор Илчев.Той припомни и неизпълнено обещание от Бойко Борисов за 2 млн. лева за ремонт на сградата и разказа подробности около прехвърлянето ѝ на болницата, станало докато той беше ректор.„Споразумението с болница „Лозенец“ беше направено при изричното условие, че сградата ще бъде използвана само за студентите на медицинския факултет. Тогава д-р Спасов твърдеше, че болницата има 35 млн. лева отчисления от НЗОК, с които без проблем ще ремонтира сградата.Той ме натискаше да обявявам обществена поръчка за ремонта. Казах, че той трябва да я направи. Тогава започна и натискът срещу Софийския университет и това не ни позволи да продължим“.В края на изказването си той заключи: „Ние оставаме с медицински факултет, който няма условия да обучава студенти на европейско ниво“.Решението на МС за отнемането на сградата на „Стамболийски“ бе взето „по най-гнусния начин – преди празниците, за да изтече срокът, в който можем да възразим“, каза проф. Илчев и определи постъпката на правителството като „недостойна“.Днес Академичният съвет обсъди общо пет искания, сред които: компенсация за сградата, промяна на механизма за отпускане на пари за капиталови разходи, пари за университетската им библиотека. Те ще бъдат гласувани по електронен път от членовете на Академичния съвет, след като получат петте искания в писмен вид.При обсъжданията се чуха гласове не само за протести на 22-ри - месец след решението, а и за затваряне на Университета, а ректорът проф. Анастас Герджиков, който определи отношението на правителството към СУ като \"позорно\", предложи АС да приеме решение за недопускане на представители на правителството на територията му по време на българското председателство на Съвета на ЕС. Тези предложения не бяха гласувани, но предстои изпращането на предложения по електронните пощи и гласуване също по имейлите.", "date": "2018.01.03", "title": "СУ постави ултиматум на властта: нова сграда за студентите по медицина или протести"}
{"url": "https://offnews.bg/obshtestvo/parvonachalna-versia-kuhi-firmi-imat-vrazka-s-ubijstvata-v-novi-iskar-672282.html", "text": "Основно проверяваме дейността на единия от убитите - Неделчо Юнаков. Той се е занимавал с търговия, включително с кухи фирми за „чистене“ на ДДС. В процес на проверка е и начинът, по който семейството е придобило имота в Нови Искър.Това заяви главният секретар на МВР Младен Маринов на брифинг за убийствата в Нови Искър.На 2 януари в къща бяха намерени телата на петима души. Днес беше намерено и шесто тяло - на жена, живеела с Неделчо Юнаков.Всички версии са актуални до отпадането на всяка една от тях. Със следово куче снощи е открит джипът на семейството, както и тялото на жената, с която е живеел 41-годишният Неделчо Юнаков. Продължават огледите в дома, включен е и екип от Института по психология за изготвянето на психопрофил на евентуалния извършител, каза още Маринов.Оценяваме престъплението като извършено с изключителна дързост и цинизъм, без аналог в най-близката ни история. Става въпрос за шесторно убийство, като категорично изключваме версията за самоубийство на някой от шестимата, съобщи Борислав Сарафов, директор на Националната следствена служба.Всички са убити с множество изстрели от огнестрелно оръжие, което все още не е намерено. Назначени са съдебно-медицински, трасологични, балистични и други експертизи. Осъществени са прецизни процесуално-следствени действия. В разследването е ангажиран изключително голям ресурс от прокурори, разследващи полицаи и оперативни работници. Към момента е потвърдено, че убийството е извършено в Новогодишната нощ. Предстои да бъде предоставена допълнителна информация за развитието на случая в обем, в който няма да попречи на разследването, заяви Сарафов.", "date": "2018.01.03", "title": "Първоначална версия: Кухи фирми имат връзка с убийствата в Нови Искър"}
{"url": "https://offnews.bg/politika/moskov-za-istanbulskata-konventcia-polat-e-norma-ne-roleva-igra-i-iz-672281.html", "text": "Утвърдената от правителството Истанбулска конвенция очаквано предизвика полемика, въпреки уверенията на кабинета, че не засяга третия пол и не дава основание за разрешаване на гей браковете. Темата беше коментирана от депутатите, които ще трябва да гласуват приемането на конвенцията, но излезе и извън рамките на парламента. Против приемането на конвенцията се изказа бившият здравен министър Петър Москов. На страницата си във Фейсбук той даде примери от конвенцията, които засягат именно въпроси за пола, като обяви, че \"пол\" е биологично детерминирана характеристика на индивида\" и \"норма, а не наименование за различни медицински или социални отклонения. Не е и модерна ролева игра и извратено забавление, което да регламентирате нормативно\".\"Като \"неразбиращ\", искрено се вълнувам от перспективата синът ми да бъде просветен в училище за дебрите на възможните \"нестереотипни роли\" на пола на баща му... Наистина ли не разбирате, че отваряте вратата на узаконената лудост. Вярвате ли убедено, че поведенческите отклонения на възрастните (което е техен избор и лично решение за живота им), трябва да бъдат наложени като образователна норма на децата?\", написа още той и допълни, че приемането на текстовете \"дава на антиевропейската пропагандна машина аргументи срещу които няма разумни доводи\". Ето и целия му коментар:", "date": "2018.01.03", "title": "Москов за Истанбулската конвенция: Полът е норма, не ролева игра и извратено забавление"}
{"url": "https://offnews.bg/zdrave/blizo-60-ot-vnesenite-u-nas-lekarstva-se-iznasiat-otnovo-v-es-672272.html", "text": "Близо 60% от внесените от Европейския съюз у нас лекарства се изнасят обратно, обявиха Асоциация \"Хипофиза\" и Центърът за защита на правата в здравеопазването. Изнесените от тях данни са от справка, получена по Закона за достъп до обществена информация от ИАЛ, Комисията за защита на конкуренцията, Агенция \"Митници\", Националната агенция за приходите и Националния статистически институт.Според данните вносът на лекарства от ЕС за 2016 г. възлиза на 1.9 млрд. лева. Износът за ЕС възлиза на 1.1 млрд. лева, а износът на лекарства като цяло възлиза на близо 1.5 млрд. лева. В резултат на паралелния износ често се стига до недостиг на редица медикаменти у нас. Липсващи в аптеката лекарства за диабет, онкологични заболявания, ревматологични заболявания, лекарства за трансплантирани пациенти са сред 15-те най-изнасяни медикаменти. Около 30% от пациентите с акромегалия не могат да получават лекарствата си от аптеката. Това е доживотна терапия и е изключително важно пациентът да се придържа към нея, за да не нарасне туморът му. Сега съществуващата ситуация пречи това да се случва, заяви Ваня Добрева от Асоциация \"Хипофиза\". Получените данни за най-изнасяните 15 медикамента показват сериозни разминавания между броя на опаковките според заверените протоколи и броя на платените от Здравната каса опаковки. \"Има случаи, в които броят опаковки според заверените протоколи от аптеките са повече от броя платени от здравната каса опаковки, както и обратното – здравната каса е платила опаковки, за които насреща не стоят протоколи\", коментира тя.В получената справка има разлики от десетки пъти между изписаното по протоколи и платеното от НЗОК, затова Добрева е на мнение, че е възможно и да е допусната грешка. Най-фрапиращите разлики в данните са за препарата за трансплантирани пациенти CellCept, където според протоколите от аптеките са отчетени 857 423 опаковки, а НЗОК е платила 6772 опаковки.Наблюдава се и обратната тенденция – НЗОК е плащала за лекарства, за които няма заверени протоколи от аптеките, какъвто е случаят с лекарството за диабет Humalog.\"В Изпълнителната агенция по лекарствата всяка една фирма, която иска да изнася лекарства от България, трябва да го декларира предварително. В момента тези фирми, които са го декларирали, са 30, а в НАП износ на медикаменти са декларирали 100 фирми\", обясни Добрева. Това означава, че две трети от износителите на лекарства не уведомяват ИАЛ.\"Това е поредното доказателство, че никой не следи какво се случва в този бранш. Фирмите са оставени да изнасят абсолютно на воля\", коментира Добрева.Проблемът не е в износа на лекарства, а в това, че хора остават нелекувани, коментира председателят на ЦЗПЗ Стойчо Кацаров.Пълна какофония с тези лекарства - разлики от десет пъти между изписани протоколи и платени лекарства, което според нас практически няма как да стане. Виждахме разлики от платени опаковки инсулин - единия месец 300 опаковки, другия месец 30 опаковки, как да го обясним това нещо. Тези 130 пациенти не са си били инсулина ли? Те нямаше да са живи, ако не са го направили това нещо, подчерта той. По думите му няма нищо лошо в това един търговец да купи или да продаде лекарства, това е законна дейност. Лошото е, че в резултат на тази дейност пациентите в нашата страната остават без лекарства, затова трябва да се вземат мерки срещу паралелния износ, смята Кацаров. Според него паралелният износ на лекарства е стимулиран от голямата разлика между регистрираната цена на лекарствата в България и тази в Германия, Франция и други. \"Когато едно лекарство струва 1000 лева в България, а в Германия същото лекарство е 2000 лева, най-естественото и законното е някой да си го купи официално, да го изнесе и да го продава\", подчерта той. Кацаров изрази мнение, че предлаганите промени в Закона за лекарствата за намаляване на паралелния износ, няма да се справят с проблема, защото не засягат механизмите на реекспорта, който се основава на икономическата логика. Според него трябва да се търсят механизми на договаряне, които да изключват интерес от страна на търговците и стремежа да се насочват към паралелен износ, който им носи печалба. Експертите предлагат и конкретна мярка, която би могла да доведе до реална промяна – въвеждане на двойно ценообразуване - подход, който се прилага в Испания от 1990 г. При този подход притежателите на разрешението за употреба договарят с търговците на едро две цени - едната за лекарствата, които се заплащат от държавата, а другата - за продуктите на свободния пазар.Другите стъпки, които могат да доведат до реален резултат, са въвеждането на електронното здравеопазване и проследяването на пътя на лекарството през всички етапи - от изписването му до употребата му от пациента.От изнесените данни става ясно още, че през последните две години две трети от фирмите не са декларирали намерения за износ в Изпълнителната агенция по лекарствата. В коментар за изнесената информация от Здравната каса обявиха, че Добрева и Кацаров \"изказаха напълно неверни твърдения, че „...касата не знае за какво плаща“ и, че „...броят опаковки по активни протоколи са повече от броя платени опаковки, както и обратното – платени опаковки от здравната каса, срещу които не стоят протоколи\". Според НЗОК изнесените данни представляват \"некоректно обобщена справка, отразяваща сумарен сбор от несравними данни, а именно – данните от протоколите отразяват точните индивидуални дози на всеки пациент и са съответно в конкретната лекарствена форма за този продукт - таблетки или флакони, а заплащането се отчита на база окончателната опаковка\".\"Националната здравноосигурителна каса, като коректен партньор на пациентските организации, винаги е откликвала на всички проблеми, поставяни от тях и е търсила начин те да бъдат решени в полза на пациентите. Не е редно да се предоставя на обществото непрофесионални и недобронамерени манипулации върху коректно предоставена подробна и достоверна информация от институцията. Остава неприятният привкус от неверни внушения, които водят до подронване на доверието на обществото в НЗОК – единствения платец на здравни услуги за здравноосигурените\", допълниха от Касата.", "date": "2018.01.03", "title": "Близо 60% от внесените у нас лекарства се изнасят отново в ЕС"}
{"url": "https://offnews.bg/sviat/kak-se-spravia-izrael-s-migrantite-samoleten-bilet-i-pari-ili-zatvor-672278.html", "text": "Израел съобщи, че от днес влиза в сила програма, която ще принуди близо 40 000 незаконно пребиваващи в страната мигранти да избират между експулсиране и затвор, предаде Франс прес, цитирана от БТА.В началото на правителствено заседание премиерът Бенямин Нетаняху изрази задоволство от предприемането на мярката, която цели \"да накара мигрантите, влезли в страната незаконно, да напуснат\". До края на март тези хора ще трябва да си тръгнат от Израел, а ако не го направят, ще подлежат на затвор за неопределен срок.По данни на израелското министерство на вътрешните работи мярката се отнася за 38 000 души, главно еритрейци и суданци. Мигрантите, които се съгласят да си заминат, ще получат самолетен билет и близо 3000 евро.Израелското правителство негласно признава, че суданците и еритрейците не могат да се върнат в страните си в рамките на тази програма. Режимът в Еритрея е обвиняван от ООН в \"повсеместни и систематични\" престъпления срещу човечеството, а президентът на Судан Омар ал Башир е обект на заповеди за арест на Международния наказателен съд (МНС) за военни престъпления, престъпления срещу човечеството и геноцид.Според израелски неправителствени организации, подкрепящи мигрантите, Израел е подписал споразумения с трети страни, в случая Руанда и Уганда, които трябва да приемат доброволно напускащите Израел мигранти.Повечето от тези мигранти са влезли в Израел от 2007 г. през египетския Синайски полуостров. Притокът им бе спрян, след като еврейската държава завърши изграждането на електронна ограда по границата с Египет.Израелските власти създадоха центрове за задържане в южната част на страната, където близо 1500 мигранти пребивават при полусвободен режим. Тези центрове ще бъдат затворени, а мигрантите, които откажат да си заминат, ще бъдат пращани в затвора.След 1 март мигрантите все още ще могат да напуснат доброволно Израел, но срещу по-малка сума. Онези, които откажат, ще отидат в затвора, предупреди вътрешното министерство.В комюнике министърът на вътрешната сигурност Гилад Ердан, ръководещ прилагането на програмата, подчерта, че Израел \"е решен да отпрати десетки хиляди мигранти, влезли нелегално в страната\".По официални данни през 2017 г. от Израел са отпътували 4012 незаконно пребиваващи мигранти, като 3332-ма от тях били от субсахарска Африка.", "date": "2018.01.03", "title": "Как се справя Израел с мигрантите: самолетен билет и пари или затвор"}
{"url": "https://offnews.bg/kultura/niakolko-mesetca-ni-deliat-ot-poslednia-kontcert-na-silvi-vartan-v-bal-672267.html", "text": "Една от грандамите на френската музика, най-успешната световна звезда от български произход – Силви Вартан, се завръща в страната ни с последното за музикалната ѝ кариера турне, а до него ни делят едва няколко месеца.Елегантната изпълнителка с шеметна кариера ще изнесе у нас два специални концерта – на 19 април в Двореца на културата и спорта във Варна и на 21 април в зала 1 на НДК, с които певицата ще се сбогува с българската публика. Прощалните концерти ще са най-грандиозните до момента и ще включват най-популярните и обичани песни от всички албуми на изпълнителката досега. Силви Вартан израства в България, но следвоенната обстановка и лишенията принуждават семейството ѝ да замине за Франция, когато тя е едва на 7 години. На 17 вече записва първата си песен в Париж, като в рамките само на две години става една от първите рок певици и се превръща в абсолютен идол. Любовта ѝ с легендарния Джони Холидей е паметна и макар че бракът им приключва след 15 години, двамата задълго ще останат „златната двойка“ на Франция.Концертът им през 70-те, когато събират за първи път над 200 000 души публика, е своеобразно историческо музикално събитие, а издадените над 1300 песни и продадените над 40 милиона албума са безспорно доказателство за любовта и признанието на феновете. Стремителният успех на Силви Вартан я събира на една сцена с Жилбер Беко и Бийтълс, а самият Шарл Азнавур пише за нея песента „La plus belle pour aller danser“.Родната страна остава в сърцето на Силви завинаги и така от българската, унгарската, арменската и италианската жилка, тя твърди, че най-силно усеща влиянието на Балканите в своята емоционалност. Незабравимо за нея и за феновете ѝ ще остане първото ѝ завръщане у нас през 1990 г., когато изпява „Я кажи ми, облаче ле бяло“ – тази песен научава от баща си и не забравя никога. Изключителната енергия и обаятелното благородно излъчване на Вартан са характерни не само за сценичните ѝ изяви, към които се прибавя участието ѝ в шест филма. И извън сцената тя е неуморна.Неслучайно, още след първото си идване у нас, основава заедно с брат си асоциацията „Силви Вартан за България“, която помага на деца в неравностойно положение и работи по съвместна инициатива с БЧК. Така желаната и очаквана дъщеря тя открива също в България, като осиновява малката Дарина в края на 90-те.Несъмнено гостуванията на Силви Вартан у нас се отличават и се помнят с особено наситената си емоционалност и заряд. Тази пролет иконата на френската музика ще се качи за последен път на голямата сцена, за да ни представи най-обичаните си песни в два ексклузивни концерта във Варна и София на 19-и и 21-ви април 2018 г.", "date": "2018.01.03", "title": "Няколко месеца ни делят от последния концерт на Силви Вартан в България"}
{"url": "https://offnews.bg/obshtestvo/vizhte-novite-tceni-na-vodata-na-sofijska-voda-672276.html", "text": "\"Софийска вода\" публикува на своята страница новите цени на водата, които са в сила от 1-ви януари.Цената на водата бе качена в края на 2017-та след заседание на Комисията за енергийно и водно регулиране.За кубик доставена питейна вода ще софиянци ще плащат по 1.516 лева с ДДС.Другите цени може да откриете в .", "date": "2018.01.03", "title": "Вижте новите цени на водата на 'Софийска вода'"}
{"url": "https://offnews.bg/futbol/tcska-specheli-targa-za-bazite-veche-i-ofitcialno-672266.html", "text": "ЦСКА официално беше обявен за победител в проведения конкурс за ползване на стадион \"Българска армия\" и базата в Панчарево.\"Червените\" бяха и единствения кандидат на проведеното преди празниците наддаване. Те са дали оферта, която отговаря на условията на конкурса и удовлетворява държавата в лицето на ММС. Имаше и други изразени намерения, но те си останаха на думи.Уведомления за приключилата на този етап успешно процедура бяха поставени на входовете на стадиона и на базата, както и пред офиса на фирмата \"Сердика спортни имоти\" на стадион \"Васил Левски\", както бе предварително оповестено.До 10 януари трябва да бъде подписан и договорът между \"Сердика спортни имоти\" и ЦСКА.Според подадената оферта от клуба са предложили цена от 62 000 лв. без ДДС на месец за наем на двете бази и 1 100 000 лв. без ДДС минимални инвестиции, които следва да се извършат в спортните обекти за срока на договора в процентно съотношение 70/30 спрямо двете обособени части: спортен комплекс \"Българска армия\"/спортен комплекс \"Панчарево\".Според изискванията на конкурса тези инвестиции не подлежат на приспадане от дължимите месечни наемни вноски, съобщиха от пресцентъра на Министерство на младежта и спорта.", "date": "2018.01.03", "title": "ЦСКА спечели търга за базите вече и официално"}
{"url": "https://offnews.bg/obshtestvo/da-balgaria-iska-ostavkata-na-kmeta-na-ovcha-kupel-672268.html", "text": "„Да, България!“ поиска зам.-кметът по култура и образование в София Тодор Чобанов да бъде временно отстранен, а районният кмет на Овча Купел Христина Семерджиева да подаде оставка. Поводът е скандалът с незаконен прием на деца в ДГ 164 \"Зорница\" в София, за който бившата вече директорка Мариана Иванова твърди, че й е оказван натиск. \"За натиска, оказван върху г-жа Иванова за записвания извън официалната система, свидетелстват текстови съобщения с EГН и имена на деца, изпращани до нея от кмета на район Овча Купел и служители на Дирекция „Образование“ в Столична община\", пишат от \"Да, България\". Според партията на Христо Иванов казусът засяга два ключови за развитието на София въпроса - корупцията в Столична община и условията за отглеждане на деца в столицата. Според тях трябва да бъде отстранена и  директора на Дирекция „Образование“ в общината. От \"Да, България\" призовават и прокуратурата да се сезира за случая. Призоваваме за изменение в Наредбата за прием на деца в общинските детски градини на територията на Столична община, така че специалните образователни потребности или здравният статус да се оценяват като част от общото точкуване, а не да бъдат основание за отделен ред за кандидатстване, пишат от партията.Всеки, който е нарушил правилата, ще си понесе наказанията. Възложила съм проверка, която се извършва от най-добрия експерт-криминалист в общината - Ботьо Ботев, по случая с незаконния прием на деца в детската градина в Горна Баня, заяви столичният кмет Йорданка Фандъкова по-рано днес по бТВ.", "date": "2018.01.03", "title": "'Да, България' иска оставката на кмета на Овча купел"}
{"url": "https://offnews.bg/politika/pravitelstvoto-otpusna-oshte-15-mln-leva-na-ban-672251.html", "text": "Правителството отпусна допълнителни 15 млн. лева на БАН на заседанието си днес. Кабинетът одобри проект на споразумение между Министерския съвет и Българската академия на науките. С него двете страни се договарят да работят съвместно за по-силно обвързване на научната дейност и финансирането на БАН с конкретни обществено значими, секторни или институционални задачи, като същевременно започнат обсъждане на принципите за финансиране на Академията, съобщиха от \"Дондуков\" 1. Документът предвижда на БАН да бъдат предоставени допълнително 15 млн. лв. за 2018 г. за сметка на планираните в централния бюджет средства за наука. Те ще бъдат разпределени между звената на БАН въз основа на резултатите и оценката за научната дейност.На Министерството на образованието и науката се възлага да изработи в сътрудничество с представители на научната общност механизъм за диференциран ръст на субсидията за стипендии на докторантите в зависимост от показателите от научната дейност и резултатите на научните организации и висшите училища. С участието на останалите министерства и на научната общност МОН ще изготви и предложи за утвърждаване от правителството проекти на национални научни програми за финансиране на научни дейности с потенциално висока обществена възвращаемост.С отделно постановление Министерският съвет отпусна предвидения в одобреното споразумение допълнителен трансфер за БАН за 2018 г. в размер на 15 млн. лева.", "date": "2018.01.03", "title": "Правителството отпусна още 15 млн. лева на БАН"}
{"url": "https://offnews.bg/politika/pravitelstvoto-utvardi-istanbulskata-konventcia-672253.html", "text": "Правителството утвърди Националната програма за превенция и защита от домашното насилие за 2017-2018 г. Тя има за цел изграждането на институционални механизми за координиране и мониторинг на дейностите по превенция и защита от домашното насилие, повишаване чувствителността на обществото за този проблем, както и на капацитета на професионалистите и институциите, отговорни за прилагането на мерките по превенция и защита. Предвидените в програмата мерки са групирани според заложените цели – превенция, обучение и квалификация, защита, възстановяване и реинтеграция на пострадалите от домашно насилие, работа с извършителите, институционални, организационни и законодателни мерки.Изпълнението на програмата предполага приемането на координационен механизъм за взаимодействие от отговорните институции и техните партньори при случаи на домашно насилие, изготвяне и разпространяване на добри практики и инициативи и улесняване на достъпа до информация за пострадалите, повишаване на уменията и квалификацията на социалните работници, служителите на МВР и магистратите за работа по случаи на домашно насилие, осигуряване на подкрепа на пострадалите чрез предоставяне на социални услуги.Сред мерките, които се изпълняват по програмата, са денонощното консултиране и насочване на жертви на домашно насилие, финансиране на проекти за предоставяне на социални услуги за пострадали в малките и отдалечените населени места, поддържане и управление на кризисни центрове и др.Средствата за заложените в Програмата дейности се осигуряват от бюджетите на съответните министерства и на проектен принцип. Правителството предлага на Народното събрание да ратифицира Конвенцията на Съвета на Европа за превенция и борба с насилието на жени и домашното насилие, което е и една от мерките в одобрения национален план.България подписа Конвенцията през април 2016 г. Това е първият инструмент в Европа, с който се създава цялостна правна рамка за защита конкретно на жените и момичетата от всички форми на насилие и за предотвратяване, преследване и премахване на насилието над тях, включително домашното насилие.Т. нар. Истанбулска конвенция обхваща широк спектър от мерки – от събиране на информация и повишаване на осведомеността на обществото по този проблем, през предоставяне на защита и на услуги за подпомагане на жертвите, до всеобхватно криминализиране на различните форми на насилие срещу жени. С присъединяването си към нея България се задължава да вземе мерки за предотвратяване и справяне със всички форми на насилие, породено от неравенството между половете, за защита на пострадалите и за ефективно съдебно преследване на извършителите, както и за събиране на информация и повишаване на осведомеността на обществото по проблема с домашното насилие.Ратификацията на Конвенцията ще наложи промени не само по отношение на законодателството в областта на защитата на жертвите от домашно насилие, но и на отделни състави на престъпления, свързани с насилие, основано на пола, в Наказателния кодекс. В тази връзка към момента се подготвят нормативни изменения в гражданскоправната и в наказателноправната област. \"Проведохме дебата и обсъдихме притесненията на Патриотичния фронт - аз и министър Цачева мисля, че успяхме да обясним, надявам се, това ще се види от дебатите в Народното събрание, че Истанбулската конвенция и нейната ратификация нито ще доведе до изменение на Конституцията, нито до задължение България да разреши еднополовите бракове\", заяви след заседанието на Министерския съвет вицепремиерът и външен министър Екатерина Захариева, цитирана от \"Фокус\".Истанбулската конвенция е изключително важна, защото ще се опита още най-ранна възраст да разчупи стереотипите за мъжете и жените, подчерта Захариева.", "date": "2018.01.03", "title": "Правителството утвърди Истанбулската конвенция"}
{"url": "https://offnews.bg/politika/vlastta-podkrepi-proekt-za-nov-zavod-na-domuschiev-v-peshtera-672255.html", "text": "Министерският съвет одобри строителството на завод на „Биовет” АД за производство на лекарствени вещества за хуманната медицина и фуражни добавки върху терен на инвеститора. Общият размер на инвестицията e 293 374 000 лева. Очаква се производството да започне през март 2020 г. Над 90% от произвежданите продукти ще се реализират на световните пазари. С осъществяването на проекта ще бъдат създадени и 100 нови работни места, съобщават от пресслужбата на Министерския съвет.. Инвеститорът ще ползва насърчителни мерки, свързани със сроковете и предоставяне на административно обслужване от съответните администрации, както и придобиване на ограничени вещни права върху имоти по реда на Закона за насърчаване на инвестициите. Строителството на новото предприятие е част от проекта на групата „Хювефарма“ - основен акционер в „Биовет“. „Хювефарма“ кандидатства за 100 млн. евро финансиране по плана \"Юнкер\" и вече има одобрен договор за кредит. Изпълнителен директор на компанията е Кирил Домусчиев, заедно с брат си Георги Домусчиев са сред основните собственици на акции от Хювефарма. ", "date": "2018.01.03", "title": "Властта подкрепи проект за нов завод на Домусчиев в Пещера"}
{"url": "https://offnews.bg/zdrave-i-krasota/kak-triabva-da-se-hraniat-bremennite-zheni-bebeto-i-prohozhdashtoto-d-672250.html", "text": "Правилното хранене е от съществено значение за здравето на всяка бременна жена, както и за новороденото. Първите стъпки в родителството обаче повдигат много въпроси: Кои са истинските и полезни храни сред многото хранителни продукти на пазара? От какви хранителни вещества се нуждае бебето? Кога и как да започнем със захранването? Как да приготвяме домашна храна на бебето, без това да ограничава времето ни с него?На тези и много други въпроси, свързани с кърменето, захранването и избора на храна, дава отговор второто допълнено и преработено издание на „По-здрави бебета“ от един от най-популярните нутриционисти в България –Магдалена Пашова.Споделяйки знанията си като специалист по хранене от Института по природосъобразно хранене в Канада и практическия си опит като майка в България, Магдалена предлага ценни съвети, които да помогнат на тепърва сблъскващите се с родителството майки и бащи.„По-здрави бебета“ е книга, съобразена с официалните препоръки на СЗО, НЦОЗА и АПА.Когато започнах да изучавам нутриционистика1, все още не знаех, че това ще се превърне в моя професия и призвание. Осъзнавах значението на храната за здравето и бях объркана от огромното количество напълно противоречаща си информация за това кое е здравословно и кое не. Да консумирам ли месо, или не? А млечни продукти? Да закусвам или да не ям нищо до обяд? Да готвя или да ям само сурова храна?С партньора ми планирахме да имаме дете и исках да намеря отговора на тези и още много въпроси, преди да стана майка. Обучението ми в Канадския институт по холистично хранене (CSNN) промени много от разбиранията ми за храната и храненето, а промените, които осъществих в собствения си хранителен режим, ме направиха по-здрава и заредена с енергия откогато и да е било преди.Започнах да практикувам активно професията си малко след раждането на дъщеря ми, вдъхновена от желанието да помогна на повече хора да открият ползите за здравето от пълноценното и балансирано хранене. Разработих специални програми за бъдещи родители, бременни жени, майки и малки деца, защото осъзнавах огромната нужда от информация за храненето през тези периоди, както и трудностите, с които се сблъскват младите родители днес.Реших да напиша тази книга, за да споделя опита си и да помогна на повече родители не просто да осъзнаят значението на храната за здравето на децата си, а и да им бъда полезна в избора на храна през ключовите първи две години от живота на детето им.Книгата е посветена на храненето през първите две години не само защото те са основополагащи, а и защото през тези години ние, родителите, имаме най-пряко влияние, избирайки какво и как да ядат децата ни. По-късно се намесват други фактори и влияние, като институции (ясли и детски градини), общество (детски центрове и площадки), маркетинг на вредни детски храни, а и самото дете става по-самостоятелно в поведението и избора си на храна.Съвсем естествено подходът в храненето след втората година се променя и е тема на друга книга.В Първата част на настоящата книга ще научите повече за това как храната влияе на детското здраве и защо изграждането на хранителни навици започва много преди детето да може да се храни самостоятелно. Ще научите какво означава истинска храна, и ще се запознаете с основните хранителни групи, от които се нуждаят децата, за да са по-здрави. Поотделно ще се спрем на времето, предхождащо раждането на детето, на значението на кърменето, на същинското захранване между 6 и 12 месеца, както и на храненето на прохождащото дете между 12 и 24 месеца. Последната глава на Първа част е посветена на холистичното отношение към детското здраве, включващо други значими фактори, като движение и игри, стрес, сън и почивка.Втората част на книгата е с практическа насоченост. В нея ще откриете съвети за приготвяне на домашна храна за заети родители, насоки за подбора, пазаруването и приготвянето на основните групи храни и примерни рецепти, подходящи както за деца между 6 и 24 месеца, така и за цялото семейство. В края на Втора част ви предлагам примерна схема за захранване с информация за уменията за хранене, енергийните потребности, последователността на въвеждане на нови храни и примерно разпределение на дневните хранения за всеки от периодите 4 – 6 месеца, 7 – 8 месеца, 9 – 12 месеца и 12 – 24 месеца.Първоначалното издание на книгата в края на 2014 г. беше посрещнато с голям интерес от младите родители, защото тя беше една от малкото на пазара и единствената от български автор, която говореше за необходимост от промяна и осъвременяване на остарелите практики при захранването, каквито са водата със захар, ранното захранване с плодови сокове, попарата и прекаляването със зърнени храни за сметка на плодове, зеленчуци и полезни мазнини. Няколко тиража на книгата свършиха бързо и това само ни доказа колко важна е темата за родителите, които искат да взимат активни и информирани решения за захранването на бебето и за пълноценното хранене на семейството си.Науката за хранене е една от динамично развиващите се съвременни науки, в която почти всяка година нови проучвания стават причина за осъвременяване на разбирания, насоки и препоръки. Всичко това се отнася и за периода на захранване. Към първоначалното издание на книгата разпространени бяха препоръките за късно захранване с храни алергени, както и за по-дълго предлагане на гладко пасирана храна на бебето. През последните години на база по-нови проучвания се наложи разбирането, че за намаляване риска от хранителни алергии е препоръчително храните алергени да бъдат въведени в малки количество преди навършване на годинка и по възможност в периода, когато бебето все още е кърмено, а за насърчаване на дъвкателните и говорните умения е добре в рамките на първите 12 месеца бебето да премине от течна храна (мляко) през гладко пасирана храна (пюрета и каши), гранулирана консистенция (едро смлени пюрета и каши) до храна на парченца, намачкана храна и храна за ядене с пръсти.Именно тези по-нови разбирания са отразени във второто разширено и допълнено издание на книгата от края на 2017 г. Допълнително в него е включена нова и по-подробна информация за хранителните потребности на бебето и прохождащото дете, за кърменето и адаптираните млека, за различните нежелани реакции, които могат да възникнат при захранването, за видовете алергии, за подбора на продукти, приготвянето и съхранението на домашна храна. В книгата има и над 10 нови таблици с практическа насоченост, включително таблица за препоръчителните дневни дози на витамини, за индекса на телесната маса, за количеството млечно хранене през първата година, за свойствата на различни пробиотици и др.Препоръките в книгата са съобразени с официалните препоръки на СЗО, НЦОЗА, УНЦИЦЕФ и Американската академия по педиатрия (ААП), като при наличие на различия в тях разликите са отбелязани. В същото време книгата съдържа позицията ми по отношение на захранването като възпитаник на CSNN, личния ми опит като майка и наблюденията ми върху опита на стотици други жени, с които имах удоволствието да се запозная и да разговарям през последните пет години.Надявам се всичко това да направи книгата полезен справочник за вас, интересуващите се родители, като ви призовавам да бъдете активни, да търсите отговори и да взимате информирани решения. Подчертавам, че книгата е само с информативен и насочващ характер. Онова, от което е най-важно да се водите, са интуицията ви, сигналите на собственото ви бебе, както и препоръките на вашия педиатър, който особено през първата година ще следи отблизо растежа и развитието на бебето ви. Във връзка с това ви съветвам да се доверите на лекар, който се интересува от модерните тенденции в областта на храненето и споделя възгледите ви за значението на кърменето и захранването.", "date": "2018.01.03", "title": "Как трябва да се хранят бременните жени, бебето и прохождащото дете"}
{"url": "https://offnews.bg/sviat/ruski-helikopter-padna-v-siria-dvamata-piloti-zaginaha-672252.html", "text": "Руски хеликоптер Ми-24 е паднал в Сирия. И двамата пилоти са загинали, съобщи РИА Новости.От руското министерство на отбраната обявиха, че катастрофата е станала в неделя, на 15 километра от летището на Хама. Причина за падането на хеликоптера е техническа неизправност, уточняват от ведомството, като подчертаха, че хеликоптерът не е бил обстрелван. Бордовият техник на хеликоптера e пострадал тежко. Той е транспортиран от спасителни екипи до летището до военната база \"Хмеймим\" за оказване на медицинска помощ. ", "date": "2018.01.03", "title": "Руски хеликоптер падна в Сирия, двамата пилоти загинаха"}
{"url": "https://offnews.bg/obshtestvo/sdruzhenieto-na-obshtinite-s-nov-shef-672249.html", "text": "Силвия Георгиева е новият изпълнителен директор на Националното сдружение на общините в Република България (НСОРБ), информираха от организацията. Тя встъпи в длъжност от 1 януари 2018 г., след като бе избрана с конкурс през декември 2017 г. До момента Силвия Георгиева бе управител на търговското дружество \"Актив\" на НСОРБ.Сред приоритетите й са реално въвеждане на електронните услуги в общините и новата методика за изчисляване на такса битови отпадъци. Георгиева иска да работи за развитието на модерни общини, със сигурна, чиста и зелена среда, силна местна икономика и социално справедливи общности, където всеки човек има значение.От Сдружението уверяват, че ще продължат да водят постоянен диалог с правителството и парламента за реална децентрализация на държавното управление. Стремежът е да бъдат предоставяни публичните услуги на местно ниво.Силвия Георгиева е завършила Софийския университет \"Свети Климент Охридски\" със специалности \"Политически науки\" и \"Европейска публична администрация\", с профил \"Местна власт и управление\".Тя има следдипломна квалификация \"Лидерство и местна демокрация\" от Централноевропейския университет в Будапеща, както и специализации по управление на проекти с европейско финансиране от България, Белгия и Гърция.Георгиева има над 15 годишен опит в местното самоуправление - като общински съветник в мандат 2003 - 2017 и управител на НСОРБ - Актив ЕООД (консултантска фирма на НСОРБ) от създаването й през 2006 г. досега. Притежава и петгодишен опит в управление на неправителствена организация като изпълнителен директор на Фондация \"Свиленград 2000\", тя е на 43 години, омъжена, с едно дете.Досегашният изпълнителен директор на НСОРБ беше Гинка Чавдарова.", "date": "2018.01.03", "title": "Сдружението на общините с нов шеф"}
{"url": "https://offnews.bg/izvan-terena/futbolist-specheli-milion-ot-lotariata-672269.html", "text": "22-годишният ирландски футболист на Престън Норд Енд Кевин О'Конър грабна джакпота от един милион евро от местната новогодишна лотария.Билетът е подарен на младока от неговия чичо, който му пожелал късмет. Младежът дал билета на майка си, която именно го проверила и първа узнала радостната новина.Тя не успяла да я съобщи веднага на сина си, тъй като той имал мач по същото време срещу Мидълзбро. Тимът му отстъпил с 2:3, а още с влизането си в съблекалнята Кевин узнал, че вече е милионер.\"Как ще похарча парите? Не съм мислил, нямам някакви спешни нужди. Ще се съберем със семейството ми и ще решим\", коментира щастливият футболист.", "date": "2018.01.03", "title": "Футболист спечели милион от лотарията"}
{"url": "https://offnews.bg/ikonomika/prez-2018-g-shte-rabotim-132-dni-samo-za-da-si-platim-danatcite-672243.html", "text": "Българинът ще трябва да работи малко над 132 дена, само за да напълни хазната с данъците си, изчисли Институтът за пазарна икономика. С други думи, денят на данъчната свобода ще настъпи на 13 май - тогава ще спрем да работим за държавата и ще започнем да се трудим за себе си.Датата е символична и показва кога държавната хазна ще се попълни, ако всичко изработено бъде незабавно изземвано – ние я наричаме Ден на данъчна свобода, а по-света е известна като Tax Freedom Day.Най-много дни ще работим, за да платим ДДС - 34. За акцизите ще са нужни близо 18 дни, а за осигуровките - 23 дни за социалното осигуряване и 9 за здравното. Приходите от подоходните данъци ще попълним за близо 12 дни, а тези от корпоративни – за малко над 8 дни. Още почти 8 дни труд ще са необходими, за да платим държавните и общинските такси.През 2018 г. българите ще изработват средно по около 289 млн. лв. за един календарен ден, показват изчисленията на база прогнозата на Министерството на финансите за БВП за страната за 2018 г. Консолидираните приходи  в бюджета пък са официално заложени в рамките на 38,2 млрд. лева. Това означава, че през текущата година ще са необходими малко над 132 дни, за да се попълни хазната и да се подсигурят публичните харчове.Има няколко интересни момента в тези 132 дни. Първият от тях е, че живеещите в България ще получат помощ от европейските данъкоплатци, които ще ги \"отменят\" за малко над 8 дни работа към държавата. Става въпрос за заложените в бюджета близо 2,4 млрд. лв. помощи от ЕС. И така местните данъкоплатци ще работим до 4 май за държавата, а до 13 май ще бъдем отменени от европейските данъкоплатци. Въпреки това ИПИ определят 13 май за официална дата на данъчна свобода, тъй като тя с най-голяма точност отчита преразпределението през приходната част на бюджета.Освен 132-та дни следва да имаме предвид и планираните 4 дни за отработване, които отразяват заложения дефицит от 1,1 млрд. лева по консолидираната фискална програма.Традиционно през последните години в бюджета се залага дефицит, което означава, че държавата планира да харчи повече, отколкото събира като приходи. През последните две години обаче (2016 и 2017 г.) този дефицит не се реализира и бюджетите излизаха на излишък. Ако същият сценарий се приложи и за 2018 г., може и да няма дни за отработване.През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да идва все по-късно, което означава, че реално данъчната тежест в страната нараства, коментират от ИПИ.През 2018 г. се повишават осигурителната тежест (по-високи осигурителната вноска за пенсия и минимални осигурителни прагове) и акцизът върху цигарите. Тези мерки са на стойност около 450 млн. лв., тоест това е цената на по-високите данъци през 2018 г., която ще покрият данъкоплатците, пишат от ИПИ и отбелязват със съжаление, че през последните 10 години (след въвеждането на плоския данък през 2008 г.) у нас няма примери за намаление на данъчната тежест.Сметката разпределя тежестта върху абсолютно всички български граждани (включително деца, пенсионери и т.н.), но именно работещите понасят в най-голяма степен тежестта на хазната. За работещите българи данъчната тежест е близо 50%, тоест за тях Денят на данъчна свобода идва чак в края на юни, уточняват икономистите.", "date": "2018.01.03", "title": "През 2018 г. ще работим 132 дни, само за да си платим данъците"}
{"url": "https://offnews.bg/sviat/priatel-na-shumaher-v-opit-da-prodade-negova-snimka-na-leglo-za-1-ml-672254.html", "text": "Снимка на легендарния пилот от Формула 1 Михаел Шумахер на болнично легло е била направена в дома му в Женева от негов мним приятел, който я предложил на редица европейски новинарски агенции срещу такса от 1 млн. паунда. Информацията за случилото се бе разгласена навръх рождения ден на пилота. Днес той навършва 49 години.Германски прокурор от гр. Офенбург заяви, че \"неизвестен човек направил снимка на Шумахер от дома му в Швейцария и се опитал да я продаде за голяма сума пари\", пише \"Индипендънт\".Според семейството на Шумахер това е нарушаване на личното му пространство. Говорителката на семейството заяви наскоро: \"Здравето на Михаел не е публичен проблем и затова няма да правим коментар в това отношение\".\"Трябва да защитим интимната му сфера. По закон всяко изявление, свързано със здравето му, е нарушение на личното му пространство\", допълва тя.Досега не са били заснети снимки или видеоклипове на Шумахер, откакто той претърпя тежък инцидент в ски курорт във Франция. Сега той се намира в специално изградено съоръжение в ранчото си близо до Женевското езеро, а медицинските грижи за него възлизат на 115 000 паунда на седмица.Няма много информация около състоянието на седемкратния шампион на Формула 1. Последно съобщение за здравето на пилота бе разгласено от адвоката му Феликс Дам, който каза в съда, че Шумахер не може да ходи, след като семейството му осъди немски вестник, който публикува информация, че може.", "date": "2018.01.03", "title": "'Приятел' на Шумахер в опит да продаде негова снимка на легло за 1 млн. паунда"}
{"url": "https://offnews.bg/tenis/grigor-dimitrov-se-klasira-za-1-2-finalite-v-brizbejn-na-dvojki-672237.html", "text": "Григор Димитров и Райън Харисън (САЩ) се класираха за полуфиналите в турнира на двойки в Бризбейн (Австралия).След успеха си в първия кръг срещу местната легенда и бивш №1 в света Лейтън Хюит и Джордан Томпсън с 6:3, 1:6 10:5, днес двамата победиха други австралийци - Ник Кирьос и Мат Рийд, със 7:6(2), 7:6(3), в мач на централния корт.Българинът ще започне защитата на титлата си от миналата година на сингъл утре. По обяд световният №3 Димитров ще се изправи срещу участващия с “уайлд кард” австралиец Джон Милман. Мачът им е последен на централния корт “Пат Рафтър Арена”, като двамата ще излязат пред публиката около 12,30-13,00 часа наше време. Преди тях там има мач от надпреварата при женските двойки.128-ият в света Милман стартира в турнира с победа над канадския квалификант Питър Полански със 7:6(4), 6:0. Австралиецът не е играл срещу Григор в мач от основната схема до момента. Двамата имат само един мач помежду си в квалификациите на Нотингам през 2010 година, които Милман печели с 6:3, 6:4.", "date": "2018.01.03", "title": "Григор Димитров се класира за 1/2-финалите в Бризбейн на двойки"}
{"url": "https://offnews.bg/sviat/buriata-elinor-zatvori-ajfelovata-kula-i-ostavi-200-hil-kashti-bez-to-672260.html", "text": "Айфеловата кула бе затворена днес за посетители заради силните ветрове, които връхлетяха френската столица, съобщи компанията, която е оператор на най-известната забележителност в Париж, предаде АФП, цитирана от БТА.Западната, северната част на Франция, както и парижкият район бяха засегнати днес сутринта от бурята Елинор, която предизвика многобройни прекъсвания на електрозахранването и нарушения във въздушния транспорт. По обед тя се насочи към източната част на страната.Силни пориви, достигащи над 100 км в час, принудиха компанията да не отваря днес Айфеловата кула за посетители, чийто брой всяка година е над 6 милиона души.Снежната буря остави без ток около 200 000 домакинства в Северна Франция, включително 30 000 в парижкия район.Около 2000 души са ангажирани с възстановяването на доставките на тока в 49 френски департамента, а най-сериозно засегната е Нормандия. Ветрове засегнаха и най-голямото парижко летище \"Шарл де Гол\". Летищните власти посочиха, че графика на полетите е нарушен, като има леки закъснения заради предпазните мерки, които се взимат, за да се качат безопасно пътниците на самолетите.На 1 януари снежната буря \"Кармен\", бушувала в Западна Франция, остави временно без електричество около 40 000 домакинства в областта Бретан. Елинор е четвъртата буря, която връхлита Франция от началото на декември, след Ана, Бруно и Кармен.", "date": "2018.01.03", "title": "Бурята Елинор затвори Айфеловата кула и остави 200 хил. къщи без ток във Франция"}
{"url": "https://offnews.bg/ikonomika/danachnite-vidiaha-smetkata-na-zhadnata-lamia-672257.html", "text": "Националната агенция за приходите ще запечата десетки търговски обекти през 2018 година заради нарушения на Закона за ДДС. Съгласно нормативния текст, мярката може да бъде наложена за срок до 30 дни независимо от предвидените в закона глоби или имуществени санкции.Списъкът, публикуван на сайта на НАП, включва 81 обекта, сред които хотели, ресторанти, магазини, обменни бюра, секс шопове, сергии. Те се намират в София, Пловдив, Варна, Бургас и др.Сред обектите, подлежащи на запечатване, са бистро във варненски мол, хотел-ресторант \"Марина Резидънс\", пак във Варна - местността \"Траката\".В София данъчните ще запечатат ресторант от веригата \"Мистър Пица\" на ул. \"Верила\", магазина \"Паоло Ботичели\" в мола на бул. \"Ал. Стамболийски\", страноприемницата \"Жадната ламя\", ресторанта \"Бел Вю\" в парка \"Заимов\", бирария \"Дондуковъ\" на едноименния булевард.В списъка на НАП са обменно бюро на бул. \"Мадрид\", ресторант на \"Бяло море\".Магазин в Добрич, къща за гости в Копривщица също подлежат на запечатване.В Берковица врати ще бъде запечатан семеен хотел, а в Пловдив - секс шоп.Врати затваря, поне временно, и популярният минерален плаж в село Варвара край Пазарджик. Той е посещаван от много туристи през всички сезони.В списъка за затваряне е и крайпътен комплекс на 89-ти километър на магоистрала \"Тракия\", до отбивката за Пазарджик. Не е посочено за кой точно обект става въпрос.", "date": "2018.01.03", "title": "Данъчните видяха сметката на Жадната ламя"}
{"url": "https://offnews.bg/ikonomika/kostov-aetc-belene-bezsporno-e-gubesht-proekt-672256.html", "text": "Бившият премиер Иван Костов, който ръководи Центъра за анализи и управление на риска (ЦАУР), даде интервю за сайта . Предлагаме ви разговора със Стефаниа Илкова - редактор на сайта и член на Българския енергиен и минен форум.- Г-н Костов, Вие сте авторитетен държавник и безспорен експерт в областта на анализите и управление на икономическите рискове. Съществуват ли и, ако да, кои са според Вас икономическите предпоставки за изграждане на AEЦ ”Белене” днес?Фундаменталните икономически предпоставки за изграждането на нова електрогенерираща мощност не само в България, а и навсякъде по света, са едни и същи, и те са:много вероятно и достатъчно като темп и количество нарастване на потреблението на електроенергия на вътрешния пазар и за потребностите за износ;строго съблюдаване на баланса на електроенергийните мощности (системната адекватност) за управление на системата при високо пиково и ниско вътрешно потребление, и висок дял на променливата генерация от ВЕИ;отсъствие на алтернативни доставчици, отговарящи на европейските изисквания за защита на климата – основен принцип в предстоящия за приемане през 2018 г. пакет „Зелена енергия” на ЕС, които да предлагат на пазара електроенергия на по-ниски цени от предлаганата нова мощност;себестойността на електроенергията от новата централа да е толкова по-ниска от пазарната цена на борсите, че да позволява формиране на печалба за погасяване на главницата на кредита, възстановяване на направените от инвеститора инвестиции, включително и всички допълнителни, „непопулярни” за ядрената енергетика разходи за управление на радиоактивните отпадъци, отработилото ядрено гориво и извеждане от експлоатация, както и редица непредвидени разходи за преодоляване на пазарни несъвършенства – като например, възникване на доминиращо положение на един пазарен участник, който може да създава изкуствен недостиг на пазара и извлича прекомерни печалби;гарантиране сигурността на доставките, което е различно за географски изолиран сектор като този във Великобритания, или има дългосрочен дефицит на мощности като този в Унгария;създадена е адекватна нормативна рамка и стимули за приоритетно инвестиране в енергийни спестявания и енергийна ефективност;инвестицията в един такъв проект не води до възникване на рискове за бюджетните параметри на държавата, както и други геополитически рискове, породени от прекомерна обвързаност с един доставчик на горива, съоръжения и услуги.Всички изброени по-горе изисквания ще трябва да доказваме пред ЕК, че са изпълнени при една предстояща нова нотификация на проекта. Защото спекулативно и некомпетентно звучат твърдениията на редица отговорни политици, представители на държавната администрация и ядрени специалисти, че нотификацията на проекта Белене през 2006 година все още е валидна...Досега нито Министерство на енергетиката, нито БАН са представили публично, подлежащи на проверка доказателства за икономическата целесъобразност на проекта АЕЦ „Белене“. Изразеното желание на министъра на енергетиката да се организира „широко обсъждане и постигане на консенсус“ не може да се изпълни, докато не се публикуват аргументите „За“ , а позоваването на конфиденциален доклад е спекулация. И в заключение, според нашите анализи не съществува проблем с адекватността на генериращите мощности в енергийната система на България на хоризонта 2027.- Необходима ли е АЕЦ “Белене“ на енергетиката на България сега с отчитане на възможностите на съвременните енергийни технологии и темпото на промени в структурата на потреблението на електроенергия в страната и региона?- ЦАУР разработи прогноза за крайното електропотребление на страната до 2035 по поръчка на ЕСО. За целта бе конструиран 10-модулен прогнозен модел. Прогнозните сценарии се основават на официални прогнози за развитието на енергийния сектор на България, ЕК, МВФ и на данни, предоставени и съгласувани с ЕСО. Бяха изследвани тенденциите и енергийните политики на страните в ЮИЕ, за да се формират ориентири за износа и вноса. След отчитане на процесите на заместване на крайното електропотребление на домакинствата и услугите с алтернативни източници на енергия, резултатите на най-близкия до реалността сценарий (бавно намаление на населението и средни темпове на нарастване на БВП) показват:Неголямо нарастване на крайното електропотребление в страната от 28,3 ТWh в 2015 на 30,98 ТWh в 2035. Допълнителното търсене от 2,678 ТWh годишно могат да се задоволят само с една нова допълнителна генерираща мощност от 630 MW;Намаление на нетния износ (износ-внос) от страната от 10,45 ТWh в 2015 на 5,84 ТWh (при минималния сценарий – на 2,21 ТWh) в 2035. Отчетните данни на НСИ за сега потвърждават нашата прогноза - през 2017 нетния износ е спаднал до 5,65 ТWh, т.е. траекторията на износа на електроенергия от България засега следва нашия прогнозен минимален сценарий. В резултат на настъпилите промени на местния електроенергиен пазар и на регионалните пазари, а в резултат на това и намаления износ през 2017, 1 130 MW от инсталираните в страната електрогенериращи мощности през тази година се оказаха излишни.За информация на българската общественост и на енергийните среди, които пледират за необходимостта от АЕЦ”Белене”, защото не знам до колко това е всеобщо известно, до 2026 ЕСО планира въвеждането на 1506 MW нови генериращи мощности, в това число от ВЕИ - 1119 MW, от ТЕЦ – 187 MW, от увеличаване на номиналната активна мощност на двата блока в АЕЦ „Козлодуй“ - общо 200 MW. Така разполагаемите мощности в системата към 2026 ще варират между зимен максимум от 9918 MW и летен максимум от 9365 MW, като в този период не се предвижда извеждане на други значими мощности от ЕЕС.Към 2026 прогнозата на ЕСО е за брутно потребление от около 40 ТWh. Това ще означава излишни, или работещи с непълно натоварване мощности от около 20% от разполагаемите мощности тогава, или между 1873 и 1983,6 MW. И така се налага въпросът: коя разумно планирана европейска икономика може да си позволи такова разхищение на ресурси? А в резултат на това се налага и нашия извод, че към 2026 година няма да бъде налице такова пазарно търсене на електроенергия в страната и региона, което да оправдае решението за изграждане на нова ядрена мощност и пускането й в експлоатация в този период. Оценката на ЕСО за системната адекватност е за излишни мощности от порядъка на почти 2000 MW към 2026 година.Големият проблем на българската електроенергетика всъщност е все по-очертаващата се силна необходимост от изграждане на нови регулиращи мощности на природен газ или биогаз, които да балансират ръста на ВЕИ с вариращо производство, за което никой не говори.- При какви условия АЕЦ “Белене“ би бил печеливш проект и би ли могла държавата да ги осигури?- Резултатите от нашите анализи показват следното:Оценката на HSBC отпреди 8-9 години за инвестиции в проекта до €10.5 млрд. следва да се актуализира;Ако изобщо е постижим, кредит при лихва в границите между 4-5% е възможен само при държавна гаранция;Нива на борсовите цени на електроенергията в България и ЮИЕ през 2027 следва да не са по-ниски от 72-73 €/MWh. На българската борса усреднената цена за 2017 е 38,4 €/MWh, т.е. цената трябва да се повиши с 89% в следващите 10 години, което според нас и според прогнозите на европейските институции е невъзможно. Важно е да отбележа, че цената на електроенергията в България за последните 10 години е нараснала само с 43%.Нетната настояща стойност (NPV) на проекта следва да бъде положителна. Изтеклата публична информацията сочи, че и при 6-те основни варианта от финансовия анализ на БАН тя е отрицателна, NPV е минус 2,3 милиарда лева, т.е. това е един безспорно губещ проект.Усреднената стойност на електроенергията за целия експлоатационен период (LCOE) трябва да бъде задължително по-ниска от годишната усреднена борсова цена. Сравнението показва, че печелившите варианти в анализа на БАН са при значително по-ниска усреднена стойност на електроенергията от АЕЦ «Белене» отколкото са оценките на всички други страни към 2020 за други ядрени централи, които прогнозират LCOE над 83 €/MWh.- Реалистични ли са възможностите за привличане на чуждестранен инвеститор в този проект и какви биха били неговите изисквания за инвестиране в такъв проект?- При посочените дотук предпоставки възможностите за привличане на чуждестранен инвеститор, който няма да поиска държавни гаранции за кредита или за цената и количествата, гарантирано изкупувана от НЕК електроенергия (по дългосрочен договор – неизбежно изискване на банките-кредитори), са нищожни. Допълнителен пазарен риск за хипотетичния инвеститор представлява и бъдещото премахване на функцията „единствен купувач”, изпълнявана досега от НЕК. Тази неизбежна промяна в законодателството, свързана с либерализацията, ще причини други сериозни проблеми – кой ще бъде новият пазарен „партньор”, който задължително ще изкупува тези огромни количества енергия по фиксирана цена за минимум 15 години напред.- Вариантът 7-ми блок на АЕЦ“Козлодуй“ като корпоративен проект за влагане на доставеното оборудване не е ли по-реалистичен и какви са неговите предимства от системна гледна точка и гледна точка на риска за икономиката ни?- Няма достатъчно публично достъпна информация за един проект като АЕЦ „Козлодуй“ 7 блок, за да се коментира тази тема.За мен по-важният въпрос по-скоро е, защо АЕЦ „Белене“ е възможен политически? Защото известно е, че в Европа се лансират проекти, които нямат икономическа логика, но биват реализирани политически, но за всеки един от тях са публично ясни мотивите. Не такъв е случая обаче на АЕЦ ”Белене”. Например, цената на изграждането на АЕЦ „Хинкли Пойнт - С“ в Обединеното кралство ще достигне рекордните 23 млрд. евро, а себестойността на електроенергията 104,52 /MWh (средната борсова цена във Великобритания за 2017 е само 51/MWh). Но тази централа се налага поради масирано извеждане от експлоатация в енергийната система на редица стари ядрени централи там. В по-широк аспект такива проекти са и газовите геополитически проекти като”Син поток”, „Турски поток“ и „Северен поток“. На практика и АЕЦ „Белене“ е политически проект без икономическа целесъобразност, но с вече похарчени 1.5 млрд.И възможностите дори само за лансиране и подготовката за реализация на такива неефективни проекти (свързани с огромни харчове на публични средства!) се коренят в редица дефекти на българското общество, като:ЦАУР разполага с експертен потенциал и бази данни и декларира готовност за участие при обсъждане на темата за ново ядрено строителство в България, както и при обсъждане на вариантите на една нова енергийна стратегия.", "date": "2018.01.03", "title": "Костов: АЕЦ Белене безспорно е губещ проект"}
{"url": "https://offnews.bg/obshtestvo/lorina-kamburova-i-bojko-krastanov-v-klip-za-predsedatelstvoto-672261.html", "text": "Два видеоклипа за Председателството ни ще представи министър Лиляна Павлова в петък в НДК. Първият популяризира България и е със заглавието „Няма как да не се влюбиш в нея от пръв поглед!“. Той разказва за страната ни през очите на двама герои, в чиито роли влизат актьорите Лорина Камбурова и Бойко Кръстанов. Видеото е продуцирано от Димитър Гочев, режисьор е Божидар Велинов, а сценаристи са Мирон Крумов и Мариана Събева.Ще бъде представен и клипът с приоритетите на Българското председателство.", "date": "2018.01.03", "title": "Лорина Камбурова и Бойко Кръстанов в клип за Председателството"}
{"url": "https://offnews.bg/dw/shte-razberem-li-vse-pak-kakvo-ni-se-sluchva-prez-2018-672263.html", "text": "Най-важни ми се виждат средно-срочните избори за Конгрес и част от сенаторите в САЩ. Дали американците ще санкционират алтернативно-дясната политика на Тръмп, която внесе хаос в световния ред, разби единството на Запада и маргинализира страната? Бедните разбраха, че цялата шумотевица е заради данъчните подаръци на най-богатите и орязването на социалните програми; образованите се увериха, че човекът е печално некомпетентен – и рейтингът му се срина до исторически ниско ниво. При промяна на мнозинствата в двете камари може да се мечтае дори за импийчмът, например по руската връзка. Но нека не се залъгваме, с туитъра и буфонадите си Тръмп не слезе от сцената нито за ден през 2017. Нали знаете, че няма лоша реклама? Най-реалистично ми прозвуча прогнозата на журналист от CNN: с пре-експонирането си Тръмп просто рискува да досади на избирателите.Хем добра, хем лоша новинаДругото важно външнополитическо събитие ще дойде от Германия. Ако там Меркел и евроентусиастът Шулц се разберат за широка коалиция, Макрон ще има сигурен партньор за реформирането на ЕС, а Англия вече я няма да удря спирачки. Това е хем добра, хем лоша новина за нас. От една страна, силна Европа ще ни тегли напред, от друга обаче новата европейска уредба ще бъде на концентрични кръгове („скорости“), а нас в центъра няма да ни искат. Нали помните защо напуска Обединеното кралство? Заради мигрантите, но не от Сирия, а от България, Румъния и Полша. След като тези страни са толкова неразвити, та не успяват да задържат населенията си, можем ли да им дадем равни права с нас – разсъждаваха приятелите на Фараж. Страната ни ще бъде изправена пред трудния избор да подкрепи развитие в посока на зоните срещу това да бъде допусната, до примерно 3та зона, или да се инати, рискувайки да бъде изхвърлена в 4та.Няма как да сме и на двете страниДругата дилема ни поставя консолидацията на все по-антиевропейския Вишеградски блок. Няма как да сме и на двете страни. При гласуването на процедурите срещу Полша, подкопала независимостта на съда, този път застанахме при големите, но как ще е следващия път? Местни популисти (та даже Нинова!) се кълнат в Орбан, само че - дори да продължаваме да вярваме, че орди от мигранти ще ни подменят ДНКто – границата на Унгария е вътрешна, нашата - външна. И ако решим да застанем на страната на егоистите, които отказват европейска солидарност, рискуваме при нова криза да се озовем в положението на Гърция и Италия. Вероятно нашите все пак ще подкрепят стара Европа; в отплата Брюксел ще си затваря очите за задушаването на свободните медии, за липсата на борба с корупцията, за участието на крайно десните във властта. Германците му казват реалполитика.Водеща е символикатаИ тук идва прословутата външнополитическа активност на г-н Борисов, харесвана от всички. Ще успеем ли да си създадем балкански блок, който да брани регионалните си интереси? Би било добре, но едва ли ще стане в обозримо бъдеще. Първо, тук няма достатъчно силен център, около който той да се консолидира; Гърция, която до преди кризата имаше някакви амбиции, днес е съсипана икономически, а управляващите я (справедливо или не) не са добре приети в ЕС. Румъния и Хърватия традиционно не искат да имат нищо общо с този регион. Както знаем на Балканите всеки презира всеки, всеки гледа да предаде комшията на някоя „велика сила“. Ще следим внимателно дали от историята и символичните действия тази година ще последва нещо, поне жп линия до Скопие.Председателството ни тук няма какво да помогне, дано всички вече са го разбрали; можем да се борим за „дневния си ред“ на всяко друго председателство. Водеща е символиката: не сме значи второ качество, вижте, дадоха ни да ги председателстваме. А ние примираме от гордост, малко като момчето, на което бащата дава да покара колата на някоя поляна. Важното в тези инициативи е човешкия контакт между политиците, изграждането на доверие, стиковането на транс-европейски партийни идентичности, а този процес е бавен.Нови формации?Твърде възможно е председателството да се превърне в сцена за граждански протести – вече се очерта една такава възможност с подаряването на Пирин на офшорния концесионер, който бил кипърски безработен. Ще се появят и други. Ще ги бият ли? Ще оградят ли НДК с телени мрежи? Не че европейските политици ще се захванат с нашите проблеми: външният поглед у нас катализира иначе позаспалото гражданско общество. Да ви припомня ли протестите на Екогласност в градинката „Кристал“ по време на Световния екологичен форум?Подобни граждански действия биха могли да активизират консолидирането на нови партийни формирования. През 2017 десните не успяха да се организират; грешката им е, че слагат каруцата пред коня - наместо да идентифицират онези социални групи, чиито интереси ще изразяват, чакат експерти да ги оформят идейно (в реформаторския период пък беше граждански съвет). Новите леви също опитаха една обединителна инициатива около освобождаването от данъци на най-бедните, но БСП просто я прилапа и обезсили. На терена са потенциални популярни лидери като президента Радев, Слави Трифонов и защо не – Мая Манолова, която отбеляза невероятен скок в доверието с отдадеността си на важни за хората каузи. Поне една нова формация ще има през тази година, особено ако пък ако се стигне до предсрочни избори след лятото.Фалшивите новиниНакрая, през 2017 фалшивите новини (според Бъзфийд) генерираха повече трафик, отколкото през 2016. И това въпреки многобройните опити за противодействие, включително от самия Зукърбърг. Любимата ми топ-партенка е: „Служител в моргата кремиран по погрешка, защото бил легнал да поспи на работното място“ (един милион прочитания). У нас расистки страсти подхранваха с новини като „Бежанец от Сирия изнасили пони в зоопарк в Берлин“.Защо не успяваме да се преборим с дигиталната напаст? Защото самото понятие „фалшива новина“ загуби смисъла си. Тръмп употребява непрестанно израза срещу онези, които го критикуват. Съвсем същото направи ГЕРБ, когато във Фейсбук отвори страница, наречена „Регистър на фалшивите новини“: сякаш случайно, там са основно изказвания на политическите им противници. По подобен начин говори разбира се и другата страна. Ти си фейк, не ти си фейк…Това си е старата политическа пропаганда, работа на политиците е да се нападат. Фалшиви новини означава, че онези, на които се доверяваме за безпристрастна информация, ни лъжат – медии, учени, дори приятелите ни в социалната мрежа. Фейковете са измислени художествено, така че да ни възмутят, заинтригуват, разсмеят, да потвърдят предубеженията ни – и да ги препратим без да проверим. После идва обратната новина, препращаме и нея, после нещо съвсем трето – и така до пълното размазване на образа.Ако тенденцията продължи, май няма да разберем какво точно ни се случва и през 2018-та. Както не разбрахме нищо за КТБ, за Белене, за Булгартабак, за Дунарит…", "date": "2018.01.03", "title": "Ще разберем ли все пак какво ни се случва през 2018?"}
{"url": "https://offnews.bg/kultura/kinoto-i-artistichnoto-obrazovanie-v-uchilishte-sreshtu-chalga-kultura-672232.html", "text": "Киното влиза в учебната програма на все повече страни и голяма заслуга за това има многоезичната онлайн платформа CinEd. Тя предлага колекция от филми за деца и младежи от 6 до 19 – годишна възраст и педагогически материали за ползване от учители в практиката и подходите им към учениците. Над 1000 учители от 30 градове на 8 европейски държави вече са въведени в педагогиката на CinEd.„На 17 януари във Френския институт в София ще се проведе кръгла маса на тема „Киното и артистичното образование в училище. Ситуации, проблеми и перспективи в България и Европа“. Тя е част от годишния семинар на европейската програма CinEd. Експерти, учители и професионалисти в областта на киното ще се срещнат, за да обменят опит, да коментират добри практики и да научат нещо повече за европейските културните политики в тази област и как могат да се адаптират у нас. Очакват се представили на всички свързани с темата министерства, ведомства, институции и Столична община. В някои държави въвеждането на киното в учебната програма вече се превръща в национален приоритет така, както е във Франция. Пример за това са Португалия и Финландия, все повече Румъния, където тамошният филмов център вече финансира проекта.Един от най-мотивираните учители за включването на киното в учебната порграма у нас, е Даниел Симеонов, преподавател по английски в ОУ „Неофит Рилски“ в село Дерманци. „Заниманията с кино, които организирам в с. Дерманци, затвърдиха убеждението ми, че идеята за кинообразование не е поредната износена рамка за знания и за педагогически, дидактически и всякакви други „купешки“ модели да се харесаме на учениците. Виждам с очите си , че кинообразованието може да бъде модел за подбуждане към знание и подреденост на света. Най-ценното му предимство е, че неговият инструментариум за комуникация е винаги актуален и на практика - безкраен. Освен това да не забравяме, че визуалният разказ е много по-близо до естествения начин на общуване днес, когато децата и тийнеджърите боравят повече с видео, отколкото с писмени текстове“. CinEd продължава с пълна сила и през 2018 г. В платформата ще бъдат качени 3 нови филма със съответните педагогически и методически материали към тях. Очаква се броят на организираните до момента 500 прожекции в различните страни да нарасне двойно и емоцията на киното да влезе в още повече класни стаи. Българските партньорите по проекта са убедени, че изграждането на вкус е процес, който трае години, трябва да се започне от най-ранна възраст и включването на киното в учебните програми е една от противоотровите на пошлостта, кича и чалга – културата.", "date": "2018.01.03", "title": "Киното и артистичното образование в училище срещу чалга културата"}
{"url": "https://offnews.bg/sviat/berluskoni-izdiga-za-deputati-toto-kutunio-i-al-bano-672223.html", "text": "Партията \"Форца Италия\" и лидерът й - бившият премиер Силвио Берлускони, ще издигнат за депутати Тото Кутуньо и Ал Бано, пише в. \"Messaggero\".Двамата може да бъдат включени в списъците на кандидатите в избирателните секции в чужбина, където на 4 март ще бъдат определени 18 депутати от близо 1000 членове на двете камари на италианския парламент. Вестникът припомня, че през ноември Ал Бано обяви, че на 31 дедември 2018 г. ще сложи край на музикалната си кариера. Следващите парламентарни избори в Италия ще се проведат на 4 март. ", "date": "2018.01.03", "title": "Берлускони издига за депутати Тото Кутуньо и Ал Бано"}
{"url": "https://offnews.bg/ikonomika/neno-dimov-na-pirin-shte-se-stroiat-samo-novi-liftove-i-pisti-672230.html", "text": "Това, което този план за \"Пирин\" променя, е че в туристическата зона над Банско, която представлява около 2% от територията на целия парк \"Пирин\" се разрешава инвестиционни намерения. И второто нещо е, че се възлага на министъра на околната среда при постъпило инвестиционно намерение максимално бързо да се премине през всички необходими екологични процедури, за да може този втори или нов лифт да бъде реализиран максимално бързо с оглед решаване на достъпа на всички гости. Това каза пред БНТ Нено Димов, министър на околната среда и водите.Той допълни, че единственото, което може да бъде предлагано, това са спортни съоръжения и за нищо друго извън спортна инфраструктура не може да се говори.Димов подчерта, че няма промяна в ски зоната.Според него няма промяна в действащия план до момента в останалата част, а до днес няма постъпило инвестиционно намерение.\"Има идеен проект и тази седмица ще извикам инвеститора. Трябва да се оцени как ще се направи, за да няма обратен ефект, за това има експерти след екологичната оценка какво се получава\", каза той.Според Димов предстои и преразглеждане на плана на управление и на Витоша.За утре са насрочени серия от протести в защита на българската природа. Най-големият се очаква да започне в София в 18,30 часа.", "date": "2018.01.03", "title": "Нено Димов: На Пирин ще се строят само нови лифтове и писти"}
{"url": "https://offnews.bg/112/ekspert-petornoto-ubijstvo-ne-mozhe-da-e-delo-na-zhena-672225.html", "text": "„При всички положения, жена не може да извърши подобно престъпление. Напълно възможно е някъде да открият тялото ѝ”, заяви бившият секретар на МВР Николай Радулов в сутрешния блок на бТВ.Вчера в къща в Нови Искър бяха открити телата на петима души, всички от едно семейство. По-късно от МВР обявиха 44-годишната Кети Кюхова за издирване.Според неофициална информация от съседи на жертвите в Нови Искър жената също е намерена през нощта убита с изстрел в главата. МВР отрича тази информация.Според него престъплението е от битов характер, но е извършено от опитен стрелец.По думите му кучето, което също е било застреляно, е било убито още преди да бъде извършено престъплението, за да не се разлае.", "date": "2018.01.03", "title": "Експерт: Петорното убийство не може да е дело на жена"}
{"url": "https://offnews.bg/liubov-i-seks/paris-hiltan-se-sgodi-snimki-672246.html", "text": "Парис Хилтън се сгоди за актьора Крис Зилка.Двойката, която е заедно от две години, демонстрира годежа със снимки, публикувани в Туитър.На първата Зилка е паднал на едно коляно пред Парис, а текстът гласи: \"Казах \"да\"! Толкова съм щастлива и развълнувана да съм сгодена за любовта на живота ми. За моя най-добър приятел и сродна душа. Той е перфектен за мен във всяко отношение. Той е отдаден, лоялен, любящ и мил. Чувствам се най-щастливото момиче на света! Ти си моята сбъдната мечта!\".На втората снимка Хилтън демонстрира големия годежен пръстен.Зилка поиската ръката на Парис по време на ски почивката им в зимния курорт Аспен, щата Колорадо. ", "date": "2018.01.03", "title": "Парис Хилтън се сгоди (снимки)"}
{"url": "https://offnews.bg/analizi-i-komentari/trend-mnozinstvoto-balgari-sa-optimisti-za-predsedatelstvoto-ni-672231.html", "text": "85% от българите знаят, че България председателства Съвета на Европейския съюз от 1 януари 2018 г. Малко над три четвърти (76%) са на мнение, че българското председателство на Съвета на ЕС е важно за България. На въпроса за подготвеността на България за домакинството обаче, общественото мнение не е така категорично. 37% са на мнение, че страната ни е подготвена за председателството, докато 28% са на обратното мнение. В демографските разбивки прави впечатление, че привържениците на ГЕРБ и на БСП силно се различават в позицията си дали България е подготвена или не е за председателството на Съвета на ЕС. Над три четвърти от симпатизантите на ГЕРБ смятат, че България е подготвена, докато сред червените привържениците доминира мнението, че не сме подготвени. Очакванията за българското председателство на Съвета на ЕС са по-скоро оптимистични. 43% от всички български граждани са на мнение, че то ще бъде успешно, докато 18% смятат, че ще бъде неуспешно. ", "date": "2018.01.03", "title": "Тренд: Мнозинството българи са оптимисти за Председателството ни"}
{"url": "https://offnews.bg/obshtestvo/na-8-ianuari-zapochva-izplashtaneto-na-pensiite-672264.html", "text": "Изплащането на пенсиите през месец януари 2018 г. от Националния осигурителен институт ще започне на 8 януари (понеделник) и ще приключи на 22 януари (понеделник).Лицата, върху чиито пенсии са наложени запори по реда на чл. 446 от Гражданско-процесуалния кодекс, ще имат промяна в размера на удръжката, продиктувана от определения нов размер на минималната работна заплата за страната, който вече е 510 лв.Тези лица ще получат пенсиите си след 8 януари 2018 г. в зависимост от начина на изплащането им - с пенсионен запис, ако се изплащат чрез пощенска станция, или с превод по личната сметка, ако се изплащат чрез банка, съобщават от НОИ.", "date": "2018.01.03", "title": "На 8 януари започва изплащането на пенсиите"}
{"url": "https://offnews.bg/112/petornoto-ubijstvo-stana-shestorno-otkriha-trupa-na-keti-kiuhova-672235.html", "text": "Нов труп са открили разлседващите полицаи в Нови Искър, където в Новогодишната нощ бе извършено жестоко петорно убийство. Предполага се, че трупът е на издирвата за престъплението Кети Николова Кюхова, съобщава БНР. От МВР към момента не потвърждават информацията.Петима души - автомонтьорът Неделчо Юнаков, 18-годишният му син Георги, доведената дъщеря на Неделчо - 16-годишната Нанси и приятелят ѝ - 20-годишният Боби, както и тъщата на Юнаков - майка на издирваната Кети Кюхова, бяха простреляни в дома им в Нови Искър.Според \"Клуб З\" тялото на Кети Кюхова е открито в кладенец. Автомобилът БМВ, който се търсеше от полицията, също е открит в близост до къщата на престъплението.44-годишната Кюхова е имала връзка с бивш затворник преди да заживее със сегашния си мъж Неделчо Юнаков, който е една от жертвите в \"къщата на ужасите\".По информация на главния прокурор Сотир Цацаров и петте жертви са намерени убити с по един изстрел с малокалибрено оръжие, което не е намерено на местопрестъплението.", "date": "2018.01.03", "title": "Петорното убийство стана шесторно - откриха трупа на Кети Кюхова"}
{"url": "https://offnews.bg/obshtestvo/su-se-sabira-izvanredno-zaradi-otnetata-ot-pravitelstvoto-sgrada-672229.html", "text": "Академичният съвет на Софийският университет се събира на извънредно заседание днес.Единствената точка в дневния ред е обсъждане на  в София от Университетска болница \"Лозенец\" (бивша Правителствена) и да я даде на Висшия съдебен съвет за ползване от съда и прокуратурата.Става въпрос за част от сграда, която Алма матер получи като компенсация за сградата на \"Шипка\" 6, за която имаше спор със Съюза на българските художници, която в крайна сметка бе дадена на СБХ.В сградата на \"Стамболийски\" трябваше да се провежда предклиничното обучение на студентите по медицина в СУ. Срещу обещанието за милиони за ремонт обаче ректорът проф. Анастас Герджиков предложи на Академичния съвет тя да бъде прехвърлена на болница \"Лозенец\" - неин директор и декан на медицинския факултет на СУ е проф. д-р Любомир Спасов. Предложението бе отправено на 15 ноември 2016 г. и се очакваше членовете на Съвета да гласуват електронно до 18-и. . Година по-късно я взе от нея и я даде на съда и прокуратурата поради \"отпаднала необходимост\" за болницата - поне така пише в решението на МС от 20 декември. Същия ден Академичният съвет на СУ имаше редовно заседание, а ректорът поиска д-р Спасов да даде обяснение. Това не се случи. .Още тогава се чуха гласове с искане за протести. Единствената точка в дневния ред за днешното заседание е формулирана така:Заседанието започва в 16 ч.", "date": "2018.01.03", "title": "СУ се събира извънредно заради отнетата от правителството сграда"}
{"url": "https://offnews.bg/medii/otiva-li-si-legendarnoto-mazhko-spisanie-obmisliat-playboy-da-spre-da-672228.html", "text": "Издателите на Playboy обмислят да спрат легендарното мъжко списание от печат, съобщава \"Уолстрийт джърнъл\".Американският вестник посочва, че ръководството на Playboy Enterprises \"сериозно се замисля за бъдещето на печатната версия на списанието, въпреки че окончателно решение още не е прието\".Контролният пакет акции на Playboy Enterprises се притежава от компанията Rizvi Traverse, като управителят на издателя на списанието Бен Кон е партньор във фирмата. Хю Хефнър, който почина през септември 2017 година, притежаваше 35% от Playboy Enterprises. Сега този дял е в ръцете на неговите наследници.\"Уолстрийт джърнъл\" пишат още, че между Хефнър и Rizvi Traverse имаше уговорка, според която печатната версия на Playboy няма да бъде прекъсната, докато основателят на списанието е жив.Списанието Playboy излиза в повече от 20 страни. Първият тираж в САЩ датира от 1953 година. ", "date": "2018.01.03", "title": "Отива ли си легендарното мъжко списание? Обмислят Playboy да спре да излиза на хартия"}
{"url": "https://offnews.bg/kultura/balgarsko-voenno-chudo-nebeto-nad-balgaria-video-672233.html", "text": "Деветият епизод на поредицата „Българско военно чудо“ представя драматичната отбрана на българското небе през Втората световна война. Всички започва с включването на България на страната на Тристранния пакт във войната. На 6 април 1941-ва година през българска територия германски войски навлизат в Югославия и Гърция, а България вече официално е част от войната и съвсем очаквано нападенията не закъсняват. Започват въздушни атаки над страната - бомбардирани са 25 населени места, загиват 115 души. Това е само началото.С овладяването на стратегически италиански летища, Англо-американското командване отваря и възможността за преки въздушни удари върху Балканите. В последвалите бомбардировки над България загиват хиляди невинни хора, редица населени места са разрушени, а щетите възлизат на десетки милиарди. Планът на англо-американското командване е България да капитулира.На 13 декември 1941 година София обявява символична война на САЩ и Великобритания под германски натиск, а последиците за родината ни са тежки. Многобройните победи на германските войски създават впечатлението, че войната е към своя край, а военните действия между 1941 и 1942 година се развиват далеч от България. Ситуацията в небето над България се променя рязко в края на септември 1943 година, когато с овладяването на основни италиански летища англо-американската авиация получава възможност да нанася удари по Балканите.В този въздушен конфликт историята е отредила специално място за Димитър Списаревски, който прави първия въздушен таран в историята на българската авиация, жертвайки живота си. Отбранявайки небето над столицата, той сваля една и се врязва със самолета си в друга „летяща крепост”, като сваля и нея, но загива и самият той. „По-добре е да загинеш във въздуха и да разбере цял народ, отколкото да умреш и никой да не разбере…”, казва той в опит да надъха колегите си след гибелта на друг летец по-рано.На 17 април 1944 година настъпва един от най-мрачните дни за българската авиация – „Черният Великден“. Примамени от съюзническите авиатори, българските пилоти се оказват неподготвени и в поредната въздушна битка загиват някои от най-опитните български летци. Въпреки това България не капитулира...", "date": "2018.01.03", "title": "Българско военно чудо: Небето над България (видео)"}
{"url": "https://offnews.bg/sviat/rusia-obmislia-da-sazdade-kriptorubla-sreshtu-sanktciite-672226.html", "text": "Русия ще се стреми да създаде своя собствена криптовалута, съобщи \"Файненшъл Таймс\", цитиран от БНР. Вестникът визирал проведена през миналото лято среща на президентът Владимир Путин с Виталик Бутерин - роденият в Русия основател на една от основните дигитални валути Етериум. Срещата между двамата е имала за цел да се обсъди как може да се регулира един бъдещ официален пазар на \"крипторубла\".Този инструмент би ни подхождал много добре за всяка една чувствителна дейност от името на нашата държава. Чрез създаването на \"крипторубла\" ще можем да уредим сметки с наши контрагенти по целия свят, без да обръщаме внимание на западните санкции, е заявил, според \"Файненшъл Таймс\", Сергей Глазев - икономически съветник на Путин.Според финансовото издание, правителствена криптовалута също така би позволила на властите в Москва да проследят нейните движения по отделните сметки, добавя Националното радио.", "date": "2018.01.03", "title": "Русия обмисля да създаде крипторубла срещу санкциите"}
{"url": "https://offnews.bg/obshtestvo/temperaturite-padat-zapaden-viatar-nosi-oblatci-672179.html", "text": "Слънцето се показва днес по обяд, привечер обаче вятър от запад довява нови облаци и захлаждане. Максималните температури ще са между 5 и 10 градуса, в София - около 4 градуса. Над Черноморието ще е облачно, но няма да вали. Умерен вятър ще вдига вълни около 2-3 бала, в морето и на брега термометрите ще се качат най-много до 9 градуса. В планините ще духа умерен, временно до силен запад-северозападен вятър. Облачността през деня ще намалее, но преди обяд на места ще превали слаб сняг. Максималната температура на височина 1200 метра ще е около 3 градуса, на 2000 метра - около минус 3 градуса.През нощта срещу четвъртък идва още студ, но в петък ще се затопли и времето ще е ясно. ", "date": "2018.01.03", "title": "Температурите падат, западен вятър носи облаци"}
{"url": "https://offnews.bg/offtopic/nauchno-dokazano-shushana-e-sama-672234.html", "text": "В България има една единствена Шушана. Това обяви Националният статистически институт (НСИ) в отговор на запитване на OFFNews.Преди дни някои медии съобщиха, че едноименният турбохит на Наско Ментата е довел до масови кръщавания на новородени с името Шушана. Дори преброиха 18 Шушани в ромската махала.Новината обаче се оказа силно преувеличена. Единствената Шушана е възрастна жена, а новородени с това име няма, показват данните на НСИ.Така че протяжният припев \"Шушана е сама\" е напълно верен!", "date": "2018.01.03", "title": "Научно доказано: Шушана е сама!"}
{"url": "https://offnews.bg/112/izdirvanata-za-petornoto-ubijstvo-keti-imala-vrazka-s-bivsh-zatvornik-672217.html", "text": "44-годишната Кети Кюхова, която МВР издирва във връзка с петте открити тела в Нови Искър вчера, е имала връзка с бивш затворник преди да заживее със сегашния си мъж Неделчо Юнаков, който е една от жертвите в \"къщата на ужасите\".По информация на главния прокурор Сотир Цацаров и петте жертви са намерени убити с по един изстрел с малокалибрено оръжие, което не е намерено на местопрестъплението.Убийствата най-вероятно са извършени вечерта на 31 декември, когато семейството се е събрало да празнува Нова година.Жертвите са възрастна жена, която е майка на издирваната; мъж на средна възраст, с когото Кюхова е живеела на семейни начала; 20-годишният му син, 16-годишната дъщеря на Кюхова и 18-годишният й приятел.Издирва се й семейната кола с марка БМВ.Телата са открити около 16:30 ч. във вторник, след като братът на Неделчо подал сигнал, че не може да се свърже с никой от тях. Пристигналите на място екипи на полицията откриват пет трупа в къщата.", "date": "2018.01.03", "title": "Издирваната за петорното убийство Кети имала връзка с бивш затворник"}
{"url": "https://offnews.bg/obshtestvo/shest-zaiavlenia-za-upravlenieto-na-353-3-mln-leva-za-gradsko-razviti-672238.html", "text": "Шест са получените заявления за управлението на 353,3 млн. лв. за градско развитие. Това стана ясно вчера, след като бяха отворени получените заявления за участие в тръжната процедура. Процедурата е за избор на кандидати за мениджъри на “Фонд за градско развитие” с ресурс от ОПРР 2014-2020, за следните обособени позиции:- позиция I: Фонд за градско развитие София с ресурс от 87.4 милиона лева;- позиция II: Фонд за градско развитие Северна България с ресурс от 130.4 милиона лева;\"- позиция III: Фонд за градско развитие Южна България с ресурс от 135.5 милиона лева.Кандидатите в процедурата включват представители на банковия и небанковия сектор – ДЗЗД обединение на „Сибанк” ЕАД, „ОББ” ЕАД, „Фонд за органите на местното самоуправление в България – ФЛАГ” ЕАД, „Българска консултантска организация” ЕООД, „Фонд за устойчиво градско развитие” ЕАД (ФУГР) и Регионален фонд за градско развитие АД с участието на „Сосиете Женерал” “Експресбанк” АД, „Сожелиз България” ЕООД, „Елана Холдинг” АДСлед отварянето на предложенията ще бъде направен първоначален подбор и проверка на кандидатите за съответствие със заложените в процедурата критерии. Следващата фаза е да се обяви кои кандидати са допуснати да продължат и да получат покана за предоставяне на първоначални оферти.Едно от изискванията към избраните фонд мениджъри е да осигурят минимум 30% частен ресурс в допълнение към публичния. Фондът на фондовете ще предоставя и кредитни гаранции, частично покриващи риска по съфинансирането. За да могат да се възползват от предоставените гаранции, финансовите посредници ще трябва да осигурят не по-малко от 40% от общия размер на финансирането за всеки инвестиционен проект.Фондът за градско развитие е най-големият ресурс в момента, управляван от Фонда на фондовете. Общият бюджет е 353,3 млн. лв. Парите са насочени към 39 града за проекти за подобряване на градската среда и за енергийна ефективност. В проекти свързани с обекти на културното наследство от национално и световно значение могат да кандидатстват всички населени места в България.Средствата са в приоритетни оси „Устойчиво и интегрирано градско развитие“ по направления „Градско развитие“ и „Енергийна ефективност“ и „Регионален туризъм“ по направление „Туризъм и културно наследство“ за обекти от национално и световно значение намиращи се на територията на цялата страна по ОПРР 2014-2020.Предоставените средства ще са кредити с гратисен период до 36 месеца в зависимост от сектора на инвестицията и с максимален срок за погасяване до 20 години. Изискването за самоучастие на крайния получатели е от минимум 15%, като е възможна редукция до 5% за проекти с по-голям принос към индикаторите на ОПРР и до 0% за общини и други публични организации.Инвестициите ще са до 20 млн. лева за градско развитие и до 5 млн. лева за регионален туризъм, като ще се даде възможност за увеличение до 10 млн. лева за обекти от световно значение.Фондът за градско развитие позволява комбиниране с безвъзмездна финансова помощ по направления \"Културна инфраструктура\", \"Енергийна ефективност\" и \"Туризъм и културно наследство\".", "date": "2018.01.03", "title": "Шест заявления за управлението на 353,3 млн. лева за градско развитие"}
{"url": "https://offnews.bg/sviat/tramp-iadreniat-mi-buton-e-po-goliam-ot-tozi-na-kim-chen-un-672218.html", "text": "Президентът на САЩ Доналд Тръмп се подигра със севернокорейския си колега Ким Чен Ун, като заяви, че има по-голям ядрен бутон от неговия.  Севернокорейският лидер Ким Чен Ун току що каза, че ядреният бутон е постоянно на бюрото му. Информирайте го, че аз също имам ядрен бутон, но той е много по-голям & по-мощен от неговия, и моят Бутон работи!\", написа американският президент в Туитър, съобщи АФП, цитирана от БТА.  В телевизионно обръщение в понеделник Ким Чен Ун заяви: \"Целите Съединени щати са в обсега на нашите ядрени оръжия и на моето бюро има постоянно ядрен бутон. Това е реалността, това не е заплаха\", каза Ким Чен-ун, цитиран от Ройтерс.", "date": "2018.01.03", "title": "Тръмп: Ядреният ми бутон е по-голям от този на Ким Чен Ун"}
{"url": "https://offnews.bg/politika/rumen-petkov-borisov-niama-da-izkara-i-tretia-si-mandat-672221.html", "text": "„Не мисля, че този мандат на Бойко Борисов ще бъде изкаран”, каза политикът от АБВ Румен Петков в сутрешния блок на бТВ.Той коментира и изказване на премиера в друга медия, където той заявил, че вотът на недоверие от БСП ще бъде „вадене на кирливи ризи”.По думите му подобни аргументи от страна на премиера са нелепи и са показател за натрошаване на управлението.Вчера президентът Румен Радев наложи вето на антикорупционния закон. Според Петков законът също трябва да бъде преразгледан.Според него новото антикорупционно звено ще бъде пряко зависимо от мнозинството в Народното събрание, защото именно то ще избира ръководството на новия орган.Той допълва, че президентът най-вероятно ще сезира и Конституционния съд.", "date": "2018.01.03", "title": "Румен Петков: Борисов няма да изкара и третия си мандат"}
{"url": "https://offnews.bg/obshtestvo/sms-ot-kmet-do-shef-na-detska-gradina-bozhidar-ako-e-vazmozhno-672220.html", "text": "Всеки, който е нарушил правилата, ще си понесе наказанията. Възложила съм проверка, която се извършва от най-добрия експерт-криминалист в общината - Ботьо Ботев, по случая с незаконния прием на деца в детската градина в Горна Баня. Това е заяви столичният кмет Йорданка Фандъкова по бТВ. Родители на деца от 164 градина излязоха на протест пред сградата на община в защита на уволнената директорка Мариана Иванова. Тя пък обвинява в натиск зам.-кметът по образованието Тодор Чобанов, шефът на ресорната дирекция Мария Минчева, районния кмет Христина Семерджиева и други служители на \"Московска\" 33 в оказван натиск за нерегламентиран прием на деца. Есемесите са от експерти на Столичната община и от районния кмет на „Овча купел” Христина Семерджиева. Иванова показа и списък с инициали на приети „по втория начин” и къде и какво работят техните родители или баби. В ефир бе показан и sms от Семерджиева до Иванова: \"Божидар..., ако е възможно\". Уволнената директорка призна, че има вина, че не е изнесла данните по-рано. На обвиненията отговори и районният кмет на „Овча купел”. „Нека покаже целия текст на моето съобщения, да каже как съм оказвала натиск”, поиска Семерджиева. Един есемес не е натиск, изпратила съм само един есемес … имам право да пращам есемеси, на когото си поискам, това не означава натиск”, каза още районният кмет.Всякакъв натиск е недопустим, директорът носи отговорност за приема, категорична бе Фандъкова. Тя разказа, че докато е била директор на 73-то училище, е писала писмо до министъра, че няма капацитет за надпланов прием. След края на проверката, ако е необходимо, ще предадем материалите на прокуратурата, допълни тя. ", "date": "2018.01.03", "title": "SMS от кмет до шеф на детска градина: Божидар..., ако е възможно."}
{"url": "https://offnews.bg/futbol/tangboj-sinto-stana-trenior-na-berbatov-672216.html", "text": "Тангбой Сингто е новият треньор на последния ни футболист от световна класа Димитър Бербатов в индийския Керала Бластърс.Досегашният наставник Рене Мюлестийн, който именно привлече Бербатов в Индия, беше освободен от поста заради слабите резултати на отбора от началото на сезона в индийската Суперлига.Мюлестийн разтрогна договора си с клуба по взаимно съгласие. Керала стартира слабо, като заема 8-о място в класирането след 7 кръга. Отборът временно ще бъде воден от Сингто до назначаване на постоянен старши треньор.Самият Бербатов пропусна последните мачове на тима си поради контузия.", "date": "2018.01.03", "title": "Тангбой Синто стана треньор на Бербатов"}
{"url": "https://offnews.bg/obshtestvo/tezhka-katastrofa-blokira-stolichnia-bul-rozhen-672219.html", "text": "Тежко пътно-транспортно произшествие блокира столичния бул. \"Рожен\", съобщи читател на OFFNews, който ни изпрати и снимки от мястото.Става дума за две катастрофи, а в едната от тях е бил ударен и автобус 85.На местопроизшествието има полиция, пожарна и линейка, а движението е тотално блокирано.", "date": "2018.01.03", "title": "Тежка катастрофа блокира столичния бул. Рожен"}
{"url": "https://offnews.bg/112/nedelcho-i-sinat-mu-ubiti-v-kuhniata-telata-im-sa-preneseni-v-spalnia-672222.html", "text": "Убитите в Нови Искър Неделчо Юнаков и синът му Георги са разстреляни в кухнята в дома им и след това пренесени в съседна стая, където е намерена и убита и тъщата на Неделчо.Това разказа пред bTV свидетел, който присъства с полицаите на оглед, след като бил подаден сигнал, че семейството от няколко дни не отговаря на позвънявания., че петима души - автомонтьорът Неделчо Юнаков, 18-годишният му син Георги, доведената дъщеря на Неделчо - 16-годишната Нанси и приятелят ѝ - 20-годишният Боби, както и тъщата на Юнаков - майка на издирваната , са открити простреляни в дома им в Нови Искър. Съседът на семейството, който присъствал на огледа, разказа, че полицаите открили в кухнята няколко гилзи, което показвало, че екзекуцията е извършена именно там. Телата на Неделчо и синът му били намерени на пода в съседната стая, където на кушетката мъртва лежала и майката на Кети.Останалите тела са нанамерени на втория етаж на къщата, но засега не е ясно дали те са били убити в съня си или са били също в кухнята.Съседът разказа още, че самата Кети, която е обявена за издирване, е намерена наблизо в гората мъртва. Според него разследващите са открили и издирвания автомобил БВМ Х 5.„Като влязохме за огледа на съдебните лекари, взеха ни като вещи лица, по едно време получихме информация от следователя, че джипът е намерен в гората в близост”, заяви мъжът пред Нова тв. По думите му жената била открита непосредствено до издирвания джип.Това засега не се потвърждава от полицията.По-рано днес стана ясно, че издирваната Кети Кюхова, която живеела на семейни начала с убития Неделчо, . Нито един от петимата убити в Нови Искър не е имал криминално минало. Предстои днес разследващите да започнат втори оглед на местопрестъплението., по които се работи, е че Кети Кюхова също е убита, но тялото й е отнесено от местопрестъплението.Първоначално беше разпространена информация, че сред жертвите е и 12-годишно дете, което за момента не се потвърждава.Застреляно е и куче порода немска овчарка, която вероятно е била собственост на Кети Кюхова.Синът на Неделчо Георги е работил като сантиар в психиатрично заведение. Семейството отскоро се нанесло в Нови Искър и живеели в къщата, която купили преди близо година и половина. Семейството било кротко и не е имало проблеми с тях, разказват съседи.Твърди се, че петимата са били видени за последно около 23:30 ч. на 31 декември.", "date": "2018.01.03", "title": "Неделчо и синът му убити в кухнята, телата им са пренесени в спалнята"}
{"url": "https://offnews.bg/obshtestvo/samo-9-dni-bez-praznitci-prez-ianuari-672170.html", "text": "Само 9 дни през януари не празнуваме нищо, в месеца на именните дни се честват още Бабинден, Банго Васил, денят на прегръдката, както и на митниците. Преди Иванов и Йордановден е ред на Кръстьо и Кръстана, именици на 5 януари, когато отбелязваме Зимния Кръстовден.На Богоявление празнуват Банчо, Бистра, Богдан, Богдана, Богoлюб, Богoлюбa, Богомил, Божан, Божана, Божидар, Божидара, Божил, Бончо, Борислав, Борислава, Боян, Бояна, Данка, Данко, Данчо, Йордан, Йордана, Йорданкa, Найден, Теодосий, а на 7 януари - денят на Свети Йоан Кръстител, масата стягат Иван, Ваньо, Bаня, Еньо, Енчо, Жан, Жанa, Жанета, Ивайла, Ивайло, Ивана, Иванкa, Иваниела, Иванинa, Ивелин, Ивелина, Ивета, Иво, Йоан, Йоанa, Йовка, Йовко, Йонка, Йонко, Йончо, Йото, Калоян.След кратка почивка от трапези, от 11 януари почти до края на месеца празниците продължават, като най-масови чествания има на Атанасов и Антонов ден.", "date": "2018.01.03", "title": "Само 9 дни без празници през януари"}
{"url": "https://offnews.bg/obshtestvo/bez-voda-v-chast-ot-hadzhi-dimitar-dnes-672173.html", "text": "\"Софийска вода\" временно ще прекъсне водоснабдяването в част от ж.к. \"Хаджи Димитър\" днес, съобщиха от дружеството. Във връзка с подмяна на водопроводи на ул. \"Златица\", ж.к. \"Хаджи Димитър\", се налага спиране на водоподаването от 9.00 до 21.00 ч. между ул. \"Златица\", ул. \"Ангел войвода\", ул. \"Баба Вида\", ул. \"Васил Кънчев\", ул. \"Резбарска\", както и по ул. \"Резбарска\" - от ул. \"Макгахан\" до р. Перловска, и ул. \"Резбарска\" - от ул. \"Васил Кънчев\" до автобусниягараж \"Малашевци\".Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.01.03", "title": "Без вода в част от Хаджи Димитър днес"}
{"url": "https://offnews.bg/obshtestvo/balgarka-martva-v-kefalonia-sled-satanistki-ritual-672236.html", "text": "Жесток сатанински ритуал е причината за ужасяващата смърт на 23-годишната Лили Ботушева и 30 годишният й приятел – германец, на гръцкия остров Кефалония. Десетки свещи, медальон със символа на Пентаграмата, както и различни други предмети и изображения от езически ритуали са открити в къщата на ужаса, съобщи Български новини.Супер Луната на Нова година е използвана от последователите на черна магия и жертвени ритуали. Силата на Луната и Луцифер накарали двамата да се самоубият с нож и да предложат душите си на Сатаната. Телата са открити в локви кръв от бременната собственичка на къщата, наета за празниците от двамата самоубийци. Момичето било полуголо на дивана с прерязани вени, а мъжът в ембрионална поза във ваната и забит в сърцето нож.Според съдебният лекар Ангелики Цола смъртта на момичето е настъпила преди тази на мъжа. Мъжът също е прерязал вените си, но след като смъртта се забавила, взел нож и го забил в сърцето си, допълва Цола, като уточнява че се очакват и токсикологичните резултати. Според местни жители Лили Ботушева и приятелят й почти не са излизали от къщата, за разлика от другите туристи. Българката е била обявена за издирване миналата година. По-късно тя се обадила на германските власти, че се намира в град Ерфрут. Двамата сатанисти са пристигнали на Кефалония с автомобил под наем с фалшиви номера. ", "date": "2018.01.03", "title": "Българка мъртва в Кефалония след сатанистки ритуал"}
{"url": "https://offnews.bg/politika/pravitelstvoto-se-sabira-predstoi-skandal-za-tretia-pol-672209.html", "text": "Правителството се събира на първо заседание за 2018 г. днес, в програмата му е включен проект за предложение до парламента за ратифицране на Конвенцията на Съвета на Европа за превенция и борба с насилието над жени и домашното насилие, подписана на 24 април 2016 г. От ВМРО обаче излязоха преди дни с позиция, в която категорично се обявиха срещу ратифицирането на документа, известен като Истанбулска конвенция. Според партията на вицепремиера и военен министър Красимир Каракачанов тя \"налага учебни програми за изучаване на хомосексуализъм и травестизъм и създава възможност за налагане на еднополови „бракове“. Гласуването на Истанбулската конвенция ще задължи България да дава статут на бежанец на всеки чужденец с „особености на пола“. С други думи, всеки трансексуален от трета държава може да получи гарантиран статут на бежанец у нас, тъй като в родината си е преследван заради „особености на пола“. В писмо до зам.-министър председателя по обществен ред и сигурност Красимир Каракачанов над 30 граждански, християнски и други организации за защита на семейството се обърнаха с молба за недопускане на ратификация на Истанбулската конвенция. Поради цялата сложност на ситуацията, Каракачанов даде отрицателно становище на скандалните текстове в съгласувателната междуведомствена процедура, като пусна и писмо до Началника на кабинета на премиера Бойко Борисов, в което категорично се противопостави на приемането на тази Конвенция. В писмото се настоява тази Конвенция да бъде подложена на широк обществен дебат и едва тогава да бъде разглеждана по същество, информираха от ВМРО. Още през ноември миналата година депутатът от парламентарната група на \"Обединените патриоти\" Николай Александров отправя питане до министъра на правосъдието Цецка Цачева за Конвенцията. В отговор Цачева пише: Конвенцията на Съвета на Европа за превенция и борба с насилието над жени и домашното насилие (Истанбулската конвенция) е всеобхватен правен акт, който урежда борбата с насилието срещу жени и домашното насилие във всичките му аспекти - превенция на тези форми на насилие, защита на пострадалите лица и съдебно преследване на извършителите.С цел постигане на равнопоставеност между жените и мъжете, Истанбулската конвенция поставя задължението за предотвратяване и борба с насилието срещу жени в по-широката рамка. С оглед на предмета на акта авторите на Конвенцията са счели за необходимо да дефинират в член 3, б. \"в\" от нея понятието \"пол\". Както е посочено в обяснителния меморандум към конвенцията в контекста и за целите на тази Конвенция терминът \"пол\" не следва да се свързва единствено с разбирането за мъжки пол или женски. Понятието \"пол\" има по-широк смисъл и може да се обясни със съществуващи и социално конструирани роли, поведения, дейности и характеристики, които определено общество счита за подходящи и типични за жените или съответно за мъжете. Определението се базира на направени изследвания, които показват, че дадени роли или стереотипи възпроизвеждат нежелани и вредни практики и допринасят да се направи насилието срещу жени приемливо. За да се преодолеят тези обществено приети роли на половете, член 12 (1) от Конвенцията формулира изкореняването на предразсъдъците, обичаите, традициите и други практики, основани на идеята за малоценност на жените или на стереотипните роли на половете, като общо задължение за предотвратяване на насилието.На други места в Конвенцията се призовава за тълкуване на насилието срещу жени и домашното насилие от гледна точка на половете като основа за всички мерки за защита и подкрепа на жертвите. Това означава, че тези форми на насилие трябва да бъдат разгледани в контекста на преобладаващото неравенство между жените и мъжете, съществуващите стереотипи, ролите на половете и дискриминацията срещу жените, за да се отговори адекватно на сложността на явлението. Също така Обяснителният меморандум към Конвенцията изрично посочва, че терминът \"пол\", използван в тази дефиниция, не е предназначен да замести термините \"жени\" и \"мъже\", които се използват в Конвенцията.С оглед на гореизложеното и предвид предмета и целите на Конвенцията, не считаме, че въз основа на член 3, б. \"в\" от нея се налага промяна на член 46, ал. 1 от Конституцията на Република България, даваща дефиницията за брак, като по този начин може да се регламентират у нас еднополовите бракове.Що се отнася до изготвените нормативни промени, свързани с въвеждането на изискванията на Истанбулската конвенция в българското законодателство и по- конкретно на член 3, б. \"в\" от нея, на този етап не предвиждаме разписването на изрична дефиниция за \"пол\", а сме приели за достатъчно определението по § 1, т. 17 от Допълнителните разпоредби на Закон за защита от дискриминация. Счели сме за необходимо обаче да допълним признаците, въз основа на които се забранява всяка пряка или непряка дискриминация по чл. 4, ал. 1 от Закона за защита от дискриминация като добавим и \"полова идентичност\". Също така предвиждаме в чл. 2, ал. 1 и чл. 3, т. 2, т. 9 и т. 10 от Закона за защита от домашното насилие от думите \"фактическо съпружеско съжителство\" да отпадне \"съпружеско\". По този начин от една страна ще се въведе хармонизация в националната ни уредба, а от друга ще се отговори на изискванията на Конвенцията за защита срещу всички актове на физическо, сексуално, психологическо или икономическо насилие, които се случват в семейството или в домакинството. Такава защита ще получат не само бивши или настоящи съпрузи, но и лица, които съжителстват с партньори от същия пол, без обаче това да налага нормативно уреждане на еднополовите бракове.", "date": "2018.01.03", "title": "Правителството се събира, предстои скандал за третия пол"}
{"url": "https://offnews.bg/analizi-i-komentari/21-po-polezni-idei-ot-prehlasvane-po-predsedatelstvoto-672245.html", "text": "Дойде прословутото председателството на Съвета на ЕС (Председателството). И какво?Това е нормална административна процедура. Всички държави, членове на ЕС, минават през нея. Колкото по-спокойно и нормално я приемем, толкова по-малко ще изглеждаме като аборигени от изостанала държава. Или като жители на Долно Нанагорнище, които в трепет си подготвят народните носии, защото ще идват големци от Софията. И се къпят за пръв път този век, че да не се изложат пред чужденците.Да, ще дойдат повече хора от много държави. Да, ще има много събития. Да, има политически и икономически възможности. Да, ще бъдем повече във фокуса на европейските медии. И толкова. Част от администрацията ни е подготвена и ще си свърши работата професионално. Струваше ми се, че има по-важни точки за поставяне на масата от Западните Балкани, ама явно политиците ни не мислят така. Щом им е по-важно да се правят на гео-стратези, техен избор.Така че – спокойно. Това не е някакво извън-галактическо събитие, а нормална административна процедура. А това, че някои политици се опитват да ни го представят като изумително постижение, е забавно. Малко като селски кмет, който се фука, че влакът от столицата спира на гарата в съответното населено място. Той, влакът това, си спира така по разписание. Разписание, написано преди години и спазвано стриктно. И нямащо нищо общо с кмета...За нас, като обикновени хора, Председателството само по себе си нищо няма да промени. Освен ремонта на няколко улици. И на НДК, разбира се. Ще мине и ще замине.Та, вместо да се прехласваме по Председателството, ето 21 предложения какво по-полезно да направим, за да имаме по-добър живот:1. Да бъдем по-толерантни едни към други.2. Да се научим да живеем в новия свят на мегаполиси, където хората са нагъсто, а не през баирите.3. Да си научим, знаем и отстояваме правата си на еврограждани.4. Да се научим на елементарна любезност, т.е. да компенсираме липсата на първите седем или повече години.5. Да спрем да гледаме на доброто възпитание като на „фалш и лицемерие“. Идеята, че е прекрасно да си „натурален простак“, трябва да загине с реалити форматите.6. Да се научим, че политиците са „слуги на хората“. А не безсмъртни владетели.7. Да развием чувствителност към лъжите на тези „слуги на хората“. И да ги разобличаваме.8. Да не гласуваме „фенски“ за политици, които са ни излъгали.9. Да се научим, че политиците не „раздават“ техни пари. А средства, натрупани от нашите данъци. И да не им даваме да го правят.10. Да се научим, че политиците не „дават работа“. А ако се опитват да го правят, то има тежък проблем.11. Да изискваме всички администрации да работят на нивото, на което трябва. И за което им плащаме заплатите. Включително полиция, прокуратура, депутати, министри, посланици и всички други.12. Да си намерим по-добра работа, ако сегашната не ни удовлетворява. Няма кой да го направи вместо нас.13. Да си развием бизнеса, ако не ни радва в какво състояние е. Няма кой да го направи вместо нас.14. Да четем повече книги. Няма кой да го направи вместо нас.15. Да научим децата си да са модерни европейци, които ценят образованието и възпитанието.16. Да се научим, че за едно общество може да се съди по отношението към най-слабите – деца, болни хора, стари хора, бездомници, животни и всички други, които не могат сами да се защитят.17. Да развием непоносимост към насилието. Във всяка една форма. И с всяко едно оправдание.18. Да изберем цивилизацията и културата пред балканското его на мачото.19. Да приемем, че миналото е важно донякъде. Но много по-важно е какво правим в настоящето. Иначе ние ще се гордеем с носии, кремъклийки и татарски корени в планината Алтай. Докато европейската цивилизация търси начин да завладее космоса.20. Да развием чувствителност към пропаганда, манипулации и фалшиви новини. Особено, когато идват от политиците ни.21. Просто да бъдем по-добри. Няма кой да го направи вместо нас.Да, Председателството нищо няма да ни донесе. Това не е султанат, че да дойде Владетелят и да ни донесе пари. Трябва сами да положим усилия. Иначе няма да ги настигнем, европейците.Весело Председателство! И от нас си зависи дали само ще гледаме и ще цъкаме с език, или просто ще изпълним някои от горните точки…И усмихнат ден, разбира се! : )Б. ред. ", "date": "2018.01.03", "title": "21 по-полезни идеи от прехласване по Председателството"}
{"url": "https://offnews.bg/tehnologii/zavedoha-delo-sreshtu-spotify-za-1-6-mlrd-dolara-672247.html", "text": "Продуцентската компания Wixen Music Publishing е завела дело срещу компанията Spotify за колосалната сума от 1.6 млрд. долара, съобщава Variety.Wixen Music Publishing притежава правата на артисти като Том Пети, Нийл Йънг, Дъ Бийч Бойс, Миси Елиът, Джанис Джоплин и др.Съдебният иск е заведен в Калифорния миналия петък, като от Wixen обвиняват Spotify, че са ползвали хиляди техни песни без необходимите лицензии.Делото идва като отговор на опита на Spotify да се споразумее с продуценти и артисти с договор за 43 млн. долара, като това е част от дългосрочната битка на компанията да балансира между исканията на звукозаписни компании и продуцентски такива.", "date": "2018.01.03", "title": "Заведоха дело срещу Spotify за 1.6 млрд. долара"}
{"url": "https://offnews.bg/sviat/tramp-razdava-nagradi-za-falshivi-novini-672239.html", "text": "Американският президент Доналд Тръмп обяви, че следващата седмица ще раздаде награди за фалшиви новини. Той обяви решението си в Туитър късно снощи. Тръмп, който често определя като фалшиви новини критични към неговото правителство медийни публикации, каза, че наградите ще бъдат за \"непочтеност\" и \"калпаво отразяване\", написа ДПА, цитирана от БТА.\"Ще обявя награди за най-непочтените и корумпирани медии за 2017 година в понеделник в 5 ч. Те ще бъдат присъдени за Непочтеност и Калпаво отразяване в различни категории от медиите с фалшиви новини. Слушайте и гледайте!\", написа президентът в Туитър. Малко по-късно президентът информира с туит последователите си, че трябва да гледат предаването на консервативния коментатор Шон Ханити по Фокс нюз в 21 ч. в понеделник.", "date": "2018.01.03", "title": "Тръмп раздава награди за фалшиви новини"}
{"url": "https://offnews.bg/zdrave/zdravnoto-ministerstvo-sas-saveti-kak-da-se-predpazim-ot-grip-672248.html", "text": "Министерството на здравеопазването публикува информация за грипа и съвети как да се предпазим в сезона на грипа. Какво представлява грипът?Грипът е заразно заболяване, което се наблюдава всяка година през есенно-зимния период. Причинява се от няколко вируса - А, В и С, които не могат да се различат симптоматично.Какви са симптомите на грипа?Характерно е внезапното начало с втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни.Как се заразяваме с грип?Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Вирусите се предават от болни на здрави хора основно чрез секрета, който се отделя от носа и устата при кихане и кашляне. Честото измиване на ръцете и доброто проветряване намалява възможността за заразяване от околните предмети и повърхности.Какви са усложненията на грипа?Наблюдават се пневмонии, синуити, отити, миокардити и др. Най-уязвими за развитието на усложнения са малките деца и възрастните с хронични заболявания. Често това са вторични бактериални инфекции.Как да се защитим от грип?Ваксинирането със сезонна противогрипна ваксина е най-ефективният метод за предпазване от грипна инфекция. Противовирусните препарати се използват за лечение с цел намаляване продължителността на боледуване и риска от усложнения. Те са най-ефективни ако се приемат в първите 24 до 48 часа от появата на симптомите.Използването на антибиотици при вирусно заболяване, неусложнено с бактериална инфекция, е излишно и с нищо не помага на организма. Антибиотик може да се приема само след преценка от лекуващия лекар, спазвайки вида, дозата и продължителността на изписания препарат.Как да предпазим околните, ако имаме симптоми?Избягвайте близък контакт с болни лица. Избягвайте местата с много хора и масовите мероприятия.Ако сте болен, стойте на безопасно разстояние от другите, за да ги предпазите от заболяване. Избягвайте използването на обществения транспорт при възможност.Използвайте хирургическа маска, ако имате такава възможност.При заболяване останете вкъщи, не ходете на работа или училище и не излизайте по други причини.Измивайте редовно ръцете си със сапун и вода, особено след кихане и кашлица.Покривайте устата и носа си с ръка или кърпичка за еднократна употреба при кашлица и кихане. След употреба изхвърляйте носните кърпички в кофата за битов отпадък.При липса на условия за миене на ръцете използвайте влажни хигиенни кърпички за ръце.Почиствайте твърдите повърхности като дръжки на врати, телефони, дистанционни управления и други често с обикновен почистващ препарат.При липса на усложнения грипът се лекува в домашни условия с медикаменти, които облекчават симптомите, и достатъчно количество течности.Не прибягвайте до самолечение. Потърсете медицинска помощ при първите симптоми.", "date": "2018.01.03", "title": "Здравното министерство със съвети как да се предпазим от грип"}
{"url": "https://offnews.bg/sviat/avtobusna-katastrofa-v-peru-vze-48-zhertvi-672244.html", "text": "Най-малко 48 души загинаха при автобусна катастрофа в Перу. 57 души пътували към столицата Лима в автобус, който бил ударен от трактор и пропаднал в урва, движейки се по опасен участък от магистрала, наречен \"Дяволската дъга\". Там пътят е тесен, със стръмни завои и често покрит с мъгла. Автобусът се преобърнал и паднал на покрива си върху тясна плажна ивица до Тихия океан, до която няма път, съобщи Асошиейтед прес, цитирана от БТА.Повечето пътници в автобуса се връщали в Лима след като отпразнували Нова година извън столицата.Президентът Педро Пабло Кучински нарече случилото се \"много тъжно\".Спасителните работи за издирването на още оцелели са продължили през цялата нощ. Петима тежко ранени са транспортирани в близка болница. Според министъра на транспорта Бруно Гиуфра по първоначални данни и двете превозни средства са се движели с голяма скорост, когато са се ударили. ", "date": "2018.01.03", "title": "Автобусна катастрофа в Перу взе 48 жертви"}
{"url": "https://offnews.bg/futbol/izdigat-i-drazhev-za-shef-na-bfs-672265.html", "text": "Бившият президент на ФК Черноморец (Бургас) Ивайло Дражев ще се бори с Борислав Михайлов и Любослав Пенев за шефския пост в БФС, информира Burgas24.bg. Кандидатурата му е издигната от Управителния съвет на ФК Сдружение \"Ботев - Болярово\".Във футболните среди Дражев открай време е известен като борец за правда и многократно е заявявал, че хората, съсипали футбола, са се окопали здраво в БФС.\"Заради некомпетентността им се стигна дотук. На футболните клубове се раздаваха пари, за да може да гласуват за тези момчета. Уставът бе подменен, направиха се невероятни глупости. Далаверата предстои. Те са се окопали яката\", каза Дражев още преди две години, цитиран от изданието.Междувременно стана ясно, че кандидатът за президент на БФС Любослав Пенев вече е готов с екипа си. Той ще го обяви на специална пресконференция до края на месеца, пише „Тема Спорт“.В листата попадат интересни фигури, чиито имена за момента се пазят в тайна. През последните дни Пенев е провел срещи с големи личности от историята на българския футбол, както и с доста солидни бизнесмени.Срокът за подаване на документи за изборите за президент на БФС е между 15 януари и 1 февруари. Конгресът ще се проведе на 16 февруари в София. За момента са ясни със сигурност две кандидатури – на настоящия президент Борислав Михайлов и на Любослав Пенев. Очаква се да има внесени документи от поне още един желаещ и изглежда това ще е Дражев.", "date": "2018.01.03", "title": "Издигат и Дражев за шеф на БФС"}
