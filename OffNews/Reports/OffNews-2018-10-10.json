{"url": "https://offnews.bg/obshtestvo/majkite-na-detca-s-uvrezhdania-shte-ostanat-tciala-nosht-pred-minister-689716.html", "text": "Протестиращите майки на деца с увреждания ще останат цяла нощ пред Министерския съвет, съобщи БТА. По-рано днес те блокираха столичния бул. \"Дондуков\", а след това и бул. \"Цар Освободител\".На \"Дондуков\" до Министерския съвет те разпънаха десетина палатки. Протестът е под наслов \"Системата ни убива всички - отговорност на Бойко Борисов\".Вчера протестиращите майки и министрите на труда и социалната политика и финансите подписаха план за действие за приемането на законопроектите за хората с увреждания. С него беше поет ангажимент за сроковете на реформата. Майките обаче излязоха на протест и днес, за да обявят, че очакват обещанията да бъдат изпълнени. Те са решени да продължат с протестите до реалното осъществяване на реформите, за които се борят. Министрите обещаха вчера, че Законът за хората с увреждания и Законът за личната помощ ще бъдат внесени за обсъждане в парламента до 10 дни. Целта е до средата на декември двата проекта да бъдат приети и да влязат в сила от първи януари 2019 година.", "date": "2018.10.10", "title": "Майките на деца с увреждания ще останат цяла нощ пред Министерския съвет"}
{"url": "https://offnews.bg/obshtestvo/pooshtrenie-za-obraztcov-roditel-e-sred-ideite-za-novata-natcionalna-689664.html", "text": "Настоятелства от различни столични училища представиха своите идеи за новия документ на кръгла маса, организирана от Държавната агенция за закрила на детето (ДАЗД) и Регионалното управление на образованието в София.Тя посочи, че сред водещите принципи в новата стратегия за детето са недопускането на дискриминация, правото на живот и развитие, както и мнение му да бъде чувано. \"Детето е носител на права, а не просто пасивен обект\", категорична бе д-р Лилова.Началникът на РУО София-град д-р Ваня Кастрева подчерта, че е необходимо да се развива комуникацията между семейството и учителите, за да може младите хора да харесват обучението и да не отпадат от училище.В срещата участваха родители от обществените съвети на различни столични училища.Те се разделиха на 5 групи според темите, които бяха свързани с приоритетните области на Националната стратегия: „Здраве и здравословен начин на живот“, „Качествено образование“, „Подкрепа на семейството“, „Отдих и свободно време на децата“, „Сигурна и безопасна среда, превенция на насилието и достъп до правосъдие“.Всяка група имаше 25 минути, в които да обсъди отредената им тема и да излъчи говорител, който да представи техните идеи.По темата \"Здраве и здравословен начин на живот\" 1-ва група стигна до заключение, че е необходимо децата да разбират по-добре какво значи здраве и здравословно хранене.Родителите са на мнение, че във всяко училище трябва да има стоматолог и лекар, особено в районите, където достъпът до медицински грижи е труден. Според тях трябва да има санкция за родители и лични лекари, които подценяват или не осигуряват здравната грижа за детето.Участниците предложиха също така да се въведат часове по здравно образование, които да се водят от родител или училищен психолог.Родителите от 2-ра група обсъдиха сигурността на децата в реалната и виртуалната среда, както и превенцията на насилието.Те са на мнение, че трябва да се засили контролът върху децата, чиито родители са в чужбина.Участниците предложиха да се създаде училище за родители, тъй като агресията тръгва от семейната среда. Според тях като крайна мярка трябва да се въведат санкции, ако училището не помага на родителите.Те посочиха още, че е трудно да контролират детето как използва мобилните устройства, тъй като нямат необходимите познания, затова предложиха учителят по информационни технологии да помага на родителите.По тема \"Качествено образование\" участниците стигнаха до заключението, че училището възпроизвежда социално неравенство. \"Виждаме появата на сегрегирани училища по малцинствен или териториален признак\", посочи говорителят на 3-та група.Родителите предложиха качеството на материалната база да бъде еднакво за всички учебни заведения. Според тях трябва да се повиши педагогическата квалификация, защото нивото на образователната система не е по-високо от подготовката на учителя.Участниците посочиха, че е важно да има индивидуален подход към всяко дете, който да бъде ориентиран към интересите и потребностите му. Родителите са на мнение, че учебният процес трябва да формира умения като критично мислене.4-та група, които обсъдиха семейната среда на детето, смятат, че трябва да има стимули за отглеждането на дете. Те дадоха пример с Унгария, където раждаемостта се стимулира с данъчни облекчения. Според участниците е добре да има социални поощрения за \"образцови родители\".Последни представиха идеите си родителите от 5-та група на тема \"Отдих и свободно време\".Те предложиха да се върнат школите за спорт, които са функционирали преди, тъй като развиват активността на детето и го правят здраво физически и психически. Според тях часовете по физическо възпитание в училище не са достатъчни.Участниците са на мнение още, че трябва да се предвидят намаления на билети за музеи и забележителности, тъй като културните дейности в ежедневието на децата не са достатъчни.Родителите предложиха също така да се организират лагери в исторически градове или малки села, където децата да се запознават с бита на българина.В края на консултативната среща председателят на ДАЗД д-р Елеонора Лилова заяви, че мненията на родителите ще бъдат представени за обсъждане на междуведомствените групи, които работят по новата Национална стратегия за детето.", "date": "2018.10.10", "title": "Поощрение за 'образцов родител' e сред идеите за новата Национална стратегия за детето"}
{"url": "https://offnews.bg/sviat/agenti-ot-sauditskoto-razuznavane-pristignali-v-istanbul-v-denia-na-ub-689691.html", "text": "Агенти от саудитското разузнаване пристигнали в Истанбул преди убийството на саудитския журналист Джамал Хашоги, съобщи Би Би Си. Хашоги напуснал Саудитска Арабия миналата година, страхувайки се от възмездие заради критиките си към саудитската политика за войната в Йемен. На 2 октомври той влязъл в саудитското консулство в Истанбул, за да получи документи за предстоящата си женитба. Според турските власти той е бил убит.Саудитските власти отричат. Според тях Хашоги си е тръгнал малко по-късно. Турската му годеница, която го чакала отвън обаче, казва, че той не е излязъл.Турски медии твърдят, че 15 саудитски граждани, сред които и официални лица, са били в сградата на консулството по това време. Те долетели с два самолета и малко по-късно напуснали.Сега турската телевизия TRT World пусна записи от видеокамери на летището в Истанбул, които показват пристигането на предполагаемите агенти от разузнаването. Мъжете се настанили в хотели и малко по-късно напуснали страната.Кадрите показват още автомобили, които пристигнали в консулството, сред които черни микробуси, за които се смята, че са в центъра на разследването на убийството на журналиста. Турските власти разследват два саудитски самолета, които кацнали на летището на 2 октомври. Полицията проверява записите от 150 охранителни камери в рамките на разследването. Според някои местни медии е възможно Джамал Хашоги да е бил отвлечен и все още да е жив. Турция обяви, че ще претърси консулството в Истанбул. Външният министър на Саудитска Арабия подчерта, че страната е отворена за съдействие на разследването. Анкара настоява саудитските власти да докажат, че журналистът е напуснал консулството. За момента турските власти не са предоставили конкретни доказателства, че Хашоги е бил убит.", "date": "2018.10.10", "title": "Агенти от саудитското разузнаване пристигнали в Истанбул в деня на убийството на саудитския журналист"}
{"url": "https://offnews.bg/volejbol/kazusat-kazijski-v-natcionalnia-otbor-otnovo-e-nalitce-689693.html", "text": "Президентът на федерацията по волейбол инж. Данчо Лазаров сподели в предаването \"Спорт в обектива\" по Канал 3, че вратата на националния отбор не е затворена за Матей Казийски.Босът на родната организация е готов да проведе разговор с играча и съществува вероятност посрещачът да облече отново националната фланелка.\"С Матей нямаме различия. Той винаги ще има място в отбора. Тук всичко опира до неговата лична мотивация. Говорил съм с него и съм готов пак да го направя.Той е професионалист, който е дал много на България. Мога да ви уверя, че лично ще разговарям с Казийски за евентуалното му връщане в отбора, но искам да го направя очи в очи, а не чрез медиите\", каза Лазаров.", "date": "2018.10.10", "title": "Казусът 'Казийски в националния отбор' отново е налице"}
{"url": "https://offnews.bg/futbol/vladi-gadzhev-shte-rita-v-beroe-689699.html", "text": "Днес Берое подписа официално с полузащитника Владимир Гаджев, който е привлечен като свободен агент. За последно той игра в кипърския Анортозис.Играчът вече се присъедини към отбора и следобед ще направи първата си тренировка с новите съотборници.Владимир Гаджев е на 31 год, роден в Пазарджик. Играе като полузащитник. Гаджев е юноша на столичния Левски и гръцкия Панатинайкос, където започва своята кариера, но е преотстъпен на местните Левадиакос и ОФИ.През сезон 2008/09 г. се завръща в Левски и изиграва 182 срещи и бележи 25 попадения за 7 години.През 2016 преминава в английския Ковънтри, където има 16 мача, а през миналия сезон игра в кипърския Анортозис, където изиграва 26 срещи.Владимир Гаджев има 29 мача и 1 попадение за националния тим на България. Шампион на страната, двукратен сребърен медалист и двукратен носител на Суперкупата на България. Гаджев е носител на Трофея на футболната лига с Ковънтри.", "date": "2018.10.10", "title": "Влади Гаджев ще рита в Берое"}
{"url": "https://offnews.bg/futbol/vladi-gadzhev-dade-prognozata-si-za-macha-s-kipar-689692.html", "text": "Бившият капитан на столичния Левски Владимир Гаджев коментира предстоящия двубой на представителния тим на страната ни срещу Кипър в турнира Лига на нациите.Мачът е на 13 октомври в София. В първите си два мача \"лъвовете\" записаха победи и предизвикаха еуфория у феновете. Според Гаджев доброто настроение ще се запази и след мача в събота.\"България има по-силен национален отбор от този на Кипър и вярвам, че ще постигнем трета поредна победа в новия турнир Лига на нациите.В Кипър има много чужденци, местното първенство е по-силно от нашето, но националния ни отбор е по-добър от този на острова на Афродита.За Кипър играят няколко натурализирани чужденци, но не вярвам нашите футболисти да ги подценят. Очаквам трета поредна победа на България\", каза Гаджев.", "date": "2018.10.10", "title": "Влади Гаджев даде прогнозата си за мача с Кипър"}
{"url": "https://offnews.bg/politika/dps-osadi-ubijstvoto-na-marinova-i-zaklejmi-ezika-na-omrazata-689697.html", "text": "В своя позиция ДПС осъди убийството на телевизионната водеща Виктория Маринова. \"Изразявайки съболезнованията си към близките на убитата журналистка Виктория Маринова, остро осъждаме както този брутален акт, така и всяко посегателство върху живота и достойнството на всеки човек\", пише в декларацията на партията. Те подчертават, че престъплението \"потресе цялата страна и получи широк обществен и международен отзвук\". Според ДПС това убийство обаче поставя много въпроси. \"Кой направи езика на омразата официален, защо агресията е навсякъде, къде са компетентните органи, стабилна ли е държавата. Все въпроси, отговорите на които не търпят отлагане\", се казва още в позицията.\"Категорично настояваме компетентните органи да доведат до край действията за бързо разкриване на подбудите и да бъдат наказани извършителите на жестокото убийство. Изразяваме пълната си солидарност с журналистическата колегия и призоваваме цялата българска журналистика и всички български граждани заедно да се противопоставим както на езика на омразата, така и на опитите за ограничаване на свободата на словото в нашата страна\", пишат още те.Декларацията на ДПС завършва с призив към всички политици и граждани: \"Да бъдем отговорни към средата, в която живеем, за да бъдат гарантирани животът и здравето, правата и свободите, достойнството на всички хора\".", "date": "2018.10.10", "title": "ДПС осъди убийството на Маринова и заклейми езика на омразата"}
{"url": "https://offnews.bg/politika/obsazhdat-poseshtenie-na-papa-frantcisk-v-balgaria-689695.html", "text": "Възможността за посещение на папа Франциск в България са обсъдили днес министър-председателят Бойко Борисов и апостолическият нунций у нас Анселмо Гуидо Пекорари, съобщи правителствената пресслужба след срещата им.По време на разговора бяха подчертани добрите взаимоотношения между България и Ватикана. Дискутирани бяха резултатите от българското председателство на Съвета на ЕС, актуални европейски въпроси, както и възможността за евентуално посещение на Негово Светейшество папа Франциск в страната ни, се казва в съобщението.През май тази година при аудиенцията във Ватикана премиерът Бойко Борисов връчи официална покана за посещение на главата на Римокатолическата църква в България.По време на срещата в Министерския съвет министър-председателят Борисов е отбелязал, че страната ни продължава да работи активно за европриобщаването на държавите от Западните Балкани, както и за мирен диалог и разбирателство между всички религии и етноси.", "date": "2018.10.10", "title": "Обсъждат посещение на папа Франциск в България"}
{"url": "https://offnews.bg/futbol/tcska-podnovi-trenirovki-s-12-futbolisti-689701.html", "text": "След тридневна почивка, футболистите на ЦСКА подновиха тренировки на базата в Панчарево.В двете занимания в сряда се включиха едва 12 футболисти, тъй като 10 играчи от състава на Нестор Ел Маестро са на лагери с националните отбори, а Жеферсон и Енрике Рафаел продължават да се възстановяват от контузии.И следващите два дни ЦСКА ще тренира двуразово, а през уикенда старши треньорът Нестор Ел Маестро ще даде почивка на своите състезатели.След седмица той ще има на разположение всички футболисти, за да започне пълноценна подготовка за домакинството на Етър. Двубоят от XII кръг на Първа лига е на 21 октомври (неделя) от 20:00 часа.", "date": "2018.10.10", "title": "ЦСКА поднови тренировки с 12 футболисти"}
{"url": "https://offnews.bg/temida/pravitelstvoto-pak-iska-arestite-da-ostavat-tajna-za-48-chasa-689688.html", "text": "Правителството отново се опитва да даде възможност на разследващите в рамките на 48 часа да уведомяват единствено адвокат, че човек е задържан. Дори при арест на дете ще има възможност това да остане тайна от близките му, но за не повече 24 часа.Противоречивите промени са в Наказателно-процесуалния кодекс, но се прокарват през преходните и заключителните разпоредби на Наказателния кодекс.Това означава, че роднините на арестувания може да разберат за задържането 2 дни след залавянето от полицията. По сегашния ред близките и работодателя на арестанта трябва да бъдат уведомени къде е той. Същото важи и ако арестуваният е дете, но за по-малко време и с едно допълнително условие - това няма да важи не само за адвокат, но и за Държавната агенция за закрила на детето (ДАЗД), която трябва да бъде уведомена незабавно.Кабинетът предлага и за възрастни, и за деца \"тайният арест\" да бъде възможен в случаите, в които е \"налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство може да бъде сериозно възпрепятствано\".Решението дали задържането да се запази в тайна ще се взима с мотивирано постановление на прокурора на досъдебното производство. То ще може да се обжалва от обвиняемия или адвоката му пред съда, който пък ще трябва незабавно да разгледа жалбата \"еднолично на закрито заседание и да се произнесе\". Решението на съда няма да подлежи на обжалване.Предложението не важи за чужди граждани, които са арестувани у нас - по тяхно искане незабавно се уведомяват консулските органи на съответната държава.Преди 2 години управляващите пак се опитаха да въведат възможността арест да се пази в тайна за 48 часа. Тогава обаче текстовете бяха сериозно разкритикувани. Дори прокуратурата имаше критики към проекта и обяви, че в проекта сериозни пропуски. През 2016 година официалният мотив на кабинета \"Борисов 2\" да предложи това изменение беше, че страната ни трябва да въведе европейска директива от 22 октомври 2013 г. Промените обаче така и не бяха приети.Сега като причина за изменението е посочена същата евродиректива.", "date": "2018.10.10", "title": "Правителството пак иска арестите да остават тайна за 48 часа"}
{"url": "https://offnews.bg/112/kamion-se-zapali-v-dvizhenie-na-hemus-689704.html", "text": "Камион се запали в движение на магистрала \"Хемус\", съобщиха от МВР. Сигналът е постъпил около 16.21 часа днес. По първоначални данни товарният автомобил, който се движел по автомагистрала „Хемус“ в посока Варна, се е самозапалил по време на движение. Инцидентът е станал в участъка между Шумен и Нови пазар. Няма пострадали. Движението в участъка е временно ограничено. Обходният маршрут е по стария път за Варна.", "date": "2018.10.10", "title": "Камион се запали в движение на Хемус"}
{"url": "https://offnews.bg/obshtestvo/majkite-na-detca-s-uvrezhdania-blokiraha-bul-dondukov-689708.html", "text": "Протестиращите майки на деца с увреждания блокираха бул. \"Дондуков\" пред Министерския съвет.Идеята им е да покажат на управляващите, че могат да ги блокират така, както те са блокирали реформата за хората с увреждания. Протестът е под наслов \"Системата ни убива всички - отговорност на Бойко Борисов\". Вчера беше подписан план за действие за приемането на законопроектите за хората с увреждания. С него министрите поеха ангажимента за сроковете на реформата. Майките обаче се събраха на протест и днес, за да заявят, че очакват обещанията да бъдат изпълнени. \"Поетият ангажимент от министрите дали е достатъчен, ако господин премиерът не го припознае, депутатите също\", каза Мая Стоицева, една от майките от инициативата \"Системата ни убива\". По думите й протестиращите са видели много листчета това лято и вече на листове не се доверяват. Затова дишаме във врата им и сме тук, докато промяната стане факт, заяви Стоицева, цитирана от БТА.С днешния протест стимулираме властта да направи необходимите крачки без колебание, заявиха майките. Те искат да посрещнат Коледа с приети закони за хората с увреждания и за личната помощ, а не да се окажат под украсената елха до палатката пред парламента в поредното очакване.В подписания план за действие по приемане на законодателството е отразено, че Законът за хората с увреждания трябва да бъде внесен в Народното събрание на 19 октомври. Двата законопроекта - за хората с увреждания и за личната помощ ще бъдат разглеждани в пакет с цел ефективното разпределяне на допълнителните 150 милиона лева за хората с увреждания, които ще се отпуснат за 2019 година.\"Вече четири години протестираме, протестират шепа хора, но силна шепа хора и колкото и да са глухи тези в бялата сграда, ще се наложи да ни чуят\", заяви една от майките.Протестиращите няма да се откажат от протестите до реформа, която според тях, е \"необходима за всички, защото засяга не само децата с увреждания, но техните родители и близки, които системата превръща в социални паразити, както и всички данъкоплатци в страната\".", "date": "2018.10.10", "title": "Майките на деца с увреждания блокираха бул. 'Дондуков'"}
{"url": "https://offnews.bg/obshtestvo/sluzhitel-na-dans-e-zadarzhan-pri-aktcia-sreshtu-imaniari-689696.html", "text": "Златно съкровище \"на няколко хиляди години\" ще бъде показано утре от Специализираната прокуратура, ДАНС и МВР, съобщава БГНЕС като цитира премиера Бойко Борисов преди началото на днешното заседание на правителството.По време на акцията срещу иманярите, които са искали да откраднат въпросните антики, има и задържан служител на ДАНС.Министър-председателят разпореди още да бъде сформиран експертен екип, който да изследва съкровището, понеже то било \"уникално\". Борисов включи в операцията и културния министър Боил Банов с думите: \"Боиле, ще се включиш и ти с ГДБОП и ДАНС утре. И МВР с Младен (б.ред. - вътрешният министър Младен Маринов), ще се разберете след това. Иманяри искаха да вземат златно съкровище на няколко хиляди години. Имаме и от ДАНС даже арестуван. Така че да го видите (б.ред. - съкровището) със Специализираната прокуратура и го покажете на хората утре... Ще вземете експерти и ще го погледнете, но е уникално!\"От думите на Борисов не стана ясно къде точно е намерено съкровището.", "date": "2018.10.10", "title": "Служител на ДАНС е задържан при акция срещу иманяри"}
{"url": "https://offnews.bg/medii/peevski-se-otteglia-ot-aktivna-izdatelska-dejnost-shte-spasiava-bg-zh-689707.html", "text": "Депутатът от ДПС Делян Пеевски обяви, че се оттегля от активна издателска дейност. В съобщение до медиите Пеевски обяви, че се отказва от сделката за придобиването на \"Телеграф Медиа\" от \"Ню Имидж Медиа\", тъй като КЗК не се е произнесла за сделката след повече от пет месеца. \"Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение, като заявявам, че се отказвам и от сделката\", пише Пеевски.Той обяви още, че е учредил фондация \"Телеграф\", която ще се занимава с \"развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми\". \"С оглед на тази цел, в управителния съвет на фондацията ще участват само изявени български журналисти, които винаги открито са отстоявали истината и не се страхуват да изразят личната си позиция\", допълва депутатът от ДПС.След регистрацията на фондацията в нея ще бъдат прехвърлени \"Телеграф Медиа\" и отговорността по издаването на „Телеграф“, „Монитор“, „Политика“ и „Меридиан мач“.\"Така аз се оттеглям от активната издателска дейност, която оставям в ръцете на членовете на управителния съвет, като моето участие ще бъде ограничено единствено до финансовото подпомагане на дейността на фондацията за постигането на нейните цели\", подчерта той.\"Мисля, че е крайно време медийното съдържание да бъде управлявано от журналистите, защото само така би се гарантирала независимостта на медиите. Колко пъти през последните години сме ставали свидетели, как чисто медийни мероприятия се превръщат в олигархични срещи, където вместо журналисти виждаме рамо до рамо съмнителни бизнесмени, обвиняеми и подсъдими, както и лица със запорирано от държавата имущество. Това ли е медийната свобода, за която толкова се говори и която трябва да е барометъра на обществото - вместо търсещи истината журналисти, обвиняеми и подсъдими олигарси да определят общественото мнение и публичния дневен ред, водени единствено от личните си интереси и желанието си за саморазправа с институции или конкуренти\", пише Пеевски.\"Като издател на печатни медии, не желая повече да бъда причисляван по какъвто и да е начин с тази група медийни собственици, а на създадената от тях изродена медийна среда е крайно време да се противодейства. Редакционната политика трябва да се определя единствено от реалните събития и обществения интерес, а не от олигархични медийни кръгове. Само така българските медии ще могат да се освободят от всякакви зависимости и ще бъдат свободни – този път не само на думи, а страната ни няма да заема незавидно място по медийна свобода\", обяви още депутатът.Публикуваме и цялото изявление на Пеевски без редакторска намеса:", "date": "2018.10.10", "title": "Пеевски се оттегля от активна издателска дейност, ще спасява БГ журналистиката с фондация"}
{"url": "https://offnews.bg/sviat/moskva-se-skara-na-balgaria-che-ne-vzema-merki-sreshtu-porugavaneto-n-689715.html", "text": "Българските власти не предприемат ефективни мерки срещу актовете на вандализъм срещу паметници на съветски войници, заяви днес говорителката на руското министерство на външните работи Мария Захарова, цитирана от ТАСС и БТА.\"През нощта срещу 4 октомври бе извършен поредният акт на оскверняване на паметника на съветските воини в София\", отбеляза Захарова.Тя призова \"ръководството на България\" да прекрати \"зачестилите в последно време случаи на вандализъм срещу паметника\" и да осигури неговата безопасност.\"Принудени сме да констатираме, че българската страна така и не предприема ефективни мерки да не се допуска гавра с паметта на съветските воини, отдали живота си за спасяването на човечеството от нацизма\", заключи говорителката на руското външно министерство.", "date": "2018.10.10", "title": "Москва се скара на България, че не взема мерки срещу поругаването на паметници на съветски войници"}
{"url": "https://offnews.bg/sviat/avtobus-se-preobarna-v-kenia-50-dushi-sa-zaginali-689671.html", "text": "Автобус се преобърна и падна от 20-метрова височина в Кения.Най-малко 50 души от 52-та пътници са загинали, съобщи ДПА. 7 от жертвите са деца.Катастрофата е станала във Форт Търнан, на около 200 км северно от столицата Найроби.По пътищата в Кения всяка година загиват близо 3000 души, сочи официалната статистика. Тази на Световната здравна организация се различава силно от нея. Данните на СЗО сочат, че годишно жертвите по кенийските пътища са над 12 хил.", "date": "2018.10.10", "title": "Автобус се преобърна в Кения, 50 души са загинали"}
{"url": "https://offnews.bg/politika/notariusi-shte-proveriavat-za-neplaten-danak-na-avtomobila-kogato-go-689673.html", "text": "Министерският съвет одобри проект на Закон за изменение и допълнение на Закона за корпоративното подоходно облагане (ЗКПО). С проекта се въвеждат в националното данъчно законодателство разпоредбите на Директива 2016/1164 от 12 юли 2016 г. за установяване на правила срещу практиките за избягване на данъци, които пряко засягат функционирането на вътрешния пазар (Директива 2016/1164).Запазва се действащото правило за регулиране признаването на разходите за лихви на данъчно задължените лица и се предлага да бъде въведено и ново правило за ограничаване на приспадането на лихви, което е в съответствие с чл. 4 на Директива 2016/1164. Въвежда се праг, при който новото правило не се прилага, когато превишението на разходите по заеми, определено за текущата година, не надвишава левовата равностойност на 3 000 000 евро.Със законопроекта се предлага за въвеждане и режим за облагане на печалба произтичаща от контролирани чуждестранни дружества. Мярката е насочена към предотвратяване на случаите на избягване на прилагане на агресивно данъчно планиране, водещо до значително по-ниско облагане или изцяло да необлагане на доходите. Предложението съдържа и разпоредби, гарантиращи предотвратяването на двойно данъчно облагане на лицата. В преходните и заключителни разпоредби на законопроекта са предложени промени и в други данъчни закони.Измененията в Закона за данъците върху доходите на физическите лица целят облекчаване и намаляване на административната тежест за физическите лица относно режима на деклариране при ползване на някои данъчни облекчения и режима за внасяне на дължим данък за доходи на починали лица. Предлага се преминаване към облагане с окончателен данък, вместо с данък върху годишната данъчна основа на придобитите облагаеми парични и предметни награди от игри, състезания и конкурси, които не са предоставени от работодател или възложител, както и увеличение на стойността на необлагаемите награди и предметни печалби на до 100 лв. Премахва се хартиеният носител на служебните бележки, издавани на лицата за изплатените им през годината доходи и удържания данък. За доходите, изплатени след 31 декември 2018 г., отпада законовото задължение па работодателите и платците на доходи да издават служебни бележки. Вместо това те ще предоставят информацията към данъчната администрация. Целта на промяната е автоматичното зареждане на цялата информация в образците на годишните данъчни декларации на лицата. Със законопроекта се предлага преминаване изцяло към подаване по електронен път на справки и декларации от самоосигуряващите се лица.В Закона за местните данъци и такси данъкът върху превозните средства за леки автомобили и товарните автомобили с технически допустима максимална маса не повече от 3,5 г. ще се определя по формула, която включва два компонента: имуществен и екологичен.При реализиране на сделка или действие за придобиване на моторно превозно средство нотариусите ще извършват проверка за наличие или липса на задължения за данък върху превозното средство чрез автоматизиран обмен на данни със системата за обмен на информация, поддържана от Министерството на финансите, при посредничеството на информационната система на МВР. В 7-дневен срок след извършване на сделката или действието по придобиване на недвижим имот или моторно превозно средство нотариусите ще уведомяват съответната община за прехвърлените вещни права върху недвижимия имот или моторното превозно средство, както и ще предоставят информация за размера на заплатения данък и за основата, върху която е определен.Промените в Закона за акцизите и данъчните складове са свързани с усъвършенстване на данъчното законодателство и прецизиране на разпоредбите на закона с цел отстраняване на неясноти и улесняване на практическото му прилагане, както и съобразяване със съдебната практика на Съда на Европейския съюз. Разширява се кръгът на данъчно задължените лица, като същевременно се въвежда и солидарна отговорност за събиране на задълженията за акциз в случаите потребление на енергийни продукти извън условията на ползване на данъчно облагане. Въвежда се специален ред за уведомяване на митническите органи за бутилирани алкохолни напитки и ограничени серии пури с колекционерска стойност. Промяната е направена поради възникнали практически казуси, свързани с държането на високо алкохолни напитки без бандерол с висока колекционерска стойност. Прецизирани са разпоредбите за случаите, в които се предлагат за продажба алкохолни напитки чрез интернет.Предложени са промени и в Закона за тютюна, тютюневите и свързаните с тях изделия (ЗТТСТИ) относно техническите стандарти за защитните елементи, прилагани спрямо тютюневи изделия. Въвежда се нормативна регулация в националното законодателство, във връзка с европейските изисквания всички потребителски опаковки на тютюневи изделия, произведени или внесени в ЕС след 20 май 2019 г., да бъдат маркирани с уникален идентификатор. Предлага се „издател на идентификатори“ да бъде печатницата на Българската народна банка, която при необходимост може да ползва и други подизпълнители. Основна цел на маркирането на потребителските опаковки на тютюневите изделия е тяхното проследяване по веригата на доставка, както и разрешаване на проблема с незаконната им търговия.В Закона за данъка върху добавената стойност са направени предложения за промени, свързани с въвеждане в националното законодателство на правилата на новоприети европейски директиви с цел хармонизиране с изискванията им. С цел гарантиране на сигурно и еднакво третиране, са въведени отделни правила по отношение на третирането на ваучерите за целите на ДДС. Въвежда се възможността, предвидена в чл. 211, параграф 2 от Директива 2006/112/ЕО, за отложено начисляване на ДДС от вносител при внос на територията на страната на определени видове стоки, които не са акцизни стоки и не са предназначени за крайно потребление. Лицата, които изпълняват условията в проекта, ще могат да начисляват дължимия при внос данък в справката - декларация за ДДС, като отпада задължението за ефективно внасяне на данъка в съответното митническо учреждение. Проектът съдържа и предложения за промени в резултат на констатирани несъответствия с правото на ЕС и привеждане на ЗДДС в съответствие с решения на Съда на Европейския съюз. Чрез предложението за генериране в електронен вид на фискалния/системния бон се предвижда да се даде възможност за предоставянето му на купувача в случаите, в които се извършват продажби на стоки или услуги чрез електронен магазин, при които няма физически контакт между доставчика и получателя по доставката. Предлага се поддържането от НАП на публичен електронен списък на електронните магазини, чрез които български задължени лица извършват търговска дейност в интернет с цел защита на потребителите при пазаруване в интернет и намаляване сивия сектор в интернет търговията.В Закона за счетоводството е предвидена процедура за публикуване на годишните финансови отчети на юридическите лица с нестопанска цел, които не са пререгистрирани в регистъра към Агенцията по вписванията и които ще се възползват от дадения им по закон срок до 31 декември 2020 г.", "date": "2018.10.10", "title": "Нотариуси ще проверяват за неплатен данък на автомобила, когато го продаваме"}
{"url": "https://offnews.bg/obshtestvo/arestuvaniat-za-ubijstvoto-na-viktoria-marinova-priznal-na-majka-si-c-689710.html", "text": "Задържаният за убийството на журналистката Виктория Маринова Северин Красимиров признал на майка си по телефона, че е изнасилил жена и затова заминава за Германия. Това разказа пред журналисти лелята на Северин. Лелята и приятелката на 21-годишния Северин говориха пред медиите по молба на живеещите в квартал \"Селеметя\" в Русе, които се притесняват от саморазправа. Приятелката на Северин, с която живеят на семейни начала, разказа, че в нощта преди убийството той отишъл на рожден ден с приятели, които тя не познава.В събота - в деня на убийството, го видяла с кръв по дрехите. Той обяснил, че се е сбил с момче. Тя не му е задала повече въпроси, защото се уплашила. Той не ѝ обяснил и защо заминава за Германия. Казал ѝ само, че трябва да отиде, а по-късно ще вземе и нея. Приятелката на Северин разказа, че не е видяла у него чужди вещи, а за убийството разбрала от медиите.Тя обясни още, че не вярва Северин сам да е извършил престъплението. Според нея приятелите, с които е отишъл на рожден ден, може да са му помогнали.Красимиров напуснал страната през „Дунав мост” в неделя следобед. След като пристигнал в Германия, в квартала се разчуло защо е избягал. Именно хора от „Селеметя” помогнали на полицията да установи къде точно в Германия се намира Северин, съобщи Нова телевизия.Заради напрежението в квартала има засилено полицейско присъствие.", "date": "2018.10.10", "title": "Арестуваният за убийството на Виктория Маринова признал на майка си, че е изнасилил жена"}
{"url": "https://offnews.bg/politika/borisov-nedovolen-ot-poslanitcite-ne-iskali-informatcia-za-ubijstvoto-689709.html", "text": "Премиерът Бойко Борисов е изразил недоволството си от международните реакции по случая с убийството на журналистката Виктория Маринова по време на срещата си с посланици, които извика на среща в Министерския съвет, за да ги запознае с разследването, съобщи БНР, позовавайки се на свои източници от правителството.На срещата са присъствали още главният прокурор Сотир Цацаров, вицепремиерът Красимир Каракачанов и вътрешният министър Младен Маринов. Борисов е бил недоволен и от факта, че нито едно посолство в България не е поискало официална информация, а в същото време са правени негативни коментари за страната ни и за работата на властите по случая.Той изрази недоволството си и по-рано днес, че в рамките на три дни е прочел \"чудовищни неща за България и нито едно вярно, а сини и червени политици ходеха в Брюксел и Щатите – мигар това не се случва в други държави или е някакъв изолиран случай?“. \"Тъй като знам, че сега в Брюксел доста хора ме гледат, аз умишлено разговарях с тях през тези дни, защото очаквах, че това, което са ни учили - да не се обвинява никой до категоричното доказателство, че това е виновникът. Те ни разсипаха от Туитър. И аз тука доста ще си променя за шпиценкандидатът мнението, ще имаме сериозен разговор в Европейската народна партия“, заяви Борисов.Разговорът се очаква да стане следващата седмица по време на поредната среща на върха на Европейския съюз. Водещият кандидат на ЕНП за председател на Европейската комисия Манфред Вебер написа преди дни в Туитър, че е шокиран от бруталното убийство на Виктория Маринова и призова за спешно цялостно разследване от българските власти.На срещата с дипломатите Борисов е заявил, че заради международния натиск върху страната ни, за да не се попречи на същинската работа на органите на реда, в последните дни МВР било принудено да съобщава фалшиви версии за разследването. На днешната среща нито един от тях не е отправял въпроси към представителите на властта.След края ѝ посланиците не коментираха темата и пред журналистите в МС.", "date": "2018.10.10", "title": "Борисов недоволен от посланиците: не искали информация за убийството на Маринова, но критикували"}
{"url": "https://offnews.bg/politika/sds-shte-se-iaviat-sami-na-mestnia-vot-za-evroizborite-reshavat-prez-689667.html", "text": "Предсрочни парламентарни избори у нас ще има, заяви лидерът на СДС Румен Христов в Плевен, цитиран от БТА. СДС ще обсъди на свой национален форум през ноември как да се явяват на евроизборите и евентуални предсрочни парламентарни избори. Основният ни опонент е БСП и едно е категорично сигурно - няма да се коалираме с БСП и ДПС, подчерта Христов. Смятаме като най-близка формация до СДС партия ДСБ, поясни той.Лидерът на СДС каза, че като партия се фокусират още от сега за самостоятелно участие в местните избори, защото ги считат за изключително важни. Целта им ще бъде да имат добри структури по места и да постигнат удвоени резултати. От сега ще посочат свои кандидати за кметове и общински съветници, за да има време да станат разпознаваеми. СДС има в момента четирима кметове на областни градове, които подкрепи на предишните избори, припомни Христов. Един от тях е и кметът на Плевен, който, ако реши да се кандидатира, СДС ще подкрепи за втори мандат, уточни лидерът на партията. Евроизборите, според Христов, са много тежки и засега СДС няма решение как ще участва в тях, но не е реалистично да участва самостоятелно.Христов заяви още, че подкрепят ГЕРБ в действията им за влизане на България в Еврозоната.", "date": "2018.10.10", "title": "СДС ще се явят сами на местния вот, за евроизборите решават през ноември"}
{"url": "https://offnews.bg/politika/zashto-se-tcupi-bojko-vseobhvatnoto-nedoverie-kam-vlastite-se-dalzhi-689662.html", "text": "\"Не го разбирам Бойко защо се цупи. Всеобхватното недоверие към властите в България (което доведе до международна свръхреакция по престъпление с видимо битово-криминален характер) се дължи на неговото управление\", коментира поведението на премиера Борисов Радан Кънев от ДСБ/Демократична България днес.По-рано, на брифинг в Министерски съвет по повод разследването на убийството на журналистката Виктория Маринова .Именно това управление - продължава Кънев - е в основата на тревожно лошия имидж на страната ни. Следствие от него са и липсата на инвестиции, спънките по пътя на България към еврозоната и Шенген, всеобщото усещане за несигурност и при най-дребната криза.\"Всъщност го разбирам. Мъката е, че недоверието се разпростира (вече неприкрито) в средите на ЕНП. И затова си има причини, далеч отвъд криминогенната обстановка. И дори отвъд обичайните обвинения в политическа корупция...\"", "date": "2018.10.10", "title": "Защо се цупи Бойко? Всеобхватното недоверие към властите се дължи на неговото управление"}
{"url": "https://offnews.bg/politika/bsp-na-bunt-sreshtu-bsp-zaradi-vestnik-duma-689661.html", "text": "Вътрешната опозиция в БСП излезе с позиция срещу ръководството на левицата. Поводът е начинът, по който беше назначен новият главен редактор на партийния вестник \"Дума\" Йордан Мичев. Подписалите се настояват Изпълнителното бюро на БСП да отмени решението си за рокадата.Позицията е подписана от 50 депутати и партийни членове и 12 бивши и настоящи журналисти от вестника. Сред тях са Румен Гечев, Михаил Миков, Дора Янкова, Атанас Мерджанов, Ангел Найденов, Георги Търновалийски, Румен Овчаров, Красимир Янков, Георги Пирински, Велислава Дърева и други. Отделно от тези подписи е и списъкът с левите журналисти, подкрепящи позицията. Сред тях са проф. Андрей Пантев и Анжел Вагенщайн.Bсички членове на Националния съвет (НС) на БСП са получили позицията вчера на мейлите си, научи OFFNews. В края на август за главен редактор на \"Дума\" беше назначен Йордан Мичев. Той обаче е и.д. на червеното издание. Така ръководството на БСП заобикаля изискването в устава на БСП, според което главните редактори на печатните и електронни издания на партията трябва да бъдат одобрени от Националния съвет на левицата. Именно това е и формалната причина вътрешната опозиция на партията да излезе с остра позиция срещу ръководството. Вътрешната опозиция подчертава, че преди година на НС е прието специално решение по въпросите на левия печат, а в доклада към него е записано, че партийният вестник \"трябва да запази мястото си на ляв политически всекидневник; в него да имат превес аналитичните текстове с ясна лява ориентация и именно като такъв по- нататък да разширява влиянието си в обществото\".\"Извършената внезапна смяна на ръководството на вестника е в пълен разрез с духа и буквата на взетите на посоченото заседание решения\", се казва в позицията.Още през август OFFNews писа, че рокада в \"Дума\" е по лично разпореждане на лидера на БСП Корнелия Нинова. Тя не била доволна от резултатите и редакционната политика на вестника, а продажбите му също били слаби. Била недоволна и от това, че според нея вестникът не звучи достатъчно опозиционно към управляващите и няма достатъчно репортажи и разследвания.Опозицията в БСП остро критикува доводите на Нинова за рокадата. \"Мотивите – вестникът бил „некачествен, непрофесионален и неопозиционен”, а председателят настоявала да й се даде възможност „да си създаде екип”!? Подобни аргументи са съвършено недопустими и показват абсолютно неразбиране и непознаване на същината на левия вестник, който не е инструмент за обслужване на което и да е ръководство на партията\", пише още в нея.Йордан Мичев се върна от Англия в България, за да поеме вестника. Той има 6-месечен изпитателен срок. Ето какво пише в самата позиция:", "date": "2018.10.10", "title": "БСП на бунт срещу БСП заради вестник 'Дума'"}
{"url": "https://offnews.bg/futbol/ludogoretc-izgonil-metodi-tomanov-autuori-si-tragnal-zaradi-nego-689670.html", "text": "Дългогодишният спортен директор на Лудогорец Методи Томанов беше освободен от поста с решение на Управителния съвет на клуба.Очаква се в близките дни ръководството на \"орлите\" да направи структурни и организационни промени и да обяви кой ще заеме овакантената позиция, информира официалния сайт на \"орлите\".\"Управителният съвет на клуба благодари на Томанов за всеотдайната работа през годините. Той е с основна заслуга за селекцията в Лудогорец от средата на 2011 година и има съществен принос за успехите на отбора в българското първенство и на европейската сцена.ПФК Лудогорец желае лични и професионални успехи на Методи Томанов в бъдещите му дейности\", пише още на страницата на Лудогорец.Треньорът в оставка на Лудогорец Пауло Аутуори разкри, че напускането му е било продиктувано именно от освобождаването на Томанов, макар и хронологично да бе обявено по-късно.\"Нямаше как да остана при положение, че махнаха човека, който ме доведе в Разград\", казва Аутуори пред местните медии.", "date": "2018.10.10", "title": "Лудогорец изгонил Методи Томанов, Аутуори си тръгнал заради него"}
{"url": "https://offnews.bg/obshtestvo/kfn-i-dans-vlezli-na-proverka-v-pone-chetiri-balgarski-zastrahovatelia-689700.html", "text": "Държавната агенция \"Национална сигурност\" (ДАНС) и Комисията за финансов надзор (КФН) са влезли на мащабна проверка в поне четири български застрахователни компании, съобщи , позовавайки се на свои източници. Проверки са започнали в началото на \"Бул инс\", \"Лев инс\", \"Общинска застрахователна компания\" и \"Асет иншуърънс\".Източниците не са успели да потвърдят категорично дали в този списък влиза и \"ДаллБогг Живот и Здраве\".Целта е да се проверят компаниите, които имат най-голям дял на пазара на \"Гражданска отговорност\" във връзка скандалите в сектора от месец август, след които се стигна до оставката на зам.-председателя на КФН Ралица Агайн.Проверката е започнала на 1 октомври и се очаква първите резултати да станат ясни през втората половина на октомври.От КФН отказаха коментар за OFFNews отказаха коментар за акцията. Оттам обявиха само, че \"Комисията за финансов надзор няма да коментира свои надзорни действия\".От \"Лев Инс\" решиха сами да коментират информацията с изявление до медиите.\"Секторът отдавна алармира, официално е сезирал и инициирал проверка от ДАНС, за да се спре изтичането на национален капитал в особено големи размери, посредством застрахователни измами през системата „Зелена карта“, обявиха от застрахователната компания.Фалитът на \"Олимпик\" през август доведе до напрежение, след като се оказа, че полиците на около 200 000 шофьори са прекратени предсрочно и ще трябва да сключат отново \"Гражданска отговорност\" за своя сметка, защото няма гаранционен механизъм, който да покрива остатъчния срок от застраховката при фалит на застрахователя. След фалита на \"Олимпик\" зам.-председателят на КФН Ралица Агайн подаде оставка. ", "date": "2018.10.10", "title": "КФН и ДАНС влезли на проверка в поне четири български застрахователя"}
{"url": "https://offnews.bg/sviat/germania-potvardi-aresta-na-severin-689668.html", "text": "Германската полиция потвърди днес, че е задържала заподозрян от България във връзка с убийството на българската телевизионна журналистка Виктория Маринова. Заподозреният е задържан в град Щаде в Северна Германия късно снощи, предаде ДПА. Прокуратурата в град Целе, също в северната провинция Долна Саксония, заяви, че проверява условията, изисквани за екстрадиция в България, и е внесла искане в регионален съд за официална заповед за арест.Според германските власти заподозреният е на 20 години. Българското министерство на вътрешните работи бе съобщило, че той е на 21 години, отбелязва ДПА. По-рано днес на брифинг в сградата на Министерския съвет премиерът Бойко Борисов, вътрешният министър Младен Маринов и главният прокурор Сотир Цацаров . Задържанията Северин Надеждов Красимиров е роден 1997 г. в Русе. Той има криминална регистрация за кражба на цветни метали. Той е напуснал страната ден след убийството - на 7 октомври след 14.00 часа. ДНК-експертизите показали пълно съвпадение с проби от тялото на убитата журналистка и от дрехите на заподозрения.\"Налице е пълно съответствие на ДНК профила на задържания и този, намерен по дрехите на жертвата. ДНК на жертвата е намерено по дрехи на задържания, които са намерени в дома му в България\", обясни Цацаров. Вътрешният министър Маринов пък обясни, че има достатъчно доказателства, които свързват Северин с жертвата. \"Множество експертизи го доказват. Има и ДНК материал по дрехите на жертвата\", каза той.", "date": "2018.10.10", "title": "Германия потвърди ареста на Северин"}
{"url": "https://offnews.bg/politika/sofijski-forum-za-sigurnostta-shte-diskutira-hibridnite-zaplahi-689702.html", "text": "Хибридните заплахи срещу институциите ще бъде основна тема на Софийски форум за сигурността, който ще се проведе на 16 и 17 октомври в СУ \"Св. Климент Охридски\".Конференцията се организира от катедрата по политически науки на Софийския университет.В уводния панел участие ще вземат президентът Росен Плевнелиев, експремиерът и преподавател в НБУ Иван Костов, бившият председател на парламента Александър Йорданов, бившите министри на отбраната  Велизар Шаламанов, Тодор Тагарев, Николай Ненчев, доц. Златогор Минчев от Института по информационни и комуникационни технологии към БАН, ексдепутатът от НДСВ Минчо Спасов и др.На форума са поканени лектори от чужбина.", "date": "2018.10.10", "title": "Софийски форум за сигурността ще дискутира хибридните заплахи"}
{"url": "https://offnews.bg/futbol/kapitanat-na-sporting-spasi-zhivota-na-vrataria-na-lisabontci-video-689669.html", "text": "Защитникът на Спортинг Лисабон Себастиан Коатес, който е и капитан на тима, се превърна в истински герой по време на мача от 7-ия кръг на португалското първенство срещу Портимонензе.Бившият футболист на Ливърпул спаси живота на своя съотборник Роман Сален. Вратарят удари главата си в гредата и загуби съзнание.Докато пристигне лекарският екип на Спортинг, Коатес оказа първа помощ на съотборника си, като извади езика му от устата и по този начин освободи дихателните пътища и предотврати задушаване.Трагедията беше избегната, но Спортинг, загуби с 2:4 от скромния си опонент. Лисабонци се намират на 5-ото място в класирането с актив от 13 точки.", "date": "2018.10.10", "title": "Капитанът на Спортинг спаси живота на вратаря на лисабонци (видео)"}
{"url": "https://offnews.bg/politika/davat-7-mln-za-bezzhichen-internet-v-uchilishtata-689677.html", "text": "Правителството одобри 7 065 800 лв. за изграждане и развитие на безжични мрежи в 550 държавни и общински училища. Като част от създаване на единна образователна среда за всеобхватно обучение, изградените безжични мрежи ще осигурят възможност за гъвкав достъп до интегрирани услуги, свързани с комуникация, сигурност, достъп до база данни, мултимедийни файлове, интерактивно съдържание и др.Предвижда се средствата да се разходват до 15 ноември тази година, след което директорите на училищата да представят в Министерството на образованието и науката отчет за извършените разходи за изградените безжични мрежи. Парите се осигуряват за сметка на планираните за тази цел разходи по бюджетите на МОН и на още девет първостепенни разпоредители с бюджет за 2018 г.", "date": "2018.10.10", "title": "Дават 7 млн. за безжичен интернет в училищата"}
{"url": "https://offnews.bg/politika/spriaha-protcedurata-za-kontcesia-na-letishte-plovdiv-689679.html", "text": "По предложение на министъра на транспорта, информационните технологии и съобщенията правителството прекрати процедурата за концесия на летище Пловдив. Процедурата е открита с Решение № 1120 на Министерския съвет от 30 декември 2016 г. Министерският съвет е определил за концесионер участника в процедурата за предоставяне на концесия – Обединение (Консорциум) между „Хайнан” и „Пловдив Еърпорт Инвест”. Класираният на първо място участник е информирал за невъзможността да сключи концесионен договор. Процедурата е открита и следва да приключи при условията на отменения Закон за концесиите.Законът за концесиите (отм.) поставя в оперативната самостоятелност на концедента (Министерския съвет) да реши дали да предложи на класирания на второ място участник в процедурата, да сключи концесионния договор.Налице е съществена разлика в офертите на участниците, класирани съответно на първо и второ място, както следва:1.1. размер на инвестициите:1.1.1. класиран на първо място участник – Обединение (Консорциум) между Хайнан и Пловдив Еърпорт Инвест, за срока на концесията – инвестиции в размер на 79 083 000 евро (седемдесет и девет милиона, осемдесет и три хиляди евро) без ДДС;1.1.2. класиран на второ място участник – Консорциум Летище Пловдив, за срока на концесията – инвестиции в размер 65 513 475 евро (шестдесет и пет милиона петстотин и тринадесет хиляди четиристотин седемдесет и пет евро) без ДДС;1.2. размер на концесионното плащане:1.2.1. класиран на първо място участник – Обединение (Консорциум) между Хайнан и Пловдив Еърпорт Инвест: фиксирана част на годишните концесионни плащания – 600 000 (шестстотин хиляди) лева, без ДДС1.2.2. класиран на второ място участник: Консорциум Летище Пловдив: фиксирана част на годишните концесионни плащания – 120 000 (сто и двадесет хиляди) лева, без ДДС,Новият Закон за концесиите е приет след приемане на решението на Министерския съвет за откриване на процедура за предоставяне на концесия на летище Пловдив. Икономически и правно оправдано е процедурата за предоставяне на концесия на летище Пловдив, да бъде проведена при условията и по реда на новия Закон за концесиите.Концесионният договор е дългосрочен, установява трайна връзка между страните, като очакванията са за сериозни инвестиции, развитие на летището и подобряване на качеството на летищните услуги. Това предполага устойчивост на договора. Сключването на концесионен договор, който ще се подчинява на правилата на отменен Закон и на отменено право на Европейския съюз в тази област, при приети и влезли в сила към датата на сключване на договора на нов Закон за концесиите, които въвеждат нови правила на Европейския съюз в тази област, не са предпоставка за трайното, устойчиво и безпроблемно развитие на концесията.", "date": "2018.10.10", "title": "Спряха процедурата за концесия  на летище Пловдив"}
{"url": "https://offnews.bg/izvan-terena/vizhte-kak-izglezhda-hristo-stoichkov-vav-fifa-19-video-689683.html", "text": "Легендата на българския футбол Христо Стоичков получи огромно признание за постиженията си на терена от най-играния футболен симулатор FIFA 19Бългринът попадна в списъка на великите играчи, с които феновете на конзолите ще могат да развиват уменията си и да се стремят към успехи.Стоичков е с качество 87 и 92 като централен нападател и на 90 като ляво крило, което затвърждава легендарния му статут в играта.На видеото (1:22) пък се вижда, че производителите от EA Sports са се постарали доста, за да може Камата да има много реална визия.В клипчето присъстват и легендите Йохан Кройф, Еузебио, Стивън Джерард, Франк Лампард, Кларънс Зеедорф, Роберто Баджо, Диего Марадона, Пеле и други.", "date": "2018.10.10", "title": "Вижте как изглежда Христо Стоичков във FIFA 19 (видео)"}
{"url": "https://offnews.bg/ikonomika/british-growth-fund-investira-2-mln-britanski-paunda-v-helecloud-689660.html", "text": "British Growth Fund (BGF) инвестира 2 млн. британски паунда в HeleCloud, за да ускори растежа на компанията.BGF е сред най-активните инвеститори в малкия и средния бизнес в света с 2,5 млрд. британски паунда, насочени към подкрепа на бързия и стабилен растеж във всички сектори. Фондът е подкрепен от водещи банки като Barclays, HSBC, Lloyds, RBS и Standard Chartered.Само за две години от създаването си  постигна бърз и стабилен растеж, работи по проекти за международни корпорации като Viber, NEX Group и Zopa, а в компанията работят над 50 професионалисти.HeleCloud съчетава търсенето на умения в облачните услуги, опит на британския пазар и по-широки европейски пазари с таланта и техническата експертиза на експертите в България.„Инвестицията на BGF играе ключова роля в процеса по разширяването на бизнеса ни, като очакваме с нетърпение да работим в тясно сътрудничество с тях, докато продължаваме да растем. Световната тенденция е все повече и повече организации, ангажирани със сигурността в регулираните сектори, да преминат към публичния облак. Радваме се да предложим качествена услуга, която отговаря на сложните изисквания на тези организации“, казва Добромир Тодоров, главен изпълнителен директор на HeleCloud.Финансирането ще подпомогне разширяването на портфолиото от услугите на компанията, разширяването на присъствието в други европейски територии и разработването на нови облачни функционалности.Инвестицията в HeleCloud бе водена от Алекс Снодграс, Джак Тийсдейл и Тим Реа от офиса на BGF в Рийдинг, Англия.Алекс Снодграс, който ще се присъедини към борда на HeleCloud, коментира:„Способността да се препроектира сложна ИТ инфраструктура, която да работи на публични облачни платформи в регулирана среда с високо ниво на сигурност, е рядкост. HeleCloud притежава впечатляващо портфолио от бъдещи проекти и висококвалифициран мениджърски екип. Пазарът за този тип специализирани консултации в областта на облачните услуги се разраства бързо и ние сме щастливи да ги подкрепим на този много важен етап от техния път“.", "date": "2018.10.10", "title": "British Growth Fund инвестира 2 млн. британски паунда в HeleCloud"}
{"url": "https://offnews.bg/politika/borisov-dade-43-mln-leva-za-dupkata-na-bsp-biznesmena-gergov-689680.html", "text": "Правителството отпусна 43,2 милиона лева от бюджета, с които община Варна да закупи терена в центъра на града известен като \"Дупката\". Почти трите декара в центъра на морската столица са собственост на бизнесмена Георги Гергов.Преди дни варненските общинари гласуваха общината да придобие дружеството ЦУМ-Варна, чийто актив е въпросният терен от 2915 квадратни метра.Гергов е бизнесмен от БСП, който е едни от водачите на вътрешнопартийната опозиция срещу Корнелия Нинова. Той е собственик на столичния ЦУМ и на пловдивския хотел Санкт Петербург.Дупката сега се използва за платен паркинг. Все още не е ясно какво ще прави община Варна с въпросния златен терен.", "date": "2018.10.10", "title": "Борисов даде 43 млн. лева за Дупката на БСП бизнесмена Гергов"}
{"url": "https://offnews.bg/zdrave/zdravnoto-ministerstvo-otpuska-5-mln-lv-za-hemodializnata-mrezha-v-s-689640.html", "text": "Министерството на здравеопазването отпуска 5 млн. лв. за обновяване на хемодиализната мрежа в страната, съобщи пресцентърът му.В края на септември МЗ получи 8,1 млн. лева от правителството за обновяването на мрежата. От тях 29 държавни болници ще получат близо 5 млн. лева за ремонт и закупуване на хемодиализна техника и оборудване. Със средствата ще бъдат ремонтирани хемодиализни отделения и ще бъдат закупени хемодиализни апарати, легла за хемодиализа и водоочистващи системи, уточняват от МЗ.Разпределението на средствата е съобразено с отправените от болниците искания за инвестиции в ремонти и преоборудване на хемодиализни структури на многопрофилни лечебни заведения на територията на градовете: Сливен, Пазарджик, Перник, Хасково, Шумен, Габрово, Видин, Търговище, Варна, Русе, Кюстендил, Враца, Ловеч, Разград, Ямбол, Кърджали, Бургас, Велико Търново, Смолян, Стара Загора, Силистра, Благоевград, Добрич, Монтана Пловдив и София.С другите близо 3 млн. лв. ще бъдат осъществени ремонтни дейности и ще бъде закупена апаратура, съгласно приоритетните искания, постъпили в Министерството на здравеопазването от лечебните заведения.В момента тече процедура по подготовка и обявяване на обществени поръчки, съответно сключване на договори, на чието основание средствата да бъдат отпуснати на лечебните заведения.", "date": "2018.10.10", "title": "Здравното министерство отпуска 5 млн. лв. за хемодиализната мрежа в страната"}
{"url": "https://offnews.bg/ikonomika/pravitelstvoto-otpusna-dopalnitelni-150-mln-lv-za-remont-na-patishta-689676.html", "text": "Правителството отпусна 150 000 000 лева като допълнителни разходи по бюджета на Министерството на регионалното развитие и благоустройството за ремонтно-възстановителни дейности по републиканската пътна мрежа. Средствата ще бъдат осигурени за сметка на преструктуриране на разходи или трансфери по централния бюджет за 2018 г. Те са за ремонт на пътни отсечки от републиканската мрежа с обща дължина приблизително 480 км и съоръжения по тях.Голяма част от пътните участъци са изключително натоварени целогодишно – източната дъга на околовръстния път на гр. София – трасето София – Перник /през Владая/, Димитровград – Хасково, Русе – Варна и др. Друга част от обектите са част от туристическите маршрути към българското Черноморие – Автомагистрала „Черно море“, к.к. „Златни пясъци“ – Варна, Карнобат – Бургас и др. Финансират се дейности като: фрезоване на съществуващата настилка, локални ремонти, полагане на нови пластове асфалтобетонова смес, отводнителни мероприятия, ландшафтно оформяне, бетонови работи, полагане на нова хидроизолация на съоръженията, подмяна фугите на съоръженията и други.Чрез инвестицията в ремонта на участъци от републиканската пътна мрежа ще се подобри състоянието й и безопасността на движение на пътници и превозни средства, като това ще даде реален ефект за икономическото развитие на страната и интересите на отделните граждани.", "date": "2018.10.10", "title": "Правителството отпусна допълнителни 150 млн. лв. за ремонт на пътища"}
{"url": "https://offnews.bg/futbol/rivaldinio-skoro-shte-bada-gotov-na-100-protcenta-689644.html", "text": "Нападателят на Левски Ривалдиньо благодари на всички за подкрепата, която са му оказали след претърпяната операция. Бразилецът се подложи на операция в понеделник, защото страда от хронична контузия.Синът на легендата Ривалдо няма много поводи за радост след пристигането си на \"Герена\", тъй като постоянно е преследван от контузии.\"Благодаря ти, Господи! Скоро ще бъда готов на 100 процента. Благодаря и на всички фенове, които ми изпратиха съобщения, заляха ме с позитивна енергия и ме подкрепиха. Само Левски!\".", "date": "2018.10.10", "title": "Ривалдиньо: Скоро ще бъда готов на 100 процента"}
{"url": "https://offnews.bg/zimni/mladezhka-zimna-olimpiada-v-sofia-stava-vse-po-realna-689682.html", "text": "Българската кандидатура се радва на сериозна подкрепа от най-високо ниво в МОК. Мисията е възможна и има смисъл да продължаваме да работим за подготовка на една успешна кандидатура на България за домакин на Зимните младежки олимпийски игри през 2024.Това станя ясно след срещата на президента на БОК Стефка Костадинова, вицепрезидента Любо Ганев и генералният секретар Белчо Горанов с президента на Международния олимпийски комитет Томас Бах. На срещата бе и министърът на младежта и спорта Красен Кралев и директорът на дирекция \"Европейски програми, проекти и международно сътрудничество\" в ММС Виктория Славкова.Цялата българска делегация проведе после едночасова среща с техническия екип на МОК, който ще ни консултира при подготвянето на кандидатурата на България за домакин на Зимните младежки олимпийски игри през 2024 г.След това Кралев и Стефка Костадинова бяха приети от президента на МОК Томас Бах, с когото продължиха разговорите, започнати в София през септември. Делегацията ни проведе и работна среща с ръководството на Международната федерация по ски (ФИС), на която присъстваха и членове на организационния комитет на Зимните младежки олимпийски игри през 2020, които ще се състоят в Лозана, Швейцария.От срещите стана ясно още, че бюджетът за оперативните разходи за провеждането на Игрите възлиза между 30 и 40 милиона евро, уточняват в съобщение на ММС. Министър Кралев проведе и дълга среща и с генералния директор на МОК Кристоф Де Кепер и вицепрезидента на МОК проф. Угюр Ерденер.", "date": "2018.10.10", "title": "Младежка зимна олимпиада в София става все по-реална"}
{"url": "https://offnews.bg/analizi-i-komentari/na-kogo-triabva-da-se-sardi-borisov-689637.html", "text": "Бруталното убийството на журналистката Виктория Маринова бе разкрито скоростно след безпрецедентен вътрешен и международен натиск. Причината за това бе не само жестокостта на престъплението, а допускането, че то би могло да е свързано с разследване за корупция.Макар още от самото начало версията за връзката между престъплението и работата на покойната Виктория да бе третирана като слабо вероятна, именно тя намери широк международен отзвук.При обявяването на задържания извършител Борисов гневно обяви, че .Прав е. Но само донякъде. Защото зад ширещия се национален нихилизъм се крият години корупция, лъжи, афери, олигархични връзки, кръгове, недосегаеми за правосъдието лица. Имена, които шестват по заглавията в медиите и никога не са изричани от властта. Борисов и българските власти сами се поставиха в ролята на лъжливото овчарче. И дори сега, докато си вършеха работата професионално и разкриха за часове извършителя, мнозина не им вярваха. Не им повярваха нито у нас, нито в чужбина.Урокът от тези два дни е и за гражданите, и за медиите, и за властта. Трагичният случай от Русе някак успя да фокусира в себе си безброй проблеми и всеки видя в него собствената си болка: сигурността, дезинформацията, лъжата, корупцията. Урок №1 е за Борисов.Замазване на скандали, афери, съмнителни прокурорски акции, задействани в подходящ за властта момент, а преди това държани под ключ с години - всичко това системно руши доверието. Изведнъж Би Би Си съобщава, че е убита журналистка в Русе. Цитира ОССЕ, която я нарича \"разследващ журналист\". И никой не поставя тази информация под съмнение. Защото британската обществена медия е синоним на доверие. Макар и с подвеждащо внушение, информацията там задейства лавина от заглавия и реакции по целия свят. Стигна се дотам, че квалитетни медии като \"Файненшъл таймс\" поставиха портрета на Виктория до тези на убитите журналисти от Малта и Словакия. На фона на това разумните гласове от България за инцидентен акт на насилие и убиец психопат останаха нечути. Никой не им повярва.  (В тези два дни Борисов вероятно е трябвало много пъти да обясни, че това не е покушение срещу разследвал управлението му журналист. Но нали това е същият човек, който е обяснявал на същите хора, че у нас се борим срещу корупцията? Че правим съдебна реформа? Че не злоупотребяваме с европейски фондове? Нали това е страната с падащ рейтинг в класациите за медийна свобода?Урок №2 е за медиите.Да, изглежда никой не ни вярва. Бурният и замърсен медиен поток е удавил аудиторията. Все по-малка част от нея се ориентира в новините. Все по-малка част знае на коя медия да вярва и на коя не. По-лесно e човек да реши дилемата генерално: \"вярвам на всичко написано\" или \"не вярвам на журналистите\". Сериозните медии отразяваха коректно новините около убийството. Но как аудиторията да ги разпознае? Няма държавен стандарт, няма медии \"по БДС\", нали? И тук властта обаче не е без вина. Напротив, в една от главните роли е. Нейни представители ежедневно официализират най-нечистоплътната част от медиите - с интервюта, гостувания в предавания, поздравителни адреси, с договори за пиар публикации. Няма как, бумерангът все някога се връща.Урок №3 е за гражданите. За зрителите, слушателите, читателите.Той е прост: няма значение какво се казва. Важното е КОЙ ГО КАЗВА. Това фундаментално правило по медийна грамотност трябва да бъде записано в учебниците за всеки клас. Преди да се информирате, вижте от кого се информирате.И накрая - стига вече с убийствената самокритика, нихилизма, очернянето навън. Наистина стига. Грозно, комплексарско и позорно е (Да се научим да си решаваме проблемите сами, да не чакаме класната (aka Брюксел, ЕК, Юнкер, Барозу, ОЛАФ, ОССЕ, всякакви-без-граници) да ни ги разрешат и да нахокат другарчето. Да си вярваме и помагаме повече. Да виждаме и градивното и да се научим да признаваме успехите, дори да са на враговете. Дори да са на Борисов и МВР. Понякога дори те работят. Важното е да научим да разпознаваме кога ни лъжат и кога да им вярваме. Критиката трябва да е системна, но не самоцелна. Както се случи след убийството на Виктория. Да почива в мир!", "date": "2018.10.10", "title": "На кого трябва да се сърди Борисов?"}
{"url": "https://offnews.bg/politika/nikolaj-nankov-veche-ne-e-deputat-689638.html", "text": "Бившият министър на регионалното развитие Николай Нанков се отказа от депутатския си пост. Той беше част от парламентарната група на ГЕРБ.Вчера той депозира оставката си, а днес тя беше приета със 102 гласа \"за\" и 2 \"въздържал се\". Посочил лични причини като мотив за решението си да си тръгне от Народното събрание.Нанков беше освободен като министър на 20 септември, заедно с него от Министерския съвет си тръгнаха Валентин Радев, който беше вътрешен министър, и Ивайло Московски, който беше министър на транспорта. Решението за рокадите беше на премиера Бойко Борисов, а мотивът - .Нанков, Радев и Московски се върнаха в парламента като депутати. Нанков е първият, който подава оставка и като народен представител. Още след освобождаването му като министър новият регионален министър Петя Аврамова обяви, че се надява предшественикът ѝ на поста да стане неин заместник. Днес обаче никой от управляващите не каза директно дали той ще поеме този пост.По време на дебатите социалистът Драгомир Стойнев поиска лично Николай Нанков да каже какви са причините да напуска парламента и наистина ли ще става зам.-министър. \"Ако мотивите за оставката са лични, би било хубаво той да бъде тук. Ако днес бъде подписано назначаването му за зам.-министър, как това действие отговаря на поетата политическа и морална отговорност с подаването на оставка като министър\", попита Стойнев.\"Когато един министър е успял да направи политики, които да стигнат до всички български граждани, да говорите по този начин е несериозно. Подкрепяйте експертизата на Николай Нанков, той ще бъде с отворена врата към всеки кмет, независимо от политическата му принадлежност. Това ще продължи да прави и занапред\",отговори председателят на парламентарната група на ГЕРБ Цветан Цветанов.\"Когато като политическа сила решавате да поемате политическа отговорност за нещо, което се е случило в държавата, като приемате оставките на трима министри, единия го правите шеф на банка, другия - зам.-министър, а третия - главен секретар на МВР го правите министър. Това е отговорност в най-вулгарния мафиотски тип\", коментира друг депутат от БСП - Антон Кутев.Социалистът говори за това, че Московски е предложен за вицепрезидент на Черноморската банка за търговия и развитие. Решението е било прието от Министерския съвет в деня, в който беше гласувана оставката му, но в този ден нямаше заседание на правителството и вероятно решението е взето на подпис. Кутев подчертава и че главният секретар на МВР по време на тежката катастрофа Младен Маринов стана министър, а рокадите в правителството бяха представени като поемане на отговорност.", "date": "2018.10.10", "title": "Николай Нанков вече не е депутат"}
{"url": "https://offnews.bg/obshtestvo/bivshiat-saprug-na-viktoria-bih-iskal-da-ima-takav-silen-otzvuk-za-vs-689646.html", "text": "\"Бих искал да има такъв силен отзвук за всеки човек в беда.\" Това коментира бившият съпруг на убитата в Русе тв водеща Виктория Маринова пред Нова тв. Свилен Максимов каза, че не е очаквал трагичният случай да получи такъв широк международен отзвук и благодари на всички, които са оказали подкрепа.„Никакво наказание няма да ни върне Виктория, но искам да се съберем с колегите и да решим как да продължим нейното дело. Тя най-много искаше да промени света към по-добро и да промени държавата си към по-добро”, каза Максимов в интервю за bTV. Според него убийството вероятно е \"нелепа, гадна случайност, в която жертвата е срещнала извършителя, а не е поръчка\". Той призна, че е имал съмнения за поръчка. Не бих нарекъл Виктория разследващ журналист, но тя беше директор на телевизия, която даде гласност на разследвания, уточни бившият съпруг на убитата журналистка.Той благодари за усилията на полицията, както и за подкрепата от гражданите. Този път хората не излязоха на протест, а излязоха да подкрепят, това много ме впечатли, каза Максимов.„Не мога да кажа дали се чувствам сигурен за мен и дъщеря ми, нека да видим това ли е извършителят, но аз искам да променя тази държава, искам в България да живея и Виктория също искаше това нещо”, заяви още той.\"Да, бях разпитван. Дори в даден момент съм сигурен, че бях част от заподозрените\", заяви Свилен Максимов.За последен път той разговарял с Виктория сутринта преди смъртта ѝ. След това му се обадила майка ѝ, че не е отишла да вземе детето им, което ги притеснило.\"По темата се казаха много неща. Постарах се да игнорирам повечето версии. С колегите ми огледахме къде има камери. Опитахме се да съберем каквото можем и го предоставихме на полицията\", категоричен беше собственикът на русенската телевизия.Максимов добави, че е било организирано гражданско претърсване, но от полицията са помолили то да бъде прекратено, за да не попречи на разследването. По негови думи са открити няколко записа, на които се вижда бягащ човек. На горещата линия в Русе също са подадени множество сигнали.", "date": "2018.10.10", "title": "Бившият съпруг на Виктория: Бих искал да има такъв силен отзвук за всеки човек в беда"}
{"url": "https://offnews.bg/politika/borisov-privikal-poslanitci-zaradi-ubijstvoto-v-ruse-689647.html", "text": "Премиерът Бойко Борисов е поканил на среща всички посланици, за да ги запознае с разследването на убийството в Русе. Срещата ще се проведе в 12.00 часа в сградата на Министерския съвет. На нея ще присъстват главният прокурор Сотир Цацаров и министърът на вътрешните работи Младен Маринов. от широкия международен отзвук на убийството, което беше отразено в редица медии извън страната. В последните дни няколко посолоства излязоха с позиции във връзка с убийството. „Само че българи направиха така, че за България да се говори като за Малта и Словакия, да се очернят държавата по най-нагъл начин и да се радват България да е в негативните новини“, коментира днес Борисов и разясни, че освен медиите натиск върху властите оказвали и политици, включително и от Европейската народна партия, част от семейството на която е и партията на премиера.„В рамките на три дни прочетох чудовищни неща за България и нито едно вярно. А сини и червени политици ходеха в Брюксел и Щатите – мигар това не се случва в други държави или е някакъв изолиран случай?“, каза още той и се закани на среща с колегите си от ЕНП да имат \"сериозен разговор\".Преди дни с безпрецедентна реакция по случая излезе посолството на САЩ у нас. \"Посолството на САЩ в София изразява шок и негодувание от убийството на журналистката Виктория Маринова. Призоваваме за старателно разследване, което да привлече извършителя/извършителите под отговорност\", се посочва в прессъобщение на дипломатическата мисия у нас. С него се предлага и съдействие на властите за разкриване на извършителя на престъплението. Еврокомисарят по правосъдие Вера Йоурова заяви, че следи отблизо разследването. Същото каза и генералният секретар на ООН Антонио Гутериш.", "date": "2018.10.10", "title": "Борисов привикал посланици заради убийството в Русе"}
{"url": "https://offnews.bg/obshtestvo/brat-i-sestra-zaginali-za-viarata-sled-zhestoko-iztezanie-689582.html", "text": "Църквата почита днес Св. мчци Евлампий и Евлампия. Те били брат и сестра - наследници на знатен род в Никомидия. Живели по времето на император Максимиан и големите гонения срещу църквата.Заради вярата си Евлампий и Евлампия били жестоко изтезавани. Братът и сестрата били хвърлени в огнена пещ. Но Господ не оставил верните си служители - смекчавал жестокостта на мъченията.Накрая главата на Евлампий била отсечена с меч. Евлампия предала душата си на Бога, преди още палачът да е дигнал меча си и над нея.  ", "date": "2018.10.10", "title": "Брат и сестра загинали за вярата след жестоко изтезание"}
{"url": "https://offnews.bg/obshtestvo/antikoruptcionnoto-obrazovanie-mozhe-da-zapochne-sled-v-klas-niama-da-689645.html", "text": "Антикорупционно поведение може да се учи след 5 клас. В момента не е предвиден отделен час за това, посочи министърът на образованието Красимир Вълчев на форум, посветен на това как да бъде въведено антикорупционно образование в училищата.Той отбеляза, че предметът гражданско образование в най-голяма степен е свързан с темата корупция. Антикорупционното образование може да се изучава и по линия на разширената и факултативна подготовка, за което могат да бъдат изработени допълнителни учебни програми и помагала. Възможно е и различни теми да бъдат вплетени в други учебни програми като тази по география, икономика, история и литература. целта, по думите на министъра, е децата да придобият и развият граждански и социални компетентности. Обучението по \"антикорупция\" може да започне с 1-2 часа седмично.На форума бе и председателят на новия обединен антикорупционен орган КПКОНПИ Пламен Георгиев, чиято всъщност е идеята темата за корупцията да влезе в учебната програма.\"Обществото ни е станало по-безкритично към корупцията, тъй като това започнало да се възприема като нещо не толкова страшно\", каза Пламен Георгиев. Той допълни, че нито един модел няма да даде резултат, ако не се намерят хора, които да го прилагат. \"Трябва да променим манталитета и да спрем да мислим, че ако един бъде хванат, то на негово място ще се появи друг. Няма обществена нетърпимост и се приема, че властовата позиция върви с облаги\", каза Георгиев.След 10 или 20 години ще има много сериозни резултати от антикорупционното образование, които ще се видят от цялото общество, смята той.", "date": "2018.10.10", "title": "Антикорупционното образование може да започне след V клас, няма да е отделен предмет"}
{"url": "https://offnews.bg/obshtestvo/12-chasa-bez-voda-v-chast-ot-ovcha-kupel-spira-na-oshte-7-mesta-v-sof-689581.html", "text": "\"Софийска вода\" временно ще прекъсне водоснабдяването в части на столицата, съобщиха от дружеството. Ремонт на стратегически водопровод на ул. „Околовръстен път“ в с. Бусманци налага спиране на водоподаването от 09:00 до 21:00 часа на Стопанство \"Врана\", Жандармерията, Магазин „Евромаркет“, (бул. Околовръстен път № 454), Затвор \"Казичане\", ул. „Стара планина“ в с. Яна. Със слабо налягане ще бъдат: кв. „Ботунец“, с. Горни Богров.От 14:00 часа на 10 октомври до 02:00 часа на 11 октомври 2018 г. ще бъде спряна водата на кв. „Кремиковци“, с.Сеславци, с. Яна, с. Желява. Подмяна на сградно водопроводно отклонение на ул. 50 с. Волуяк , се налага спиране на водоподаването от 09:30 до 15:30 часа на ул. \"Зорница\" от ул. \"Минзухар\" до \"Гара Волуяк\", ул. \"50\", ул. \"41\", ул. \"Лозичка\",ул. \"Котешка стъпка\", ул. \"Детелина\", кв.Гара Волуяк. Във връзка с изпълнение на инвестиционен проект за реконструкция на уличен водопровод на ул. „Народен герой“ кв. „Овча купел“ , се налага спиране на водоподаването от 09:00 до 21:00 часа в района на: ул.“ Народен герой“ от ул. „Букет“ до ул. „Драгоман“; по ул. „проф. Михайло Парашчук“ от ул. „Драгоман“ до ул. „Народно хоро“. С понижено налягане ще бъде районът между: ул. „Иван Радоев“, ул. „Маестро Кънев“, ул. 687, ул. „Кукуряк“, ул. 575, ул. „Крушовски връх“, ул. „Буземска“, ул. „Народно хоро“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Реконструкция на уличен водопровод на бул. „Ломско шосе“ в с. Волуяк , се налага спиране на водоподаването от 09:00 до 21:00 часа на бул. „Ломско шосе“, ул. „Свобода“, ул. „Дружба“, ул. „Никодим Тодоров“. Заради подмяна на сградно водопроводно отклонение на ул. „Черковна“ в с. Кубратово, се налага спиране на водоподаването от 09:00 до 14:00 часа на ул. „Черковна\" , ул. „Христо Ботев“, ул. „София“, ул. „Иван Вазов“ и ул.„Железопътна\". Поради подмяна на сградно водопроводно отклонение на ул. „Янко Панайотов“ в с. Лозен, се налага спиране на водоподаването от 09:30 до 16:30 часа на ул. „Янко Панайотов“ от ул. „Съединение“ до ул. „Люляк“; по ул. „Чемшир“ от ул. „Янко Панайотов“ до ул. „Цветна градина“; по ул. „Цветна градина“ от ул. „Съединение“ до ул. „Чемшир“. Във връзка с подмяна на сградно водопроводно отклонение на ул. „Поп Грую“ в кв. „Васил Левски“, се налага спиране на водоподаването от 09:30 до 16:30 часа на ул. „Поп Грую“ от ул. „Константин Фотинов“ до ул. „Княгиня Тамара“. ", "date": "2018.10.10", "title": "12 часа без вода в част от Овча купел, спира на още 7 места в София"}
{"url": "https://offnews.bg/obshtestvo/tcigansko-liato-do-25-gradusa-dnes-689626.html", "text": "Днес ще бъде предимно слънчево. Сутринта в низините и около водните басейни ще има мъгла или ниска слоеста облачност, като до обяд видимостта в равнините ще се подобри, а ниската облачност ще се разкъса. Ще духа слаб, в Източна България до умерен североизточен вятър. Преобладаващите максимални температури ще бъдат между 20° и 25°, за София - около 20°.Над планините ще е слънчево. Ще духа до умерен вятър от изток-североизток. Максималната температура на височина 1200 метра ще е около 14°, на 2000 метра - около 8°.Над Черноморието преди обяд ще има ниска облачност или мъгла. След обяд ще бъде предимно слънчево. Ще духа до умерен североизточен вятър. Максималните температури ще са 19°-21°. Температурата на морската вода е 20°. Вълнението на морето ще бъде 2-3 бала.", "date": "2018.10.10", "title": "Циганско лято: до 25 градуса днес"}
{"url": "https://offnews.bg/obshtestvo/aktciata-po-zadarzhaneto-na-seliajdin-v-germania-izvarshena-ot-balga-689629.html", "text": "Вероятно акцията по издирването на вероятния убиец на журналистката Виктория Маринова в Германия е било водено от българските служби, съобщи БНТ.За това говори фактът, че все още германската полиция не е направила никакво изявление по случая.Предполагаемият извършител е задържан в град Щаде на 45-километра от Хамбург. Все още той не е екстрадиран. Мъжът, за когото първоначално бе съобщено, че се казва Северин Красимиров, но всички го знаят с името Селяйдин.От квартала изрично уточняват, че той е от турски произход, а не ром.Опитал се е да се скрие във Федералната република при майка си, която живее там с втория си мъж.Селяйдин живеел в ромската махала „Селеметя” в Русе при леля си. Имал още двама братя. В къщата на леля му са намерени вещи и дрехи на жестоко убитата Виктория. ДНК пробите на Селяйдин съвпадат напълно с генетичния материал на местопрестъплението.", "date": "2018.10.10", "title": "Акцията по задържането на Селяйдин в Германия - извършена от българските служби"}
{"url": "https://offnews.bg/volejbol/volejbolistkite-ni-s-dramatichen-uspeh-nad-tajland-na-svetovnoto-689641.html", "text": "Женският национален отбор по волейбол победиха драматично Тайланд с 3:2 (25:18, 22:25, 18:25, 25:22, 19:17) в третия си мач от Група F на световното първенство по волейбол в Япония.Момичетата на селекционера Иван Петков започнаха срещата много силно и успяха да спечелят първия гейм с 25:18, но азиатките успяха бързо да се съвземат и стигнаха до 2:1 в своя полза.Националките ни обаче показаха характер и стигнаха до пълен обрат след тайбрек. Четвъртият гейм бе пълен с обрати. Тайланд имаше аванс от 8:4 при първото техническо прекъсване. България поведе с 16:14, но развръзката дойде при 22:22, след като силни изяви на Нася Димитрова донесоха спеха с 25:22.Петият решителен гейм тръгна по-добре за Тайланд, които дръпнаха с 4:2, но размяната на полетата дойде при 8:6 за България. Нашите момичета увеличиха преднината си до 13:10, но Тайланд стигна до 13:13. В последствие двата тима си размениха по няколко мачбола (Тайланд водеше с 15-14), но в крайна сметка България измъкна тайбрека с 19:17.По този начин българските \"лъвици\" останаха на предпоследното 7-о място, но вече 3 победи, 5 загуби и 8 точки. Тайланд пък продължава да е на 6-о място също с 3 победи и 5 загуби, но с 11 точки.Утре (11 октомври) от 04,40 часа българско време в последната си среща на Мондиал 2018 България ще играе с последния отбор в класирането Азербайджан, докато тайландките ще спорят с Турция от 07,25 часа.", "date": "2018.10.10", "title": "Волейболистките ни с драматичен успех над Тайланд на световното"}
{"url": "https://offnews.bg/temida/zadarzhaha-v-germania-veroiatnia-ubietc-na-viktoria-689625.html", "text": "Има задържан за убийството на журналистката Виктория Маринова. Това съобщи Нова телевизия, позовавайки се на от свои източници от разследващите.Извършителят е засечен по ДНК, което е съвпаднало 100% с намерените доказателства. Задържан е в Германия.Всичко това все е още е неофициално. Властите отказват всякакъв коментар.Хора в Русе твърдят, че знаят кой е задържаният. Разказват, че в квартала им – „Селеметя”, целият ден е имало полиция.По информация на Нова телевизия задържаният е роден  през 1997 година. В полицията в Русе са задържани и съпругата му, и леля му.Младежът се казва Северин, а бТВ публикува негова снимка. Веднага след като извършил престъплението той заминал за Германия, където работела майка му.Повече информация се очаква да бъде дадена сутринта на брифинг в Министерския съвет.Румънецът, който по-рано беше отведен за разпит и проверка на алибито, вече е освободен.По-рано днес след 5-часово съвещание шефът на местната полиция нито потвърди, нито отрече информацията за нова следа към убиеца. Обясни само, че към румънския гражданин вече няма подозрения.", "date": "2018.10.10", "title": "Задържаха в Германия вероятния убиец на Виктория"}
{"url": "https://offnews.bg/politika/bsp-dava-na-prokuror-kontcesiata-na-letishte-sofia-689642.html", "text": "Парламентарната група на \"БСП за България\" ще сезира главния прокурор за концесията на Летище София, съобщиха от партийната централа.Сигналът до Сотир Цацаров ще бъде внесен в 11 ч.Социалистите не уточняват какви са мотивите и съмненията им, но в края на септември Гражданска инициатива за обществен и релсов транспорт предупреди, че в документацията за концесията има редица проблеми, които я опорочават. Например консултанти на процедурата не били сочените на официалната страница на МТИТС - ЕБВР и Световна банка.\"Техни подразделения са оказали само техническа помощ. Истинският и явно доста неудобен консултант се нарича с хубавото име GIF (Global Infrastructure Facility). Всъщност тази организация до момента не е реализирала нито един проект в ЕС, САЩ, Канада или Япония, а е работила основно в страни като Афганистан, Панама, Филипините, Нигерия или Етиопия\", разкриваха от гражданската инициатива.Според ГИОРТ концесионната процедура за най-голямата ни аерогара е неясна и непрозрачна с много бързане. Като пример те посочват, че процедурата е започната, без да са приети всички наредби, свързани с новия закон за концесиите (т.е. документацията е изготвена без пълния обем необходими законови и подзаконови нормативни актове).Остава неясна и съдбата на дълговете на летището. Според инициативата са заложени абсурдни условия и цели на процедурата, които можели да се тълкуват свободно и то винаги в ущърб на държавата.", "date": "2018.10.10", "title": "БСП дава на прокурор концесията на летище София"}
{"url": "https://offnews.bg/politika/parlamentat-osvobozhdava-nikolaj-nankov-kato-deputat-689631.html", "text": "Народното събрание да освободи Николай Нанков като депутат се очаква днес.Точката е първа в дневния ред на парламента за днешното му пленарно заседание.Нанков подаде оставка като министър на регионалното развитие след катастрофата край Своге, която отне живота на 20 души, след което се върна като депутат в парламента. Вчера подаде заявление за напускането му, но мотивите му все още не са ясни.След него поста пое доскорошния депутат от партията Петя Аврамова. След поемането на поста тя обяви, че е поканила Нанков да стане неин заместник.Заради катастрофата заедно с Нанков си тръгнаха министрите на вътрешните работи и транспорта Валентин Радев и Ивайло Московски.", "date": "2018.10.10", "title": "Парламентът освобождава Николай Нанков като депутат"}
{"url": "https://offnews.bg/temida/ubietcat-na-viktoria-niama-da-poluchi-dozhivotna-prisada-30-godini-ma-689627.html", "text": "Убиецът на Виктория Маринова няма да получи доживотна присъда. Максимално може да получи 30 години лишаване от свобода, прогнозира адвокат Марин Марковски пред БНТ тази сутрин и обясни защо.\"Аз съм убеден, че този човек е непоправим - продължи адв. Марковски. - Който прави престъпление, към момента на престъплението никога не смята, че ще бъде арестуван и заловен. Престъпникът се смята за неуловим.Той е убеден, че това не е първото престъпление на задържания в Германия 21-годишен Северин Красимиров от ромската махала на Русе.\"В кариерата на този - не мога да го нарека по друг начин, освен, че прилича на човек, но не е - има престъпления, които не са разкрити. И когато не се разкрие едно престъпление, в примитива се създава едно чувство, че той е неуловим и прави тези неща, които нямат нищо общо с човешката природа\", каза адв. Марковски.За него няма никакво съмнение, че заловеният в Германия е убиецът на 30-годишната тв водеща Виктория Маринова.\"Хванат е наистина, защото ДНК профилът, който е изведен от жертвата е категоричен.Съдебният медик намира при обследването на трупа толкова много обективни находки, които позволяват безпрекословно да се установи механизмът на убийството, тоест знае се по какъв начин е изнасилена, знае се точно по какъв начин е убита и се знае кой е убиецът. Оттук нататък хората трябва да очакват присъдата\".", "date": "2018.10.10", "title": "Убиецът на Виктория няма да получи доживотна присъда: 30 години максимум"}
{"url": "https://offnews.bg/112/vazrasten-propadna-v-asansior-v-kardzhali-i-zagina-3-chasa-ne-doshal-689632.html", "text": "Възрастен мъж пропадна в асансьорна шахта и загина на място. Инцидентът е станал в блок в Кърджали, след като 72-годишният пенсионер опитал сам да се измъкне от заседналия асансьор.В 4 следобед в събота жители на блока подават сигнал до техника, че асансьорът не работи.Първоначално не се свързали с него, но по-късно успели и той обяснил, че има работа и ще ги посети малко по-късно.Три часа по-късно хора от блока пак звънят на техника, за да съобщят за инцидента с възрастния мъж.Преди да полети в шахтата, 72-годишният мъж взима асансьора от шестия етаж, но между четвъртия и петия засяда в него. 40-годишният асансьорът няма авариен паник бутон, а мъжът няма телефон. И предприема рисковия ход да се измъкне сам.Смъртта на мъжа се разследва от прокуратурата в Кърджали. Назначена е техническа експертиза, която ще покаже дали асансьорът е бил опасен и има ли отговорни за инцидента, съобщи бТВ.", "date": "2018.10.10", "title": "Възрастен пропадна в асансьор в Кърджали и загина, 3 часа не дошъл техник"}
{"url": "https://offnews.bg/interviu/bogdan-milchev-agresiata-na-patia-izbuiava-tam-kadeto-lipsva-darzhav-689623.html", "text": "Г-н Милчев, на конференцията, която организирате, ще представите предложението за създаване на нова агенция за пътна безопасност. Какво представлява този орган?Този международен форум, който организираме, според нас ще бъде безпрецедентен. Необходимостта от промяна на модела за управление на пътната безопасност е неизбежен. Той е необходимост, без която не можем да постигнем никакъв ефект. Сегашният модел, по който се управлява пътната безопасност, е изчерпан. Вече осма година тъпчем в една и съща посока и въпреки мерките и усилията на институциите не можем да отлепим от дъното. И това подсказва, че имаме проблем с институционалната организация.Още преди 6 месеца направихме предложение на българското правителство да се създаде нов модел на управление на пътната безопасност като една цялостна система. В момента ситуацията е такава: всяко едно министерство управлява само себе си, само се контролира, събира информация за себе си и само си предписва мерките, които трябва да вземе. За да действат тези институции като една система, Министерският съвет трябва да създаде съответната институция, която да бъде инструмент за управление и намаляване на риска от пътно-транспортни произшествия.На България е препоръчано в доклад на Световната банка още през 2009 година да бъде направена такава институция. В него се посочва, че страните, които искат да намалят жертвите, трябва да създадат водещи агенции със силна политическа подкрепа, които да извършват да събират информация от всички институции. Законът за движение по пътищата възлага ангажименти на 11 институции, 9 от тях са министерства. Четири са водещите – МВР, Министерството на регионалното развитие и благоустройството, Министерството на транспорта, информационните технологии и съобщенията и Министерството на образованието и науката. Ако информацията от тях влиза на едно място, ще можем безпристрастно да констатираме и коригираме несъответствията, за да коригираме действията на тези институции. В момента всяко едно от тези министерства само си събира информация, само си я анализира и само си казва колко добре се е справило с проблема, а накрая общата картина е лоша.Но нали и към момента съществува такъв орган - Държавно-обществената консултативна комисия по проблемите на безопасността на движението по пътищата, на който са вменени именно такива отговорности?Начело на тази комисия стои министърът на вътрешните работи, който има преки задължения по ЗДвП, и още 10 зам.-министри, които са членове. Тоест, тази комисия е изключително политическо тяло. Тази комисия не разполага с административен капацитет. На щат там е назначен един служител. Дори да назначим 50 служители на щат, които да вършат това, за което говорим, на тях началници им се явяват точно тези, които не си вършат работата. Тоест, това са министерствата, които имат проблеми. Няма как тази комисия сама на себе си да предпише подобряване и мерки, които трябва да бъдат приложени.Този орган трябва да бъде пряко подчинен на Министерски съвет и трябва да бъде с ранга на държавна агенция по пътна безопасност, за да има лостове за прилагане на принудителни административни мерки върху институциите.Защото, ние в момента сме в ситуация, в която имаме държавна комисия, която трябва всяка година да издава доклад за пътната безопасност. Повече от 10 години такъв доклад не е даван. Министърът на образованието повече от 20 години не провежда обучения от 8 до 12 клас по пътна безопасност, въпреки че законът го задължава. Министърът на транспорта повече от 22 години не е променил програмите за обучение на шофьорите. МВР – контролът, те увеличават все повече глобите, а в същото време кой трябва да направи административната реформа при налагането на глобите? Тя е по регламент от 1969 година – тоест, повече от половината от шофьорите никога не си заплащат глобите.До момента тази комисия все още не е решила тези несъответствия, първо, защото няма административен капацитет, второ, защото начело на тази комисия стои един от водещите министри, които имат отношение по пътната безопасност и когато приоритетът на МВР са бежанците, битовата престъпност, пътната безопасност отива назад.България е единствената страна в ЕС, която няма институция с единственото задължение пътната безопасност. Тоест, ние нямаме такъв орган, който да се занимава само и единствено с пътна безопасност.В момента големия въпрос, който си задаваме всички, е: Кой носи отговорност за пътната безопасност в България? Отговорът е, че отговорността е споделена между всички. Да, но ние трябва да изградим верига на отговорности, като най-отгоре трябва да застане „доставчикът на пътната система“, сиреч – държавата. Ако държавата трябва да носи отговорност, тя трябва да създаде инструмент, с който да управлява риска.Тази агенция сама по себе си няма да ни реши проблемите, но тя е възможност и инструмент за управление на риска, но само ако попадне в грамотни ръце. В тази агенция като надзорен съвет трябва да бъдат допуснати неправителствените организации, които да осъществяват надзор над нея, да имат достъп до базата данни, така че информацията да бъде публична.На форума ще бъдат представени едни от най-успешните модели на пътна безопасност на Швеция, Финландия, Швейцария, Германия. На тази конференция очакваме министър-председателят да дойде и да представи визията за устойчиво развитие на пътната безопасност в България и как ще овладеем този разпад на транспортната система, в който се намираме в момента.Като казахте за пътищата, вашият институт беше отправил запитване за състоянието на пътя край Своге, където, ден след като сте публикували доклад, стана тежката катастрофа с вече 20 жертви. Пътищата ли са най-големият проблем на пътната безопасност?Един месец преди инцидента водехме кореспонденция с АПИ за нередности по този път. А ден преди катастрофата, публикувахме наш доклад със снимков материал, че това е път, на който може всеки момент да има жертви. И за лоша прокоба на другия ден се случи тази тежка катастрофа.Проблемът е системен и комплексен. От една страна имаме проблем с пътищата, въпреки че строим все повече нови пътища, те не са безопасни. Доказателство за това е, от една страна, усещането на обществото, от друга страна – застрахователите изплащат все по-големи обезщетения за пътно-транспортни произшествия, и от трета страна, Министерството на здравеопазването отчита все повече пострадали при пътно-транспортни произшествия. Тоест, въпреки бума на голямото строителство, тези пътища не са безопасни.Агресията на пътя, като че ли все повече се засилва. Тази агенция как ще реши такъв проблем?Поведението на шофьорите се обуславя от средата. Същите тези шофьори, когато попаднат в една друга среда – Германия, Гърция, Швеция например, те променят поведението си. Кой може да въздейства и да промени средата? От едната страна са гражданите, но инструментите и лостовете са в държавата. Средата може да се промени с образование. Необходима е една цялостна концепция и политика за образование в посока пътна безопасност. Същевременно са необходими и нови методи за контрол. Ние като мантра повтаряме: „камери, камери, камери..“ Камерите са изключително ефективни, но те могат да решат в България само един проблем – скоростта. До този момент техническите средства, с които разполагаме, не ни дават възможност да контролираме останалите видове нарушения, а те са над сто.Много по-лошо е, когато един водач бъде хванат с нарушение, но той не изтърпява наказание за това. Тогава се руши общата дисциплина и усещането за безнаказаност и той става още по-арогантен на пътя. Доказателство за всичко това е агресията на пътя. Тя избуява само там, където държавата липсва.Как очаквате този нов модел, който предлагате, да засили контрола на пътя?Ако ние създадем тази агенция за управление на риска, тя ще носи цялата отговорност. Тоест, ако цялостното състояние на пътната безопасност е лошо, отговорността ще се носи от тази агенция. Тя, за да не понесе отговорност, трябва да накара другите, които носят отговорности в тяхната си сфера на дейност, да си свършат работата.Информацията от тази агенция ще бъде публична и ние ще знаем кой точно не си е свършил работата, защото в момента тази комисия, която се управлява от самите институции, носещи отговорност, те ни казват, че всичко е наред. Всеки един от тези зам.-министри ще отчете страхотен напредък в пътната безопасност, а общата картинка е трагична.След това е необходимо създаването на пътна карта за пътната безопасност със срокове, с отговорници. Нашето предложение е този орган да не бъде създаван с нова администрация, а да се преструктурират сега действащите министерства, които имат отношение към пътната безопасност и от тях да се вземат съответните щатове, с които да се създаде тази агенция. Има резерви, които да се вземат от водещите министерства.", "date": "2018.10.10", "title": "Богдан Милчев: Агресията на пътя избуява там, където липсва държавата"}
{"url": "https://offnews.bg/drugi/adrian-andreev-na-polufinal-v-tenisa-na-mladezhkata-olimpiada-v-buenos-689712.html", "text": "Адриан Андеев се класира за полуфиналите на продължаващите в Буенос Айрес младежки олимпийски игри. Поставеният под номер 6 в схемата Адриан се нареди в Топ 4 като победи с лекота румънеца Филип Кристиан Яну с 6:2, 6:4, двубоят продължи час и половина.В спор за влизане във финала Андреев ще срещне представителят на домакините Факундо Акоста Диас, полуфиналът е насрочен за утре, четвъртък от 16 ч. българско време. Вторият полуфинал след това противопоставя Хуго Гастон от Франция срещу Жирбер Соарес от Бразилия.В спортното катерене финалистите стартираха спора за титлата с изпитанието за скорост. В него Петър Иванов се нареди на пето място, лидер бе Сам Авизу от Франция. Следващата надпревара „Боулдър“ е най-силната за младият българин. По-късно тази вечер от 21.50 ч. българско време е насрочено и последното изпитание, което ще определи крайното класиране и първите в историята олимпийски медалисти в този спорт.В спортната стрелба Кирил Киров се нареди 11-и в дисциплината 10 м въздушен пистолет с резултат 562 -14x и това не му позволи да влезе сред най-добрите осем за финала. В плуването на 50 м бътерфлай Тихомир Тодоров финишира седми в серията си с време 25.33 сек. Така почти половин секунда не му достигна да се влезе сред полуфиналистите и той остана 30-и в крайното подреждане. Късно снощи стана ясно и крайното класиране в плуването на 800 м св. стил.Василики Кадоглу финишира четвърта в серията си с рeзултат 9:18,92 мин., на 22,78 от лидерката, а в крайното подреждане е 20-а.Късно вечерта предишния ден завършиха и изпълненията с топка в художествената гимнастика. Татяна Воложанина получи оценка 15.600 т. и след първите два уреда има сбор от 31.300 т., което й отрежда шесто място във временното класиране, лидер е рускинята Дария Трубникова с 35.175 т. По-късно тази нощ българско време са насрочени изпитанията на бухалки и лента.", "date": "2018.10.10", "title": "Адриан Андреев на полуфинал в тениса на младежката олимпиада в Буенос  Айрес"}
{"url": "https://offnews.bg/temida/aresti-i-za-rodnini-na-zapodozrenia-za-ubijstvoto-na-viktoria-689628.html", "text": "След ареста на предполагаемия убиец на телевизионната водеща и майка на 7-годишно момиченце Виктория Маринова в Германия са били задържани и негови роднини - съпругата му и доведената му майка, съобщи БНТ.Мъжът се казва Северин Красимиров и е роден през 1997 година.Арестите са извършени в германския град Щаде, който се намира на 45 км западно от Хамбург. Все още той не е екстрадиран.Засега германските власти не потвърждават информацията.В Русе, където бе извършено жестокото престъпление в събота вечерта, мъжът живял с леля си, разказа съседка пред БНТ. Баща му е починал. Селяйдин има двама братя, допълни жената.Повече информация за разследването се очаква днес. В 9 часа премиерът Бойко Борисов, главният прокурор Сотир Цацаров и вътрешният министър Младен Маринов ще направят изявления пред медиите в Министерския съвет.", "date": "2018.10.10", "title": "Арести и за роднини на заподозрения за убийството на Виктория"}
{"url": "https://offnews.bg/obshtestvo/roditeli-na-detca-s-uvrezhdania-otnovo-na-protest-pred-ministerskia-sa-689633.html", "text": "Родители на деца с увреждания излизат на нов протест под мотото \"Системата ни убива\".Те ще се съберат в 17.30 часа в София, пред Министерския съвет. Във Варна също ще има протест.Протестът във Варна ще се проведе на мястото на бившия палатков лагер. Там всеки желаещ ще може да положи камък върху съществуващата вече грамада пред община Варна като символ на решителността на протеста ни, пишат говорителите на варненския протест – Евелина Геловска, Диана Маркова и Диана Димитрова.Родители и хора с увреждания продължават да настояват реформите да започнат сега и изискват точни срокове за внасяне на 3-те социални проектозакона в НС, разчети на необходимите финансови средства за обезпечаване на реформата, добра координация между министерствата и незабавни действия за подобряване на състоянието. Те благодарят на гражданите на Варна, които досега бяха съпричастни на каузата ни и ги каним да се присъединят.", "date": "2018.10.10", "title": "Родители на деца с увреждания отново на протест пред Министерския съвет"}
{"url": "https://offnews.bg/futbol/vakantcionno-nastroenie-v-lagera-na-tcska-689634.html", "text": "Треньорът на ЦСКА Нестор Ел Маестро ще събере днес малка част от състава на \"червените\" за тренировки, пише \"Меридиан мач\".Известно е, че 10 футболисти на \"армейците\" са ангажирани с различни национални отбори, а Жеферсон и Енрике Рафаел все още лекуват контузии.Така на практика половината отбор няма да бъде на разположение на младия специалист, който именно поради тази причина отказа да се играе контрола по време на паузата. Нещо повече - Ел Маестро е преценил, че ще даде допълнителна почивка на играчите в предстоящия уикенд.Те вече бяха пуснати в двудневна почивка след победата над Септември София, а тези, които ще се готвят и през седмицата на базата в Панчарево, ще бъдат пуснати и в края на седмицата, за разлика от националите.", "date": "2018.10.10", "title": "Ваканционно настроение в лагера на ЦСКА"}
{"url": "https://offnews.bg/politika/bez-po-leka-prisada-za-priznavane-na-predumishleno-ubijstvo-predlagat-689643.html", "text": "Съкратено съдебно производство да не се прилага при предумишлени убийства и тежка телесна повреда, предлага ВМРО. Формацията инициира промени в Наказателно-процесуални кодекс, обявени днес от депутата Искрен Веселинов. Идеята им идва след жестокото убийство на телевизионната водеща Виктория Маринова в Русе.Ограничението съществувало преди, но отпаднало.\"Сега извършителите на най-тежкото възможно престъпление и посегателство имат законовата вратичка да получат много милостиво наказание\", каза той.При съкратеното съдебно производство извършителите на предумишлени убийства се признават за виновни и на това основание получават по-леки присъди. Според депутата така се накърнява чувството за справедливост на обществото. \"Един закоравял убиец получава 15 години, излиза и убива. Кой вярва тогава, че съдът е справедлив\", попита народният представител.ВМРО и НФСБ предложили същото и в предишното Народно събрание, когато бяха част от коалицията \"Патриотичен фронт\". Тогава основен вносител на текстовете отново е бил Искрен Веселинов. Те обаче така и не са били разгледани в пленарната зала. Сега Веселинов ще предложи новата коалиция, която вече включва и \"Атака\" и е с ново име - \"Обединени патриоти\", отново да внесе този законопроект. \"С ГЕРБ не сме го обсъдили. Ще го обсъдим в „Обединени патриоти“ и след това ще говорим с ГЕРБ\", каза Веселинов.От най-голямата партия коментираха идеята още преди ВМРО да са я обсъдили с тях.\"Всяка промяна, която е за по-добрата справедливост, винаги ще бъде подкрепяна. Това е наше задължение\", коментира председателят на парламентарната група на ГЕРБ Цветан Цветанов. Той обаче подчерта, че трябва да има голяма прецизност при всяка промяна на законодателството.\"И в настоящия момент, когато имаме достатъчно годни доказателства и има извършено тежко престъпление, извършителят може да понесе най-тежката строгост на закона. Може да бъде с осъдителна присъда, която да съответства на извършеното от него деяние\", каза още Цветанов.Според БСП в предложението на ВМРО може би има резон. \"Но трябва да се прочетат текстовете, които се предлагат, за да изкажем становище\", обяви социалистът Пенчо Милков.Управляващи и опозиция коментираха и убийството на Маринова, разследването на случая и какво трябва да се направи, за да се осигури сигурността на хората. \"В Русе напрежението е много сериозно, травмата е много дълбока. Бденията и действията в памет на Виктория са трогателни и сърцераздирателни\", коментира депутатът от левицата Крум Зарков. Според него станалото показва, че трябва да се предприемат много действия по превенция, по осветлението, по присъствието на полицията в Русе.\"Трябва да поздравим полицията за разкриването на убийството в Русе и да се извиним за всички съмнения, които имаше\", коментира Тома Биков от ГЕРБ. Той коментира, че занапред държавата трябва да направи каквото може, за да се осигури максимална сигурност и разкриване на убийствата, като това в Русе.Цветанов пък се обърна към БСП с думите:Той също благодари на полицаите, следователите и прокурорите за денонощния им труд. \"Убийството в Русе е тежко, брутално престъпление, за което всеки един може само да замълчи и да остави професионалистите да си свършат работата\", каза Цветанов.", "date": "2018.10.10", "title": "Без по-лека присъда за признаване на предумишлено убийство, предлагат депутати"}
{"url": "https://offnews.bg/tenis/adrian-andreev-stigna-do-1-4-finalite-na-mladezhkite-olimpijski-igri-689635.html", "text": "Адриан Андреев се класира за четвъртфиналите на младежките Олимпийски игри в Аржентина. В среща от втория кръг Андреев победи с 6:3, 5:7, 6:3 Янки Ерел от Турция.Ерел е с година по-голям от българина и се намира на 22 място в световната ранглиста. Срещата продължи 2 часа и 20 минути и премина през много обрати.В третата решителна част Адриан изоставаше с 2:3 и пробив, но спечели следващите четири гейма за 6:3. За място на полуфиналите Адриан ще играе срещу Филип Яну от Румъния.Малко по-късно обаче българинът отпадна от надпреварата при смесени двойки. Андреев и партньорката му Виктория Дема от Украйна отстъпиха на швейцарците Лулу Сун и Дамиен Венгер с 3:6, 6:7(3) за 67 минути игра.Така българският тенисист ще се съсредоточи върху представянето си на сингъл и на двойки (мъже), където с австралиеца Ринки Хиджиката ще спори на 1/4-финалите срещу вторите поставени Николас Мехия и Жилберт Соареш Жуниор.", "date": "2018.10.10", "title": "Адриан Андреев стигна до 1/4-финалите на младежките Олимпийски игри"}
{"url": "https://offnews.bg/temida/zapor-vednaga-niama-da-ima-otsrochka-za-trajcho-trajkov-zakonat-ne-689652.html", "text": "Няма да има отсрочка за налагането на запор върху имуществото на бившия енергиен министър, а сега общински съветник в СОС Трайчо Трайков.Това стана ясно от думите на председателя на Комисията за противодействие на корупцията и за отнемане на незаконно придобитото имущество (КПКОНПИ) от Пламен Георгиев.Пред БНР той заяви, че молбата на Трайков да получи отсрочка, за да представи документи, с които да докаже законността на доходите си, няма да бъде удовлетворена. Законът не позволява, изтъкна Георгиев.Комисията обаче няма да откаже да ги приеме и извън определените в закона срокове, увери той.Искането за запора дойде именно от КПКОНПИ. На 25 септември то бе удовлетворено от Софийския градски съд. Комисията твърди, че е открила несъответствие между доходите и имуществото на Трайков за 2,4 млн. лв. Твърдението бе посрещнато с . Той заяви, че не знае кои негови доходи Комисията за противодействие на корупцията и отнемане на незаконно придобито имущество намира за незаконни и в какво точно го обвиняват.На 25 септември СГС запорира половин апартамент, ателие, дворно място, паркомясто, акции, както и влогове и депозити на политика. Трайков имаше 14-дневен срок, за да докаже произхода на средствата си пред КПКОНПИ.Днес председателят ѝ заяви, че комуникацията с бившия финансов министър Симеон Дянков вървяла \"активно\". След като разбрал от медиите, че го търсят, за да проверяват имуществото му, Дянков се свързал с инспекторите.", "date": "2018.10.10", "title": "Запор веднага! Няма да има отсрочка за Трайчо Трайков - законът не давал"}
{"url": "https://offnews.bg/politika/koshlukov-pishe-na-zam-shefa-na-evrokomisiata-iska-mu-izvinenie-689656.html", "text": "Програмният директор на БНТ1 Емил Кошлуков иска извинение от заместник-председателя на Еврокомисията Франс Тимерманс, тъй като според телевизионера той разпространявал фалшиви новини срещу България.Ето какво написа Кошлуков във фейсбук:Тимерманс бе един от многото световни лидери, които реагираха остро на убийството на русенската журналистка Виктория Маринова.", "date": "2018.10.10", "title": "Кошлуков пише на зам.-шефа на Еврокомисията, иска му извинение"}
{"url": "https://offnews.bg/koloezdene/otkradnaha-trofeia-ot-tur-dio-frans-689663.html", "text": "Трофеят, спечелен от уелсеца Герант Томас в най-престижното колоездачно състезание Тур дьо Франс тази година, е бил откраднат по време на колоездачно шоу в Бирмингам, съобщиха британските медии.Купата на Томас беше показвана на различни места във Великобритания заедно с други значими трофеи, спечелени от отбора на Sky.По време на демонстрацията в Бирмингам трофеят е бил оставен без надзор и неизвестен злосторник го е откраднал.\"Купата няма голяма стойност за този, който я е взел, но има огромна сантиментална стойност за мен и за отбора. Надявам се, че крадецът ще прояви разум и ще го върне\", каза Томас.", "date": "2018.10.10", "title": "Откраднаха трофея от Тур дьо Франс"}
{"url": "https://offnews.bg/politika/borisov-za-ubijstvoto-migar-tova-ne-se-sluchva-v-drugi-darzhavi-ili-689636.html", "text": "Мигар това не се случва в други държави или е някакъв изолиран случай? Така премиерът Бойко Борисов коментира за първи път  и последвалите реакции на български и световни медии, както и на политици в България и извън страната.Борисов похвали МВР и прокуратурата за свършената работа, но упрекна медиите за натиска, който е бил оказан върху институциите. По думите му - това можело да попречи на разследването.На извънреден брифинг в сградата на Министерския съвет беше потвърдено, че за убийството е , роден 1997 г. в Русе. Ден след убийството той напуснал страната, като е задържан по-късно от германските власти.След като анонсира, че ще говори след вътрешния министър Младен Маринов и главния прокурор Сотир Цацаров, премиерът Борисов взе думата и заяви, че е имало огромен натиск към държавните органи, „въпреки че в неделя още ви помолих да изчакате няколко дена, въпреки че знаете, че всяко прибързано изговаряне от прокуратурата от МВР, дори и от мен, течейки такова разследване, можеше да предизвика укриване на вещи, укриване на извършител и нямаше днес какво да си говорим“.Премиерът благодари на „трите федерални провинции и техните ръководители“, които са оказали пълно съдействие при задържането на заподозрения. „В реално време той менеше адресите си и на територията на три провинции трябваше да бъде проследен“, каза премиерът като отново натърти на това, че „обявявайки каквото и да е от разследването, това щеше да го провали“.И допълни:„Само че българи направиха така, че за България да се говори като за Малта и Словакия, да се очернят държавата по най-нагъл начин и да се радват България да е в негативните новини“.Борисов благодари на тези медии, които „коректно заявиха“, че трябва да се изчака с резултатите от разследването. „Както виждате, ние и сега продължаваме, след като бъде разпитан () от немски съд, за да бъде екстрадиран и ние надлежно ще предоставим цялата информация, която имаме и ДНК-то по жертвата, Бог да я прости, и по неговите дрехи“, допълни Борисов.След което обърна внимание на политическия аспект от случая:„В рамките на три дни прочетох чудовищни неща за България и нито едно вярно. А сини и червени политици ходеха в Брюксел и Щатите – мигар това не се случва в други държави или е някакъв изолиран случай?“Той припомни на медиите, че „като разследващи журналисти“ трябва да са наясно, че след като от самото начало се е знаело, че има ДНК материал, е трябвало да се изчака. „Знаете как се крият извършителите, защото целта на един извършител не е да си оставя слюнките, за да може 100 процента да бъде закован“, обясни Борисов.След което припомни, че службите са работили, така както „са ни учили не само като правосъдие, а да не се обвинява никой до категоричното доказателство, че това е виновникът“.Вместо това европейски политици „ни разсипаха от туитъри и аз ще си променя мнението – много внимателно съм ги чел всичките“. Борисов се закани да „имаме имаме сериозен разговор в ЕНП като отидем там“. „Но това е политиката“, заключи премиерът, като допълни, че още много неща може да каже, но те „ще минат добрия тон“.Борисов каза още, че „няма такъв, който да не е даден на МВР и прокуратурата да го разследват“ и правителството не е заслужило „държава така да бъде хулена, докато всички работеха на 1000 процента“.На колегата Маринов му казах: Няма да се прибираш от Русе, допълни Борисов, след което се върна на случая с „Господари на ефира“, при който беше уволнен репортер.„Надявам се за в бъдеще да не се получават и подобни експерименти с провокиране на несъществуващо престъпление, както имахме наскоро. Защото аз много бързо реагирах на сигнала, който ми даде Нова тв в Ню Йорк и в последствие се оказа точно обратното. Вие не сте четвъртата, вие сте първата власт в момента и ви моля да се държите така отговорно, каквато отговорност изисква всяка първа власт. Такава свобода да пишете, да говорите, да предавате по всяка тема, мисля, че е факт“, заключи премиерът.", "date": "2018.10.10", "title": "Борисов за убийството:  Мигар това не се случва в други държави или е някакъв изолиран случай?"}
{"url": "https://offnews.bg/politika/shefovete-na-ep-ek-i-enp-pozdraviha-balgarskite-vlasti-za-razsledvane-689666.html", "text": "Председателите на Европейския парламент, Европейската комисия и Европейската народна партия са поздравили българските власти за разследването на смъртта на телевизионната водеща Виктория Маринова, предаде БТА.\"Поздравявам българските власти за бързината и точността в разследването, които доведоха до задържането на убиеца, пише председателят на ЕП Антонио Таяни в Туитър. Той отбелязва, че подбудите на извършителя не са били свързани с работата на жертвата.Искрено приветствам първоначалните резултати от разследването на убийството на Виктория Маринова, пише в  Туитър председателят на групата на Европейската народна партия в Европейския парламент Манфред Вебер. Българските власти действаха бързо и ефективно. Имаме пълно доверие, че те ще осигурят справедливост за семейството и близките на Маринова, добавя той.Председателят на Европейската комисия Жан-Клод Юнкер по-рано днес също приветства задържането на заподозрян за убийството. В официално изявление той посочи, че за това са помогнали бързите и активни усилия на премиера Бойко Борисов и на българските власти в тясно сътрудничество с правоприлагащите служби от другите държави в ЕС. Бързата реакция и съвместните усилия показват решимостта за постигане на справедливост при такива позорни действия, коментира Юнкер, цитиран от БТА.", "date": "2018.10.10", "title": "Шефовете на ЕП, ЕК и ЕНП поздравиха българските власти за разследването"}
{"url": "https://offnews.bg/temida/severin-napadnal-i-iznasilil-viktoria-spontanno-sled-tciala-nosht-za-689639.html", "text": "Мотивът за убийството на журналистката Виктория Маринова е \"спонтанно нападение на жертвата с цел сексуално посагеталство\". Това стана ясно от обясненията на главния прокурор Сотир Цацаров по време на брифинг в сградата на Министерския съвет.След сериозния международен отзвук по случая, за да дадат подробности около развръзката,  премиерът Бойко Борисов, вътрешният министър Младен Маринов и главния прокурор. Както стана ясно заподозрян по случая е Северин Надеждов Красимиров, роден 1997 г. в Русе. Той има криминална регистрация за кражба на цветни метали.ДНК-експертизите показали пълно съвпадение с проби от тялото на убитата журналистка и от дрехите на заподозрения. \"Налице е пълно съответствие на ДНК профила на задържания и този, намерен по дрехите на жертвата. ДНК на жертвата е намерено по дрехи на задържания, които са намерени в дома му в България\", обясни Цацаров. Вътрешният министър Маринов пък обясни, че има достатъчно доказателства, които свързват Северин с жертвата. \"Множество експертизи го доказват. Има и ДНК материал по дрехите на жертвата\", каза той.На този етап се работи по всички версии за убийството, но въпреки това тази за нападение, свързано с работата на Виктория Маринова, не е водеща, стана ясно още от обясненията на главния прокурор.\"Разпитани са множество свидетели, както и колеги, продуцент на предаване. На този етап не можем да твърдим, че убийството е свързано с професионалната й дейност, но това не означава преустановяване на работата по всички версии\", поясни Цацаров.То допълни, че самото сексуално посегателство и травмите, които са нанесени на жертвата, са \"изключително брутални, изключително тежки по своя характер и показващи и дости силни характерови отклонения\". По думите му обаче не може да се говори за планиране на нападението. Всичко станало спонтанно и след като набелязал жертвата си,  ударил Виктория в лицето. В резултат били счупени костите на носа ѝ, а жертвата била завлечена в близките храсти, където станало и сексуалното посегателство \"и други дейстивя, които са извратени\". През цялото време Северин е нанасял удари по тялото на Виктория, а самият той е тренирал бокс. По думите на Цацаров все още не може да се говори за направени самопризнания, тъй като към момента тече процедурата по изпълняване на европейска заповед за арест. Това означава, че германски съд ще реши екстрадирането на Северин в България и след това ще протекат следствените действия по разпита му от българските власти. На 21-годишния младеж от Русе задочно са повдигнати две обвинения. Едното е за изнасилване чрез използване на сила и привеждане на жертвата в безпомощно състояние. За това наказание се предвиждат от 10 до 20 години затвор. Второто обвинение е за убийство, извършено по особено мъчителен за жертвата начин. За това наказание са предвидени 15 до 20 години затвор, доживотен затвор или доживотен затвор без замяна.Разследването показало, че Северин е напуснал страната на 7 октомври 4.02 часа. Тялото на Виктория е открито предходния ден, след като трима души видели кървави следи, водещи към храстите, след което веднага подали сигнал в полицията.Има информация, че цяла нощ Северин Красимиров е употребявал алкохол, каза пред журналисти Младен Маринов. Той потвърди, че не може да се смята, че убийството било планирано.„На този етап не можем да твърдим, че има предварително планиране. До момента всичко говори за спонтанно деяние“, коментира вътрешният министър и допълни, че има информация, че цяла нощ Северин е употребявал алкохол. „Намирал се е на мястото, изчаквайки момент, в който може да извърши това деяние. Малко преди жертвата е тичала друга жена, после се е върнала. Жертвата е продължила малко по-далеч отколкото обикновено. Това ни кара да мислим, че става дума за напълно случайно деяние“, заяви Маринов.Той благодари на колегите си от Института по психология. „Начинът, по който е оставен трупът, след извършване на престъплението, е изключително унизителен за жертвата. Колегите от Института направиха доста точен профил на лицето, което имайки вече заподозрян и задържан, можем да кажем, че дадоха добра насока“, каза още той.", "date": "2018.10.10", "title": "Северин нападнал и изнасилил Виктория 'спонтанно' след цяла нощ запой"}
{"url": "https://offnews.bg/ikonomika/wizz-air-s-nova-politika-za-rachnia-bagazh-689672.html", "text": "Нискотарифната авиокомпания Wizz Air обяви, че въвежда нова политика за багажа на пътниците от 1 ноември 2018 г.Пасажерите ще имат право да носят на борда един безплатен ръчен багаж (40x30x20 см), а пътниците, които закупят WIZZ Priority, ще могат да качат на борда и багаж с колелца (55х40х23 см). Освен това Wizz Air ще въведе нов размер чекиран багаж от 10 кг на цени, стартиращи от едва 7 евро.Сходни промени обяви и друг нискотарифен превозвач - Ryanair.\"Новата прозрачна и справедлива багажна политика на авиокомпанията е политика на по-голям избор за пътниците, тъй като ще позволи на клиентите на WIZZ да избират между повече от 50 варианта за ръчен и чекиран багаж в зависимост от техните индивидуални предпочитания\", коментират от Wizz Air. Компанията посочва, че над 10 000 полета годишно са засегнати от закъснения, свързани с багажа, a новата политика ще ускори качването на борда и ще подобри точността на полетите.Новата политика цели да насърчава пътниците на WIZZ да опаковат разумно и да използват услугата WIZZ Priority, която включва безплатен ръчен багаж (40x30x20 см) и багаж на колелца (55x40x23 см), които могат да бъдат качени на борда, плюс приоритетно чекиране и приоритетно качване на борда преди другите пътници, и то на цена само от 5 евро, добавят от Wizz Air.Всички пътници с резервации без WIZZ Priority, направени преди 10 октомври, за пътувания след 1 ноември 2018 г., ще получат като компенсация към резервацията си безплатен чекиран багаж до 10 кг, а резервациите с чекиран багаж ще бъдат допълнени безплатно с WIZZ Priority.", "date": "2018.10.10", "title": "Wizz Air с нова политика за ръчния багаж"}
{"url": "https://offnews.bg/politika/nikolaj-nankov-naznachen-za-zam-regionalen-ministar-689649.html", "text": "Минути след освобождаването на Николай Нанков от депутатския му пост правителството съобщи, че той се връща в Министерството на регионалното развитие, но като зам.-министър. Той заема мястото на Малина Крумова, която е освободена от поста и става съветник към политическия кабинет на премиера, уточни правителствената пресслужба.Нанков подаде заявление за напускане на Народното събрание вчера, а като първа точка в дневния си ред депутатите днес удовлетвориха желанието му със 102 гласа \"за\".Николай Нанков беше министър на регионалното развитие до катастрофата край Своге, при която загинаха 20 души. Подавайки оставка, той даде да се разбере, че така поема отговорността си за случилото се.Той беше освободен официално на 20 септември, заедно с министрите на вътрешните работи Валентин Радев и на транспорта Ивайло Московски. На министерския му пост бе назначена депутатката Петя Аврамова, която веднага обяви, че кани предшественика си за зам.-министър.", "date": "2018.10.10", "title": "Николай Нанков назначен за зам. регионален министър"}
{"url": "https://offnews.bg/obshtestvo/dobrite-vrazki-li-ni-pomagat-da-si-namerim-rabota-v-digitalnia-sviat-689686.html", "text": "Дигиталното развитие е пряко свързано и върви ръка за ръка с технологичния напредък. Навлизането на човечеството в информационната ера и широката употреба на смарт устройства замести реалността ни такава, каквато я познаваме, с виртуална. Това доведе и до огромното разрастване на , който е една от най-бързо растящите сфери на индустрията в ден днешен. Наблюдавайки голямата му популярност и възприемане от потребителите в цял свят, без съмнение бъдещето ни ще е тясно свързано с онлайн света. Това гарантира и перспективната реализация на кадрите, работещи в тази индустрия.В отговор на тези тенденции, една от най-големите дигитални институции в рекламния бранш –  (Interactive Advertising Bureau) България предлага за десети пореден път  по дигитален маркетинг. Той включва теоретично и практическо обучение на високо ниво, както и страхотна възможност за увеличаване на мрежата от контакти с едни от най-доказаните и успешни специалисти в дигиталната сфера в България. Благодарение на пряката и ефективна връзка с лекторите 5% от курсистите успяват да намерят работа в някоя от компаниите на преподавателите веднага след или още по време на своето обучение.За период от четири уикенда участниците ще получат най-актуалната информация за онлайн рекламата, създаването на дигитални стратегии, социалните медии, работа с търсачки, програматик реклама, онлайн видео маркетинг, работа с данни и разчитането им, криейтив за онлайн, основи на електронната търговия, начини за таргетиране, брандирано съдържание, маркетинг чрез съдържание, рекламни мрежи, мобилна реклама, имейл маркетинг и много други. За първи път в това издание на обучението ще се разгледа и нашумялата тема за инфлуенс маркетинга.  е съботно-неделен и започва на 20-ти октомври, а записването става на имейл office@iabbg.net.Всеки участник ще получи сертификат след приключването на обучението. Лектори в  ще бъдат изпълнителни директори и мениджъри от най-високо ниво на компании като OLX, Би Ти Ви, Нетинфо, DDB Sofia, Икономедия, 7Talents, Crimtan, Xplora, Investor, Dentsu Aegis Network Bulgaria, Interactive Share и много др.Курсът ще се проведе в Център Г8 (ул. Уилям Гладстон 8).", "date": "2018.10.10", "title": "Добрите връзки ли ни помагат да си намерим работа в дигиталния свят?"}
{"url": "https://offnews.bg/izvan-terena/lionel-mesi-stava-tcirkov-geroj-689665.html", "text": "Нападателят на Барселона Лионел Меси обяви сътрудничеството си с прочутия канадски цирк Cirque du Soleil.Аржентинецът обяви сътрудничеството като качи в инстаграм видео, в което е с фланелка с логото на компанията и жонглира с клоунски нос.Cirque du Soleil ще подготви шоу за Меси, в което ще се проследи животът му от дете в Росарио до суперзвезда в Барселона.", "date": "2018.10.10", "title": "Лионел Меси става цирков герой"}
{"url": "https://offnews.bg/kultura/parva-balgaro-makedonska-kulturna-sreshta-689685.html", "text": "Българският културен клуб – Скопие и фондация \"Татковина\" организират първата „Българо–македонска културна среща“ на 12 октомври от 18 ч. в литературен клуб „Перото“ в НДК.В неформална обстановка изтъкнати културни дейци от двете страни на границата ще обсъдят състоянието на културните ни отношения и ще споделят препоръките и идеите си за тяхното развитие и укрепване.В програмата на срещата е предвидено учредяване на Съвет за културно взаимодействие между България и Македония, както и приемане на \"Декларация за необходимостта от засилване и укрепване на духовните и културните връзки между България и Македония.\"Ще бъде представена и изложба: графика на групата \"PRINTNEST\" - творците от София и Охрид Зоран Мише, Павел Целкоски, Васил Ангелов, Иван Матеев и Горан Тричкоски, както и книгата „Паника в музея“ на писателя Иван Шопов от Скопие.В програмата е предвидено още представяне на \"SPAM STUDIOS\" - режисьора Ана Батева и композитора Стефан Здравески, творци родом от Македония, намерили своята сцена в България, както и представяне на сборника и 2 CD „Български народни песни от Македония“, събрани от Коста Църнушанов.", "date": "2018.10.10", "title": "Първа българо-македонска културна среща"}
{"url": "https://offnews.bg/sviat/naj-malko-8-zhertvi-na-navodneniata-na-ostrov-majorka-689689.html", "text": "Най-малко осем станаха жертвите, след като поройни дъждове и последвали ги наводнения се стовариха през изминалата нощ върху испанския остров Майорка, предаде Ройтерс, цитирана от БТА.Двама от загиналите са британски граждани. Поне 9 души все още се водят за изчезнали.Потоци от мръсна вода влачиха коли по тесните улици на източния град Сант Лоренс. Реките преляха и заляха пътища и къщи.Според властите на Балеарските острова са паднали 220 литра дъжд на квадратен метър.На помощ на местните жители и власти в засегнатия район са изпратени 80 войници и техника, включително хеликоптер.В три населени места са затворени училищата. Стотици хора са намерили подслон в спортни обекти и на местния хиподрум.Солидарност със семействата, приятелите на жертвите и засегнатите от наводненията изрази в Туитър испанският министър-председател Педро Санчес, който днес ще посети Майорка.Депутатите в испанския парламент запазиха минута мълчание, за да почетат жертвите, преди седмичния парламентарен контрол тази сутрин.", "date": "2018.10.10", "title": "Най-малко 8 жертви на наводненията на остров Майорка"}
{"url": "https://offnews.bg/obshtestvo/savetnik-na-prezidenta-nakraia-zhertvata-vinagi-e-toj-ograbenite-iz-689658.html", "text": "Съветникът на президента Румен Радев Иво Христов публикува гневен коментар по повод сутрешната медийна изява на премиера Бойко Борисов, в която той използва разкриването на убиеца на журналистката Виктория Маринова, Ето какво написа Иво Христов във фейсбук:", "date": "2018.10.10", "title": "Съветник на президента: Накрая жертвата винаги е ТОЙ. Ограбените, изнасилени и убити - статисти"}
{"url": "https://offnews.bg/futbol/r%c3%b2den-natcional-popadna-v-prestizhna-klasatcia-za-mladi-talanti-689659.html", "text": "Халфът на националния ни отбор и датския шампион Мидтиланд Божидар Краев получи признание от едно от най-авторитетните футболни издания в света \"World soccer\".Българинът попадна в рубриката \"Скаут на таланти\", което е доста рядък случай за роден играч. \"Изключителен дрибльор и много креативен играч, той знае как да намери пътя към мрежата, както показват двата му гола при победата с 2:1 над Словения в Лигата на нациите.Шампион на Дания с Мидтиланд, той е бивш играч на Левски, а преди това е карал проби в Манчестър Сити и Ювентус\", се пише в описанието на Краев.Халфът намира място до румънската сензация Денис Ман, лидерът при голмайсторите в Серия А Кшищоф Пионтек, гамбийския нападател на Аталанта Муса Бароу, лявото крило на Буркина Фасо и Аякс Хасан Банде, новото попълнение на Марсилия Неманя Радонич, чешкият талант от Фиорентина Мартин Грайчиар и босненската надежда на Залцбург Смаил Превляк.Това не е първото признание за Краев. В началото на април тази година юношата на Левски бе и сред номинираните за престижната награда \"Golden Boy\" на италианското издание \"Тутоспорт\", която традиционно се връчва на най-добрия млад играч за годината.", "date": "2018.10.10", "title": "Рòден национал попадна в престижна класация за млади таланти"}
{"url": "https://offnews.bg/analizi-i-komentari/darzhavata-tova-e-toj-689684.html", "text": "Борисов даде пресконференция. Т.е. направи изявление. 10% от времето отдели на задържането на заподозрян, който с голяма вероятност е извършителят. И 90% от времето отдели да се кара, че някакви хора очерняли държавата, като му оказвали натиск.За да съм мил и конструктивен, ето някои неща, които Борисов можеше да направи, вместо да се кара на пресконференцията си:1. Да има малко приличие пред смъртта на една жена. Даже и да мисли, че други са нямали.2. Да не злорадства по такъв повод. Нечовешко е. Като историята с кучето и пържолката.3. Да си даде сметка колко други престъпления са неразкрити.4. Да се научи, че разкриване на престъпления не е геройство, с което да се хвали, а част от служебната характеристика на всяко едно правителство.5. Да се замисли защо нивото на доверие в институциите е толкова ниско.6. Да се замисли защо даже международните му приятели искрено се притесниха.7. Да си даде сметка, че България е на 111-о място по медийна свобода.8. Да направи поне една реформа в някой социален сектор, особено в полиция, места за задържане, съдилища и т.н.9. Да се извини за провала на комуникацията около Конвенцията за превенция и борба с насилието над жени и домашното насилие.10. Да докладва има ли поне една приета промяна в законов или подзаконов акт, която да подпомага намаляването на насилието над жени.11. Да поиска функционален анализ от министъра на правосъдието защо престъпници с много осъдителни присъди се разхождат по улиците и защо не е въведен кумулативен фактор.12. Да види колко изнасилвачи имат само условни присъди и да поиска анализ защо е така.13. Да премахне лудостта за \"маловажното престъпление\", която възпитава цели поколения престъпници.14. Да даде анализ колко са арестувани и наказани за сексуални контакти с малолетни и дали е прекъсната „изконната традиция“ да се продават за булки деца на по 12-13 години.15. Да даде отчет за подготовката на полицаите, защо работят в ужасни битови условия, защо все повече хора отказват да съобщават официално за престъпления, защо има много случаи на отказ да се работи по престъпления, особено свързани с насилие над жени.16. Да разбере, че уплашените хора имат право на реакции. Работа на управляващите е с действия да успокояват тези реакции. А не да се карат.17. Да излезе и по същия начин да даде отчет всички други случаи със загинали хора, когато остават почернени семейства, но няма наказани виновни.18. Да разбере, че обществено доверие не се постига с каране от трибуната на Министерски съвет. А с непрекъснати систематични действия на всички институции.19. Да проумее, че едно разкрито престъпление е добре, но не е повод за гордост. Защото всеки от нас може да извади по десет случая на неразкрити или неглижирани престъпления.20. Да разбере, че не трябва да надзирава всяко престъпление. А да осигури независими работещи институции, които сами да правят това.21. Да спре да олицетворява България със себе си или с някои администратори. Позиция срещу мудна работа на един държавен орган или ръководството му не е позиция срещу страната.И основното. Да разбере, че е слуга на народа. И е там, за да служи на хората и да брани техния живот, достойнство, собственост, права и всичко останало. С цената на непрекъснат натиск и контрол. Не помня някой да го е карал насила да става премиер. Да се оправя сега. А ако не му харесва, спокойно може да си тръгне. Пак. Но не и да се кара, че някой го ръчка да си върши работата. Априлският пленум отмина.Поздравления на полицията за добре свършената работа. Иска ми се всеки път да е така, не само когато има международен натиск.Съболезнования на близките на Виктория.И да, държавата не е той. Държавата трябва да е общата ни съвкупност от индивиди, административни органи и спазване на закона и процедурите.Б. ред. - Любомир Аламанов е един от най-известните пиар специалисти в България. Статията препечатваме от фейсбук профила му с негово разрешение.", "date": "2018.10.10", "title": "Държавата, това е той?"}
