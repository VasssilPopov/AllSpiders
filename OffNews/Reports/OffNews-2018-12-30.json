{"url": "https://offnews.bg/sviat/putin-turtcia-i-rusia-zaedno-za-evrazia-moskva-e-otkrita-za-dialog-s-694662.html", "text": "Руският президент Владимир Путин се закле в писмо до турския си колега Реджеп Ердоган, че двете страни заедно ще продължат укрепването на сигурността в Евразийския континент, предаде Анадолската агенция.Той подчертава удовлетворението си от успешното развитие на двустранните отношения и отбелязва старта на строителството на първия блок на АЕЦ „Аккую“, както и финала на морския участък от газопровода Турски поток. Путин акцентира и на новите перспективни планове в сътрудничеството между двете държави: „Със съвместни усилия Москва и Анкара са твърдо решени да продължат борбата си с тероризма в Сирия и да наложат политическото урегулиране на конфликта в тази страна“. Той изразява увереност, че „ще продължат действията по увеличаването на взаимно изгодните партньорски връзки във всички сфери в името на благото на двата народа, в интерес на укрепването на мира, сигурността и стабилността на Евразийския континент“.„Русия и в бъдеще ще оказва цялостно съдействие на правителството и народа на Сирия в борбата срещу силите на тероризма, в защитата на държавния суверенитет и териториалната цялост“, пише Путин до колегата си Башар Асад, съобщава руският „Интерфакс“.Руският президент изпрати поздравително рождественско и новогодишно писмо и до Доналд Тръмп. В него се подчертава, че „руско-американските отношения представляват важен фактор за гарантиране на стратегическата стабилност и международната сигурност“, както и че „Русия е открита за диалог със САЩ по най-широкия дневен ред на деня“.Според съобщението на прес-службата на Кремъл, Путин е изпратил писма до колегите си в Беларус, Япония, Израел, Финландия, Словения, ФИФА и т.н. България засега не се споменава.", "date": "2018.12.30", "title": "Путин: Турция и Русия заедно за Евразия, Москва е открита за диалог със САЩ"}
{"url": "https://offnews.bg/bojni/dzhoshua-posochi-koi-sa-trimata-naj-veliki-boksiori-694663.html", "text": "Световният шампион в тежката категория на професионалния бокс обяви своята класация за тримата най-велики в историята на спорта по време на гостуването си в британското предаване \"Top Gear\".\"На първо място поставям Джак Джонсън, заради епохата в която е живял. Той е съумял да преодолее несгодите и да стане най-добрият. На второ място е Мохамед Али.Той използва спорта като платформа, за да запознае по-голяма аудитория с проблемите и напрежението, с които са се сблъсквали чернокожото население и това го отведе на световната сцена. Той се превърна в легенда и икона на бокса.Трети е Майк Тайсън. Той е от Бруклин и е преживял много проблеми в младостта си, но е успял да се изкачи до върха и да постигне невероятни успехи в бокса. Прочетох книгата му\", каза Джошуа.", "date": "2018.12.30", "title": "Джошуа посочи кои са тримата най-велики боксьори"}
{"url": "https://offnews.bg/sviat/bangladesh-izbira-parlament-na-fona-na-sblasatci-i-obvinenia-v-represi-694664.html", "text": "В Бангладеш започна гласуването за парламентарните избори, на които според проучванията се очаква премиерката Шейх Хасина Вазед да получи четвърти мандат, предаде Франс прес, цитирана от БТА.Изборите започнаха в 8 часа местно време при засилени мерки за сигурност. Отворени са около 40 000 изборни секции. 600 000 служители на силите за сигурност се грижат за охраната на изборите. През седмиците на предизборната кампания имаше прояви на насилие и обвинения за репресии срещу опозиционни активисти. Тринадесет души бяха убити и хиляди ранени при сблъсъци между поддръжници на премиерката и активисти на националистическата партия (БНП), която бойкотира предишните избори през 2014 година.До полунощ бяха спрени високоскоростните интернет услуги, за да се предотвратят слухове и пропаганда преди изборите. Лидерът на Националистическата партия на Бангладеш, бившата премиерка Халеда Зия, е в затвора от февруари месец насам по обвинения в корупция. 74-годишната Зия определя обвиненията като политически мотивирани.Опозицията обвинява властите още за нападения и заплахи, на които са били подложени, за да се попречи на предизборната им кампания. Управляващата Народна лига обаче отхвърля всички подобни обвинения и разчита на икономическите си постижения.", "date": "2018.12.30", "title": "Бангладеш избира парламент на фона на сблъсъци и обвинения в репресии"}
{"url": "https://offnews.bg/obshtestvo/samo-46-hil-detca-sa-se-rodili-v-balgaria-prez-2018-g-694680.html", "text": "46 222 бебета са се родили от 1 януари 2018 г. до днес, показва регистърът на Министерството на здравеопазването.Въпреки че обявяването на окончателните данни предстои и броят ще се увеличи, е ясно, че новородените тази година са обезпокоително малко.Миналата година новородените бяха 58 085, през 2016 г. - 61 014, през 2015 г. - 61 374, през 2014 г. - 63 848. Далеч назад са годините с повече от 100 хил. новородени.Тази година в София са се родили най-много деца - 11 384. В област Пловдив те са 5043, във Варна - 3884, в Бургас - 2789, в Сливен - 2487, в Стара Загора - 2338. По-малко от 1000 са новородените в: Монтана (960), Хасково (908), Добрич (812), Търговище (767), Враца (657), Ловеч (625), Кърджали (612), София - област (596). В област Видин през годината са се родили само 75 деца.", "date": "2018.12.30", "title": "Само 46 хил. деца са се родили в България през 2018 г."}
{"url": "https://offnews.bg/112/strelbata-v-lozenetc-stanala-pri-opit-za-krazhba-tvardiat-ochevidtc-694647.html", "text": "Стрелбата в столичния квартал \"Лозенец\" вчера, при която беше ранен 24-годишен мъж, е станала при опит за кражба, твърдят очевидци. Стрелбата стана около 21 часа вчера. От МВР съобщиха, че инцидентът е станал след спор на улицата.Стрелецът е задържан за 24 часа. Мъжът, който беше прострелян в крака, е приет в травматологията на \"Пирогов\" без опасност за живота. Пострадалият е бил заедно с друг мъж, чиято самоличност не е известна. „Последното нещо, което чух от скандала, беше „Ела тук” и псувни. В следващия момент се чу пукот, най-вероятно от пистолет”, разказа пред bTV Борислав Антонов, свидетел на инцидента.По думите му простреляният се е свлякъл на земята. \"Чу се, че ставало въпрос за кола. Според мен са били някакви джамбази и явно са решили да пипат по колите\", посочи той.Работата по изясняване на случая продължава.", "date": "2018.12.30", "title": "Стрелбата в 'Лозенец' станала при опит за кражба, твърдят очевидци"}
{"url": "https://offnews.bg/obshtestvo/opashka-ot-nad-400-koli-i-25-avtobusa-na-kalotina-694659.html", "text": "Голяма опашка от автомобили се е образувала на граничен пункт \"Калотина\", съобщи bTV. На опашка чакат над 400 автомобила и 25 автобуса с пътници. От граничния пункт обясняват, че работят на пълни обороти. Проверява се всеки автомобил.Според говорителката на ГД \"Гранична полиция\" Лора Любенова струпването на автомобили е на сръбския пункт \"Градина\". Има автомобили между българския пункт „Калотина“ и сръбския „Градина“. Причината е, че българските гранични полицаи работят на 9 гишета, а по тяхна информация, сръбските работят на 4. ГД „Гранична полиция“ работи на пълен капацитет и няма коли извън рамките на българския пункт. Няма забавяне от българската страна“, посочи Любенова пред \"Фокус\".", "date": "2018.12.30", "title": "Опашка от над 400 коли и 25 автобуса на Калотина"}
{"url": "https://offnews.bg/futbol/petar-hubchev-marselinio-e-unikalen-694665.html", "text": "Селекционерът на българския национален отбор по футбол Петър Хубчев сподели в интервю за Канал 3, че той и неговият щаб не са зачеркнали нито един футболист.\"Откакто ние работим в отбора, няма зачеркнат футболист. На един или два лагера извикахме един играч - Марселиньо от Лудогорец. Уникално момче и уникален футболист.Ако аз съм треньор на Лудогорец, този човек ще ми бъде най-важният футболист. Но той така е научен - първо е бразилец и второ играе в този отбор, който беше с класи над другите, вече разликата не е толкова голяма.И неговите 80 или 90 процента от играта бяха насочени само в офанзивен план. Позицията, от която обаче националният отбор стартира, в 95 процента не бяхме фаворити.И ние искахме момчета, които ще работят малко повече в едната фаза, но ще дадат и последната капка сила в другата. И след това пак да са готови за защитата.И на базата на това какви футболисти ни трябваха, затова не го викахме. Но държанието на това момче беше уникално. С изключително уважение се отнасяше и към футболистите, и към треньорите.Разговаряхме, разбрах му мисленето. Но нито един футболист не е зачеркнат. Нямам никакви конфликти с футболистите\", каза Хубчев.", "date": "2018.12.30", "title": "Петър Хубчев: Марселиньо е уникален"}
{"url": "https://offnews.bg/obshtestvo/ivan-laskin-se-bori-za-zhivota-si-694666.html", "text": "Иван Ласкин се бори за живота си.Актьорът е в изкуствена кома, съобщи агенция \"Блиц\" по-рано днес, като цитира негови близки. Според информацията състоянието му е критично, наложило се е спешно кръвопреливане заради проблем със съсирването на кръвта, а лекарите са обсъждали трансплантация на черен дроб, но преди това трябва да го стабилизират.Първата официална информация беше публикувана в профила във Фейсбук на съпругата на Ласкин - Александра Сърчаджиева.Председателката на Управителния съвет в асоциация \"Докосни дъгата\" Денислава Ангелова написа, че Ласкин е във ВМА, за него се грижат професионалисти и помоли хората да се въздържат от кръводаряване, преди официално да бъде обявен призив за това. Тя призовава хората към съпричастност: \"Молим за разбиране и съпричастност към семейството на Иван и нека Александра бъде тази, която потърси помощ и разговори! Знам, че всички ние го обичаме!\", пише тя и призовава: \"Нека се помолим за неговото бързо оздравяване!\"", "date": "2018.12.30", "title": "Иван Ласкин се бори за живота си"}
{"url": "https://offnews.bg/obshtestvo/nad-350-politcai-shte-ohraniavat-kontcerta-v-tcentara-na-sofia-v-novog-694660.html", "text": "Над 350 полицаи ще охраняват площад \"Княз Александър I\" по време на концерта в новогодишната нощ. Забраната за престой и паркиране в района вече е в сила: От 20.00 часа на 29.12.2018 г. до 18.00 часа на 01.01.2019 г.:-на площад \"Княз Александър І\".-на ул. \"Дякон Игнатий\" между бул. \"Цар Освободител\" и ул. \"Аксаков\" и на ул. \"Дякон Игнатий\" от страната на градинката срещу ул. \"Аксаков\".От 08.00 до 19.30 часа на 31.12.2018 г. на ул. \"Кн. Александър I\" между бул. \"Цар Освободител\" и ул. \"Съборна\", с изключение на автомобилите ползващи \"служебен абонамент\" на пл. \"Кн. Александър I\" и ул. \"Дякон Игнатий\".От 08.00 часа на 31.12.2018 г. до 06.00 часа на 01.01.2019 г.:-на паркинга между Национална художествена галерия и сградата на Народна събрание 2 и БНБ;-на ул. Г.Бенковски\" между ул. \"Аксаков\" и бул. \"Цар Освободител\";-на ул. \"Аксаков\" между ул. \"Г.Бенковски\" и ул. \"Дякон Игнатий\".От 14.00 часа на 31.12.2017 г. до 06.00 часа на 01.01.2019 г. се забранява влизането на пътни превозни средства в двете посоки, с изключение на колите със специален режим, както следва:– по бул. \"Цар Освободител\" между площад \"Независимост\" и ул. \"Г.С. Раковски\";-по ул. \"Аксаков\" между ул. \"Бенковски\" и ул. \"Дякон Игнатий\";-по ул. \"Георги Бенковски\" между ул. \"Аксаков\" и бул. \"Цар Освободител\";-по ул. \"Княз Александър І\" между ул. \"Съборна\" и пл. \"Княз Александър І\";-по ул. \"Леге\" между ул. \"Съборна\" и пл. \"Атанас Буров\".За концерта на площад \"Княз Александър I\" ще има заграждения. На мястото ще има и полицейска техника. Ще бъдат изградени 8 контролно-пропускателни пункта, през които гражданите ще преминават.Няма да бъдат допускани хора във видимо нетрезво или неадекватно състояние, както и такива, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите.Използването на пиротехника на обществени места се наказва с глоба между 500 и 2500 лева. ", "date": "2018.12.30", "title": "Над 350 полицаи ще охраняват концерта в центъра на София в новогодишната нощ"}
{"url": "https://offnews.bg/sviat/ankara-viarva-che-skoro-shte-poluchi-giulen-ot-sasht-694668.html", "text": "В близко време делегация от американски прокурори и други представители ще посетят Турция, през януари се очаква засилване на сътрудничеството в сферата на правната помощ.Това казва турският министър на правосъдието Абдулхамит Гюл пред CNN Turk по повод настояването на Анкара възможно най-скоро Фетхуллах Гюлен да бъде екстрадиран от САЩ и да бъде осъден в Турция. Ислямският проповедник в Пенсилвания е обвиняем №1 за организирането на опита за преврат от 15 юли 2016 г., който завърши с провал.„Имахме срещи на ниво министри и екстрадицията на Гюлен не е напълно отхвърлена. Ние предоставяме нови доказателства на САЩ. Там върви прокурорско и административно разследване с участието на ФБР, към момента не сме получили категоричен отказ за връщането на главатаря на терористите от ФЕТО. Надяваме се и вярваме, че върховенството на закона ще надделее и водачът на терористите ще ни бъде върнат“, коментира министър Гюл.Запитан доколко са верни разпространяваните версии за възможна смъртна присъда за Гюлен като мотив за САЩ да не го екстрадират, той подчертава, че в Турция няма закон за екзекуциите. „Няма нищо вярно в слуховете, че у нас може да се върне смъртното наказание, това са спекулации. И според изискванията на международните конвенции няма никаква пречка Гюлен да ни бъде предаден, и ние ще продължим да преследваме нашите усилия за това“, уточнява турският правосъден министър.", "date": "2018.12.30", "title": "Анкара вярва, че скоро ще получи Гюлен от САЩ"}
{"url": "https://offnews.bg/nashite-avtori/noviat-material-razkazi-ot-tcentralata-694671.html", "text": "– Колеги, на днешното заседание ви събрах, понеже спешно се налага да вземем решение по проблема, за който всички вече знаете. Наясно сте, че няма изненади, ние предвидихме тези събития от самото начало, бяха залегнали в плана, плюс-минус две години, знаехме какво да очакваме и назряването на нови протести по това време е съвсем разбираемо явление. А тези протести, вчерашните, са тестови. Същинските предстоят. Опитвахме се до съвсем скоро да създадем няколко нови политически проекта, но сами знаете резултатите. В момента статуквото не може да бъде спасено от нито една съществуваща партия. Патриотите бяха създадени, задействани, купени и дискредитирани. Дясното отдавна е мъртво, поддържат го само на командно дишане, но това е временно. А заедно с политиците се изчерпват и експлоатираните от тях идеи. Това са страничните нежелани ефекти. В момента не можем да предложим нищо на електората. Шоуто е зациклило. Плочата прескача, върти се една и съща мелодия до побъркване. Конвенционалното търпение на нашите демократични избиратели е изчерпано на 99,5 процента. Останалият половин процент ни дава буфер за още няколко месеца. След това обаче ще ни трябва нещо ударно. Нещо различно! Невиждано и нечувано! И постъпи една иновационна идея, а знаете, че иновациите са бъдещето. И винаги са постигали някакъв успех. Може да не е стопроцентов, но мисля, че поне ще закрепи статуквото за известен период, колкото да успеем да пренаредим фигурите и да сменим стратегията.Накратко, от един наш млад агент постъпи предложение да бъде доставен тук на място и временно вербуван китайският учен Хъ Цзянкуей. Ако не се сещате кой е той – човекът, признал си за първи път в световните медии за създаването на клонинги. Произвел нов вид хора. Неуязвими на болести. Редактирали човешкия геном. После и от Харвард последваха признания. Изобщо, светът върви напред и не е добре да изоставаме. Ние с вас може и да сме родени от майка, но след още половин век предполагам, че вече ще се псуват на инкубатор. Та, по същество. Хъ, този чудесен жълт човек, ще ни помогне да създадем нов Премиер на Републиката. Ще ни го произведе за няколко месеца. Ще отговаря на всичките ни изисквания. Ще изглежда по-интелигентно, няма да „рита мачлета“, нито да нарича Бог „шефа“, в същото време ще бъде прост, щото такъв ни трябва, той да е прост и народът му да е прост, за да се разбират. Ще е прочел не само трите тома на „Винету“, но и книгите на Майн Рид. Също така ще е наясно с творчеството на Реймънд Чандлър и Марио Пузо, за да не стават резили. Ще съчетава несъчетаемото. Ще има харизма. Ще бъде забъркан като перфектен коктейл от тоя, китаеца, как му беше името. Ще ни го забърка като едно Куба Либре. Или като една Блъди Мери. Да не дава Господ!– Бос – един от присъстващите висши оперативни служители вдигна ръка. − Новият не бива да е прекалено умен. Ще стане страшно, ако нещо не се спази пропорцията. Искам да кажа, тоя, китаецът, сигурен ли е, че ще го докара според БДС?– Спокойно, Петров. Няма да може да прави разлика между „50 нюанса сиво“ и „18 процента сиво“.– Струва ми се, че днес прочетох, че Хъ Цзянкуей бил изчезнал. И пише, че властите го били скрили или е арестуван, понеже не бил спазил някакви процедури. Май сме закъснели. Ето, намерих го в сайта. − Друг от агентите показваше на Главния дисплея на смъртфона си.– Ех, тези медии. Прав е Нойзи, трябва да направят достъпа до Интернет 100 лева на месец. Какъв е тоя произвол! Андреев, докарай го!Служителят, който стоеше до вратата на помещението в Щабквартирата на Тайните Служби, излезе и след минута влезе отново. А след себе си водеше един симпатичен китаец. Но те всички са симпатични. Един по-малко, няма и да забележат, че им липсва. Капка в морето. А на нас той ни е така потребен!", "date": "2018.12.30", "title": "Новият материал - Разкази от Централата"}
{"url": "https://offnews.bg/offtopic/vampiri-v-polsha-i-vegetarianski-nadenichki-nelepite-vaprosi-kam-brit-694674.html", "text": "Въпроси за вампири в Полша и вегетариански наденички са сред най-странните причини за телефонни обаждания към консулските служби на Великобритания, разкрива Министерството на външните работи в Кралството. То събра най-странните обаждания от британци по света през 2018 г. в опит да напомни на хората, че линиите са предназначени за спешна помощ.Обажданията тази година са били повече от 330 000 тази година.Британец в Холандия тъкмо изгледал филма \"Смело сърце\" и позвънил с въпрос за сюжета. Друг от Канарските острови поискал Външно министерство да убеди персонала в хотела да смени стаята му, защото котка нахлула в сегашната и се изпикала на леглото. Трети се позвънил от САЩ, за да попита за резултатите от гласуването в епизода от предишната вечер на британската тв шоу програма за танцьори Strictly Come Dancing.Мъж пък проверил дали в Полша има вампири, защото жена, с която се запознал онлайн го попитала преди първата им среща коя кръвна група е.Друг пожелал консулската служба да посредничи в негова полза пред масажен салон в Банкок - щом бил заспал по време на масажа, не било нужно да плаща.Обадил се в Ню Делхи попитал кога отваря посолството - чул, че продават вегетариански наденички и искал да си купи.Британец в Италия пък поискал посолството да му помогне, за да организира сватбата си, да му препоръча цветар и да вземе билети за него и бъдещата му половинка, за да видят папата.Мъж в Кувейт пък помолил персонала да осинови кученцата му.Друг поискал списък с имената на жени в Аржентина, за които може да се ожени.Мъж попитал къде да изпрати парче дърво, което намерил на плажа, за което мислел, че може да е от британски военен кораб от 18-и век.По повод всички тези странни запитвания говорител на Външното министерство на Великобритания увери, че \"за съжаление потвърждавам, че Министерството на външните работи не е в състояние да даде съвети относно вампири, бездомни котки или участници в шоу програми\". Ведомството нямало капацитет също да предложи вегетариански наденички.Но подчертава, че \"ако имате нужда от спешна помощ в чужда страна, обадете се в най-близкото британско посолство или консулство и нашият консул и персонал ще направят всичко, което могат, за да ви помогнат\".Всички тези чудати обаждания съвсем не означават, че консулските служби не са се занимавали със сериозни въпроси тази година. За 12-те ѝ месеца те са помогнали на 3 400 души, които са се нуждаели от болнична помощ. Занимавали са се и със случаите на 4 900 арестувани извън границите на Великобритания. Отзовали са се и при 29 600 проблема с документи за пътуване.", "date": "2018.12.30", "title": "Вампири в Полша и вегетариански наденички: нелепите въпроси към британските консулски служби през 2018 г."}
{"url": "https://offnews.bg/sviat/iunker-obvini-v-litcemerie-liderite-na-niakoi-strani-v-es-694661.html", "text": "Председателят на Европейската комисия Жан-Клод Юнкер обвини лидерите на някои страни в ЕС в лицемерие по въпроса за усилването на охраната на външните граници на съюза и укрепването на европейската гранична агенция Фронтекс.Изказването му по този въпрос е част от неговото голямо интервю в германския вестник \"Велт ам Зонтаг\", цитирано от ТАСС и БТА. \"Всички държавни и правителствени лидери на страните от ЕС вече повече от две години искат подобряване на охраната на външните граници, - отбелязва Юнкер. - И изведнъж мнозина сега започнаха да се съмняват . . . Това, според тях, ту е намеса в националния суверенитет, ту нещата се развиват твърде бързо, и сумите са твърде високи. Това е крещящо лицемерие\", каза той.\"Европа не може да работи по този начин, трябва да действаме бързо, за да можем наистина да установим контрол над външните граници на ЕС\", подчертава Юнкер.През септември Еврокомисията предложи до 2020 г. на разположение на Фронтекс да се предостави постоянен резервен контингент от 10 000 души. Това е с 8,5 хиляди повече от наличния сега кадрови потенциал на агенцията. Редица страни членки обаче възприеха много критично това предложение.", "date": "2018.12.30", "title": "Юнкер обвини в лицемерие лидерите на някои страни в ЕС"}
{"url": "https://offnews.bg/sviat/beloglav-orel-shokira-futbolni-fenove-po-vreme-na-mach-694676.html", "text": "Двама американски футболни почитатели бяха шокирани от белоглав орел, който реши да навести колежански мач в Тексас и да кацне сред зрителите.Огромната птица, на име Кларк, трябвало да бъде пусната да кръжи около стадиона по време на химна, прозвучал пред около 90 хил. зрители на полуфинала между отборите по американски футбол Notre Dame Fighting Irish и the Clemson Tigers.Вместо да се върне, орелът полетял към Албърт Армас. 42-годишният фен по-късно признава, че когато огромната птица кацнала на рамото му, много се изплашил. 13-годишният му син Джейсън, който купил билетите като подарък за Рождество, прекарал 20 радостни секунди за сметка на баща си. Останалите фенове на стадиона също се забавлявали и снимали с телефоните си необичайния момент.Кларк не се задоволил с посещението си,  - Тиен Нгуен, и кацнал на ръката му.\"Когато видях птицата (на Армас), реших, че трябва да е била много уморена. Протегнах ръка, за да видя какво ще се случи. Беше много интересно, а аз - много развълнуван. Невероятно беше, дори не мога да го повярвам\", разказва той.Никой не е бил ранен от орела.", "date": "2018.12.30", "title": "Белоглав орел шокира футболни фенове по време на мач"}
{"url": "https://offnews.bg/sviat/lavrov-predupredi-sasht-za-raketite-v-evropa-694673.html", "text": "Външният министър на Русия Сергей Лавров отправи строго предупреждение към САЩ, в което подчерта, че Москва ще отговори с конкретни мерки при наличие на заплаха от разполагането в Европа на американски ракети, ако Вашингтон излезе от Договора за ликвидирането на ракети със среден и малък обсег.Предупреждението си Лавров изрече в интервю по тв канала „Россия 1“ днес. „Вълненията по повод решението на САЩ едностранно да напусне този Договор ние преди всичко чувахме в Европа. Но целият Европейски съюз гласува против нашето предложение, т.е. на практика Договорът да престане да съществува“, посочи ръководителят на руската дипломация. Според него европейските държави „не са особено готови“ за самостоятелност и следват Америка дори тогава, когато това противоречи на собствените им интереси.„Затова е невъзможно да бъде обяснено тяхното гласуване против нашето предложение с нищо друго, освен като измамно разбрана солидарност“, допълни външният министър.На 24 декември Лавров заяви, че Вашингтон се стреми да демонизира Русия, за да държи Европа под своя контрол. Още тогава той подчерта, че Москва ще предприеме мерки за гарантиране на сигурността на страната, в случай, че САЩ напуснат Договора.На 21 декември Генералната асамблея на ООН не прие предложената от Русия резолюция в подкрепа на запазването на действията по Договора. Тогава „против“ гласуваха 46 страни, „за“ – 43, а 78 се въздържаха.В края на октомври президентът на САЩ Доналд Тръмп обяви желанието си да излезе от Договора и да започне разработката на нови оръжия. Въпросната си инициатива той аргументира с твърдението, че Москва нарушава клаузите в него.Договорът за ликвидацията на ракетите със среден и малък обсег СССР и САЩ подписаха през декември 1987 г. Документът забранява на Вашингтон и Москва да разработват и притежават балистични и крилати ракети с радиус на действие от 500 до 5, 5 хиляди километра.", "date": "2018.12.30", "title": "Лавров предупреди САЩ за ракетите в Европа"}
{"url": "https://offnews.bg/sviat/izborite-v-bangladesh-vzeha-17-zhertvi-694678.html", "text": "Най-малко 17 души са убити днес в Бангладеш при сблъсъци между привърженици на управляващите и опозицията по време на днешните парламентарни избори, съобщи Би Би Си. Повече от 20 са ранени.Предизборната кампания също беше белязана от насилие с жертви, обвинения в репресии срещу опозицията.Гласуването приключи в 16 ч. българско време. Очаква се резултатът да е нов мандат за министър-председателя Шейх Хасина Вазед.7 са жертвите от управляващата партия \"Народна лига\", 5 - от опозиционната Националистическата партия на Бангладеш, предаде Ройтерс. Полицейски помощник е бил убит от симпатизанти на опозицията.След събитията днес опозицията поиска повторното провеждане на изборите. Кореспондентът на Би Би Си пък съобщава, че е видял урни пълни с попълнени бюлетини преди началото на гласуването.", "date": "2018.12.30", "title": "Изборите в Бангладеш взеха 17 жертви"}
{"url": "https://offnews.bg/nashite-avtori/iz-delnitcite-na-edin-lud-obzor-avgust-septemvri-2018-g-694669.html", "text": "1 августДойде и август. Синоптиците казват, че ще имаме хубаво време временно. И после пак дъжд. Егати сбъркания сезон! Направо джендър!Д-р Николай Михайлов вика: „Корнелия Нинова е храбра и последователна в опозиция, но друго е да упражняваш власт, тя традиционно трудно се упражнява от БСП…“Докторе, иди на доктор! Храбра Конелия?!Да, храбра е. Видяхме как скочи срещу промените в Закона за горивата! Как с гола гръд поведе майките на децата с увреждания! Всички видяхме как благодарение на нейната смелост и пожертвователност бяха спрени промените в Закона за приватизацията. Видяхме…Видяхме грънци!Ако българската политика няма жива опозиция, причината е главно в БСП и храбростта на нейния лидер. Ама то как да си смел с такова минало…2 августГерманският вестник „Виртшафтсбалт“ публикувал статия за Пеефски, илюстрирана с карикатура на Христо Комарницки. И колегите от „Монитор“ автоматично превърнаха Христо в герой на „разследване“, заедно със „затихващия“ „пасквилен“ вестник Прас-Прес“.Май трябва да престана да наричам работещите в „Монитор“ колеги. Някои от тях отдавна са минали на обратната страна на журналистиката. Пеефски е лицето на злото, но той не пише собственоръчно гадостите. Само посочва с дебелото си пръстче жертвата и помиярите свършват мръсната работа, те измислят и написват гадостите за колегите си. Та в този смисъл да кажем едно голямо браво на Любомира Будакова, гл. редактор на \"Монитор\", на Васил Захариев, агент Викторов от ДС, главен на \"Телеграф\", едно голямо браво и на другите помияри, които, скрити зад широкия, пардон, дебелия, гръб на Пеефски, безнаказано мърсуват. Анонимно, подло калят всеки, който си е позволил да не хареса „нашия издател“. И затова призовавам вече да спрем да премълчаваме имената на ибрикчиите на Пеефски. Стига вече сме ги оправдавали с това, че си вадят хляба. Имаха цяло десетилетие да измислят по-почтен начин да си го вадят.3 августВ обръщение на синода на БПЦ, който ние отказваме да наричаме свети, се хвалят конституционните съдии за богоугодното решение да отхвърлят Истанбулската конвенция като противоречаща на Конституцията.Всичко дедо поп втаса, само гъз…, пардон, брадата си не среса. Наскоро прочетох някъде едни думи на Свети Йоан Златоуст, които затвърдиха убеждението ми, че светите хора не са в църквата, камо ли в синода: \"Ако си дошъл в Църквата да търсиш святи хора, направил си грешка. В Църквата трябва да търсиш само Бога\".А ако ме питате мен, ще ви кажа, че, ако търсите бога, трябва да го търсите в себе си, не в църквата. Така казва една древна притча. Че бог се скрил вътре в човека, защото знаел, че човекът никога няма да се сети да го търси там.6 августКолегата Бедров пише, че за 2017 г. Пеевски посетил само веднъж парламента – за да положи клетва на 19 април 2017 г. Но Караянчева му извинила отсъствията и той си получил всички заплати – 44 580 лв. Напълно законно и напълно неморално.В „Единайсетият час“ на Джейм Патерсън се казва: „Никой мъж няма да храни рибата, която е уловил.“ Казано е за жената, която вече е налапала кукичката. Но, като се замислите, то се отнася и за шараните, които гласуват. Не ли?8 августЦените на горивата подгониха 2.40 лв. за литър. В областите, в които са разположени 17-те бензиностанции на Марешки, цените на големите търговци са по-ниски. Марешки продава на 2.09 лв. И затова големите не могат да „ценообразуват“ както душа им сака. В Бургаско например \"Лукойл\" продава на 2.19 лв./л. Докато в регионите, където няма Марешки, поставя ценови рекорди - 2.32-2.33 лв. за литър. Същото правели и \"Ромпетрол\" и \"Шел\". Ако някой се е чудил защо КЗК глоби Марешки, да спре вече да се чуди. Продавал бил на загуба... Дрън, дрън! Може ли някой да продава години на загуба и същевременно да разширява веригата си, тоест, да разширява загубите си? Не ви питам, казвам ви. Едно от най-сериозните ограбвания на българина е с горивата. Дали Борисов участва в това ограбване? Трябва да е много прост, за да го позволява, но да не участва. Е, чак толкова прост не. Откакто той е на власт, \"Лукойл\" не е внесъл стотинка данък върху милиардите си печалба. Когато държавническата логика отсъства, се появява логиката на личния интерес, не ли? Да!9 август„Сега“ пише, че свинската чума, която върлува в Румъния, се превърнала в политически скандал. Медиите и опозицията обвинявали властите, че не са взели навременни мерки.А у нас наобратно! Властите са обвинени че са взели мерки много предварително, преди да се появи чума! Всъщност, обвинени е малко силно, доколкото у нас опозицията е толкова кооперативна, че изглежда като част от управлението. А и медиите… Всички медии, които стигат до широките (и прости) маси, се държат от Пеефски. Малкото сред нас, дето все още мислят с главите си, си пишем един на друг във ФБ и няколко сайта. Разменяме си работи, дето ги знаем, и се убеждаваме в неща, в които сме убедени. Истината е, че Борисов ни надхитри. Докато ние се лигавехме да ласкаем народа колко бил мъдър и как никога не греши, той заложи на истината: „Какво ме интересуват умните, те са толкова малко, на мен другите са ми важни.” И спечели. Защото другите са милиони…Политиката да управляваш държавата по вкуса на простолюдието е точно обратното на правилното. Това е пагубно за държавата, но и Борисов ще си плати неговото.Заради някои българи съм готов да отида до края на света. Но заради други съм готов изобщо да не се върна… Да, др. Борисов, не се оглеждайте, за вас става дума. За вас, за Цецко Интелекта, за Тетка Цецка и т.н. И съм сигурен, че с една ваша обща снимка ще бъда недостижим за всякаква носталгия…14 августАдв. Николай Янев, един от авторите на Закона за търговския регистър (ЗТР), обяснява: „Предвид изискванията за съхраняването на ТР най-логично е да предположим, че сривът е резултат от умишлен саботаж… да се заличат следите от манипулирано вписване... Не е изключено обаче рухването на ТР да се дължи на обикновена мърлявщина, слаба правна, техническа и организационна култура, както и управленско късогледство“.Срутването на ТР е бандитска акция. Безцеремонна демонстрация на това, че гангстерите, които ни управляват, могат да си правят каквото си искат. Бас слагам, че на мишоците в службите им е пределно ясно Кой какво прави и защо. Но времената не са подходящи да риташ тръна бос. То никои времена не са, де.15 августШефката на Агенцията по вписванията Зорница Даскалова, която отговаря за ТР, вика: „Може да звучи наивно, но такива неща се случват. Никой не е застрахован.“Никой не е застрахован… Това не беше ли реплика на юнаците от кипърската ЗК „Олимпик“? Защото там изведнъж се оказа, че никой не е застрахован. От 270 хил. нито един! Сега ще трябва да се бръкнат повторно, за да упражнят поговорката, че евтиното излиза скъпо, а бързото се прави по два пъти..Премиерът много загрижен, посъветва българите по-внимателно да си избират застрахователите.270 хил. българи са получили усещания откъде задника си, но премиерът ги съветва да внимават. А къде беше той, къде беше държавата, къде беше финансовият министър, къде беше КФН?Васил Давидов пусна една мъдра фраза по повод свинщината с ТР: „Назначават верни, а после им възлагат задачи като за умни“.16 августБорисов: „Когато чуеш от успели инвеститори какво е в България, съвсем друга представа ще получиш, отколкото хейтърите на жълтите павета“.Да, успелите инвеститори вероятно имат друга представа. Обаче пък неуспелите имат още по-друга. Въпрос е кои са повече.Хората от ужасите на войната бягат и пак ни заобикалят, та инвеститорите…„За разлика, вика, от съседните страни, ние се развиваме нагоре…“За нагоре не знам, но имам усещане, че се развиваме малко встрани… Но може и да греша.Вчера отишъл да запали свещичка на „Богородичка“. Пиарите го снимали в една смирена поза, вглъбен, не оставя съмнение, че чете на ум някоя от дългите молитва към Пресвета Богородица.От стената на г-жа Атанасова взех откъс от стихотворението на Валери Станков „Щом дяволът се кръсти“.Само за сведение да кажа, че стихотворението е написано на 7 януари 2018 г. Това може да ви помогне да идентифицирате дявола…20 августЧета във вестника: „Половин София пак ще се къпе със студена вода“.Точно така ще стане. Половин София не се къпе когато има топла вода, но сега ще се къпе със студена. Може да е дори повече от половин София. А може да е просто тази част от София, която се вози в трамваите. Не знам.21 августГабриела Козарева е новият шеф на Търговският регистър. Доколкото разбирам, момата е предложена от Пеефски на Сидеров, а Сидеров я е предложил на Борисов.Гледам я таз мома и ми прилича на тез моми, дето, каквото и да пипнат, става. Има такива моми, просто им иде отръки. Може и да греша, защото само на снимка съм я виждал. 22 августПрескачам един журналистически сюжет. Как един пиар на правителството ударил с микрофона една журналистка и едва не ѝ счупил ръката. Как Борисов го уволни, обаче гилдията застана на негова страна и поиска да бъде върнат на работа. Щото бил душа човек, а битата била гаднярка. Няма да взема отношение, защото се страхувам, че съм много близо до необратима криза на професионалния идентитет.24 августПри цялата свинщина в държавата катастрофата на бащата на президента в Харманли е несъществена дреболия. Но говори много за манталитета на обитателя на Бялата къща. Защо трябваше да се скрива тази катастрофа? Защо президентът не възрази да се напише акт на блъснатия инвалид, когато ясно се вижда, че именно баща му отнема предимство?И точно тук е мястото да върна на президента въпроса, който той зададе по повод срива на ТР и фалита на ЗД „Олимпик“: „Как на този фон може да има доверие в институциите?“Ами не може да има, г-н президент, никак не може да има. Защото моралът не е за другите, моралът е и за нас. Вас, имам предвид.27 августТежка катастрофа край Своге. Много тежка. Десетки загинали. Виновен бил асфалтът! Метафората на това управление!Асфалтът убива! По-точно не асфалтът, а кражбата на асфалт. Тоест, корупцията. Корупцията съвсем не е безобидна! Работата обаче е там, че повечето от нас мечтаят не толкова за намаляването на корупцията, колкото за увеличаването на личните им шансове да участват в нея. И падне ли им, участват без колебание. За 30 г. половината народ се изреди в управлението. И няма основания да се предполага, че другата половина е по-добра.Пътят е ремонтиран от „Трейс груп”, любимци на властта, които строят за по 500 млн. на година. Договорът е подписан на 3 август 2011. Начало на строителните работи – 21 септември 2011 г.!Председателят на БСК Радосвет Радев съобщава тъжни данни за състоянието на преките чуждите инвестиции (ПЧИ) у нас. За 10 г. от 2007 г. до 2017 г. ПЧИ са се сринали от 17.7 млрд. на 1.8 млрд. лв. Паднали са на 1.9% от БВП, а за доброто здраве на икономиката би трябвало да са около 10% или около 10 млрд. лв.И така вече спокойно можем да обявим българите в чужбина за инвеститор № 1. За 10 г. те са изпратили у нас над 17 млрд. лв. 28 август\"Разследването показва, вика министър Нанков, че материалите за ремонта на пътя не отговарят на нормативните изисквания.\"А те не отговарят, защото лабораторията, изпитвала качеството на асфалта в участъка, където стана катастрофата, е собственост на фирмата изпълнител на обекта \"Трейс труп\".Демек, изпълнителят сам си е строил, сам си контролирал, всичко сам. А, както казва Селин, „човек не остава задълго честен, когато е сам!“По БНТ една пикла съобщи за катастрофата по следния извратен начин: „Има много жертви, но са само пенсионери.“Демек, нищо против… Ей, братя, на ваше място ще протестирам.29 августЛойко Борисов много се ядосал от обвиненията на Корнела, че правителството е отговорно за катастрофата край Своге. И симулирал контролиран взрив на заседанието на МС: „Към никого няма да има нито закрила, нито пощада… Всяко длъжностно лице, което не си е свършило работата, ще бъде подведено под съдебна отговорност и ще му бъде поискана политическа отговорност…“Опитът показва, че ще стане точно така. Някой път ще стане така, но досега не е ставало. Досега няма наказани нито за потопа в Аспарухово, нито за наводнението в Полски Извор, нито за взрива на влака край Хитрино, нито при взрива в завода в Горни Лом, нито за изгорелите във влака София-Кардам…Да, виновни няма. И ще продължим да си мрем като кучета. И никой няма да се трогне. Защото ние, братя мои, не сме част от гоблена. Или поне не сме от лицето му. Може да ни има някъде из опъцето, заплетени из възлите… Е, на тези възли се държи картината, ама това се забелязва чак когато се развържат.30 августСамо за сведение на народонаселението. Може би, като знае, да се притесни. Да не повярваш…Участъкът на „Струма“ между Кресна и Крупник, дълъг 23.6 км., ще струва 1.05 млрд. лв. - по 44 млн. километъра. Да, теренът не е лесен, ще има мостове, тунели, надлези и подлези... Но пък ще се строи само едното платно. За другото, което ще върви по стария път, ще бъде обявена отделна поръчка.Честито на печелившите.Президентът Радев вика по повод инцидента с тейко му: „Не очаквайте от мен да коментирам пътен инцидент! Няма как обаче да се отмине фактът, че цели институции са впрегнати да раздухват случая, за да се прикрият реалните скандали…“Истина е, че се прави от мухата слон. Но също така е истина, че муха има. И беше направен опит мухата да се скрие! Когато става дума за президента, дори и най-дребните мушици са важни.31 августНа извънредно заседание на МС, два дни след Секновение, Борисов поискал главите на министрите Московски, Нанков и Радев заради катастрофата край Своге. Радев, когото ние наричаме Къпания, за да предпазим обществото от прекомерни интелектуални очаквания, рекъл: „Така постъпваме в ГЕРБ, без да имаме персонална вина, поемаме отговорността“.Наистина, вина няма. Има престъпление! Цялото управление на ГЕРБ е едно ежедневно рецидивиращо престъпление! Нека симпатизантите на ГЕРБ да не ми се сърдят. Така мисля. Съвсем скоро и те ще мислят така, но ще е малко късно. Съвсем малко. Едно десетилетие от нашия живот ще си е отишло бадева!„За нас властта не е самоцел!\", будалка ни отворкото Биков.Знаем, знаем. За вас властта не е само цел. Властта е и средство. Средство за още власт, за пари, за безнаказаност… 3 септемвриКаракачанов се появил на срещата на лидерите от управляващата коалиция със синя каска. Направо е като Швейк. От всякъде струи неовладяна интелигентност.)Във ФБ се появиха призиви, всеки, който има контакт с военния министър, да го уведоми, че той е военен министър, а не кралски шут.Шут? Един несбъднат Риголето! Ама не! Защото, както ми казаха, че бил казал Сервантес, „Ролята на шута не трябва да се играе от глупак“. Трибуле, който бил придворен шут на френските крале Людовик XII и Франциск I, бил известен със своя интелект и остроумие. Обезсмъртен е от Виктор Юго, Франсоа Рабле, прототип е на Риголето от едноименната опера на Верди…Та никакъв шут не е Каракачанов. Обикновен смешник!Само той да е… Лидерите на коалицията до един приличат на пораснали възпитаници на училище за деца със специални нужди. С тази разлика, че тези хора имат и особено тежки морални малформации.Оня ден Атлантическият съвет в България излезе с остра позиция срещу правителството и специално срещу министър Каракачанов.И с основание. Само в рамките на една година страната ни ще плати на Русия над 230 млн. лв. за ремонт на СУ-25, МиГ 29 и хеликоптерите Ми 17 и Ми 24.Борисов ще гледа поканата за визита в Белия дом през крив макарон. Тръмп се развика на Меркел, че, докато САЩ издържат НАТО, за да пази Европа, тя купува газ от Русия и налива милиарди в руската икономика. Нашият случай е още по-тежък. Щото ние пък подпомагаме военната им индустрия!4 септемвриВеждито дръпна една реч в парламента, с която направо засенчи Цецерон. Ядосан е, че Нинова нарече ГЕРБ шайка крадци и ѝ отговори от името на цялата шайка. „Вие, госпожо, ходите като парламентарна манекенка да си правите фотосесии с мъките на хората. Можехте да засадите поне едно дърво, което щеше да бъде по-полезно за българската държава.“Същи дедо Вазов: \"Господа, сейте гори! По ще сте полезни за България, ако отгледате през живота си пет уврата дъбов лес, отколкото с море заучени фрази...\"Ей, шегувам се. Никога не може да има нищо общо между Вазов и Вежди. Че той Вежди наскоро научи къде е роден Вазов. \"Аз даже се изненадах, не знаех, че Иван Вазов е роден в Карлово...\" Артистът Христо Мутафчиев го поправя: „Сопот, Сопот…” Вежди замазва: \"Е, от региона. Аз не ги деля на Карлово и на т'ва.\"Никой министър на културата в цялата българска история не е внесъл толкова некултурие в културата, колкото Веждито. Чувал съм от гербери, че Борисов тествал прословутата си фраза първо върху него: „Ти си прост и аз съм прост, затова се разбираме!“ И видял че работи.И сега ще го направят и академик. Акад. Вежди Рашидов!Загиваме, братя! В интелектуално отношение загиваме! Всъщност, във всяко отношение загиваме.Червените слизат сред народа. Пак!А стига вече, бе! Измислете нещо ново! Например поканете народа при вас, да пояде и той малко чер хайвер с шампанско!Ей, господа, верно, че положението никак не е розово, но не си въобразявайте, че е червено!5 септемвриЗа арестите на олигарсите няма да се изказвам, докато не разбера кой и какво иска да им вземе. Чувам слухове, че на Ветко му искали хотел „Маринела“, Маджо си го бил харесал. Не е невъзможно, цацаратурата работи по заявка. Между другото, „Сега“ писа, че, когато Гешев наследи Цацаров на поста, цацаратурата щяла да се прекръсти на гешевтура. Но то ще е само формално, по същество преходът е извършен.10 септемвриБорисов вика за подлежащите на оставка министри: \"На мен ми е най-мъчно, че ги сменяме, аз съм ги отгледал от деца в партията - и Московски, и Нанков\".Боже, колко грозно! Сатурн (Кронос) изяжда децата си. Пет изял, само едно му избягало… Ако бяхме подписали Истанбулската конвенция, това не можеше да се случи!Президентът Плевнелиев… Каква порочна традиция! Сега, както и да се насер… извинете, както и да се изложи, той доживотно си остава „Президентът Плевнелиев“.Плевнелиев разкрива една важни подробност от миналото си: \"Аз бях направен за няколко месеца член на БКП, но като студент си хвърлих книжката, за което съм имал смелостта“.„Като студент“ се отнася за времето след 10 ноември 1989 г., когато се изискваше огромна смелост да си хвърлиш партийната книжка. Борисов например нема тая смелост.Както обича да казва д-р Филипов, няма по-тъжно нещо от герой, пропуснал времето за подвиг.Не мога да разбера Плевнелиев опитва да се откопае ли, какво прави? Това е кауза пердута! Да се примири с думите на Горби, че има живот и след властта, да си отива вкъщи и да се направят с госпожата на лъжички. Знаете ли какво значи на лъжички? Някой път, като съм на кеф, ще ви кажа.11 септемвриБорисов вика за футболистите: \"Ако продължат така и се класират, аз мисля, че догодина може едно кокетно ново стадионче да им направим. Мисля, че стотина милиона могат да се отделят за един нов стадион да им направим.\"Не сме рекли, не сме ги откраднали! Пардон, исках да кажа, не сме ги отделили.Един Валентин вика, че сме можели да отделим 100 млн. и за един кокетен мавзолей. Можем, стига той да… Така, де, сещате се, на жив човек не се прави мавзолей. Ако той благоволи да се гътне, ние ще се стегнем и за шест дена ще му го направим. Доказали сме, че можем за шест дена. На Гошо Тарабата за толкова го спретнахме. И, за да има историческа справедливост, ще възложим построяването на „Трейс“ или „Главболгарстрой“. Да му откраднат половината пари, да му пада таванът по главата…12 септемвриБорисов увеличава заплати на всички в бюджетната сфера с 10% в изборната 2019 г. „Разчетите, вика, ни го позволяват и от 1 януари ще го направим\".Разбира се, това повсеместно увеличение е икономически нелогично на фона на пълната липса на реформи и раздутия персонал. Но има политическа логика. Преди години, когато още не беше го ударил ишиасът, Юнкер каза: „Ние всички знаем какво трябва да се направи, но не знаем как да ни преизберат след това…“ Това като не знаеш, все едно нищо не знаеш! А Борисов само него знае и друго не му трябва! 433 хил. бюджетници, като турим и половинките им, отрасналите деца, родителите и ще получим оня милион избиратели, който ще държи Борисов на власт доживотно. Срещу милиард годишно. Наш милиард, не негов. Той неговите си ги пази.13 септемвриКрай на лицемерието! Стига сме се правили на набожни! Доган си купи ТЕЦ „Варна“. На свое име си го купи! Довчерашният раздавач на порции днес пред всички си сипа една голяма тлъста мръвка! Без страх и без свян. И защо ли да ги има…За 3500 лв. Доган се сдобива със 70% от дружеството. Което на практика означава, че за 3500 лв. Доган си е купил 40-50 млн. лв. активи. Абсурдно ли ви звучи? Ама е истина.Папазов купува ТЕЦ-а за 48.5 млн. евро. Половината от тази сума е взета като кредит от ПИБ. А другата половина вероятно е взета от сметките на ТЕЦ-а. Там имало 43 млн. лв., които купувачът наследил.Както казваше един от героите на сър Тери Пратчет в „Пощоряване“, „Ние купихме Голямата Магистрална с нейните си пари!”След като купил ТЕЦ-а Папазов направил преоценка на активите на дружеството и то излязло на печалба от 60 млн. лв. за 2017 г. Собственикът Папазов/Доган си дава 30 млн. лв. дивидент и почти си е връща инвестицията. С една дума Гепи Мангизов купи ТЕЦ-а с парите на ТЕЦ-а.Следващият етап е свързан с договор за студен резерв, който неработещият от 2015 г. ТЕЦ сключва с държавата. Държавната „Марица-Изток“ 2 се отказва от тия немъчени пари и ТЕЦ „Варна“ получава договор за 27.4 млн. при най-изгодните условия.И най-интересното е, че нито от управляващите, нито от опозицията се чу дума за това драстично нарушение на писания и неписания политически морал! Ни дума!14 септемвриНа Борисов изненадващо му се приходило на сесията на ОС на ООН в Ню Йорк. Досега е ходил само веднъж – през 2010 г., оттогава ходят все президентите. Лани ходи Радев и се върна със снимки с Тръмп. Обикновено „фото опортюнити“, разбира се. Но Борисов ако иде, няма да е за снимката. Целта му била да пресрещне Тръмп в някой коридор и да му говори за закона „Магнитски“ и колко несправедливо е прилагането му върху тримата Шишковци… Много рискован ход. Но няма друг начин. Борисов не е канен в САЩ от 2012 г. 19 септемвриИмам чувство, че премиерът ни е географски детерминиран. Говори различни работи в зависимост от географската ширина. Едно казва у нас, мине ли на запад от Калотина сменя дискурса. Ето сега в Залцбург рекъл, че решението на МС да бъде изготвена позиция срещу процедурата за отнемане на гласа на Унгария няма правна стойност, защото било взето на оперативно заседание. (Как се изучи!) А позицията ще бъде изготвена някой друг път, „след около две години“…Каракачанов не повярвал на ушите си“ „Ама как, вика, самият Борисов каза, че гласува с две ръце…\" Погледнала го е Мути с оня влажен поглед, който пази само за него и той е омекнал…Голяма работа е Борисов. Лудички ги прави бабите!Гласуваха новите министри. Росен Желязков поема транспорта, Петя Аврамова регионалното, в МВР закърпиха положението с Младен Маринов. Нелко Начев, FBF (Facebook friend) написа: „Двама от новите министри са с криминално минало, а третият - с криминално бъдеще!“Se non è vero, è ben trovato.Но мисля, че за един министър е вярно. За този, дето е бил шофьор на Мето Илиянски. Ама тя и Петя има не само бъдеще. Ако се разрови около поръчките по водния цикъл във Враца, спечелени от фирми на Пеефски, ще се види, че е жена с минало.Борисов се хвали, че контрабандата на цигари у нас била спаднала до 4.7%. Това било най-ниското ниво от 2007 г. насам.Значи за 10 г. на власт Борисов успя да достигне нивата от времето на „крадливата“ тройна коалиция!Къде отиваме, може би?! Или се връщаме?20 септемвриМиналото не е това, което беше. Американският посланик Рубин посетил Доган и Карадайъ в централата на ДПС. Дори се снимал с тях. След скандалното придобиване на ТЕЦ „Варна“ от Доган това посещение ми изглежда като международна легитимация на откровено корупционно поведение.А може би пък Н. Пр. Рубин да е принуден да избира между крадци. И Доган да му изглежда като по-малкият крадец? Не е изключено, да знаете! Борисов и ГЕРБ напоследък вдигнаха летвата толкова високо, че Доган минава прав под нея. 21 септемвриБоже, като се сетя как се присмивах на Радев, че е къпан… Обаче сега се натресохме на един още по-къпан и, както викат циганките на пазарджишката баня, търкан на керемида.Работата е малко джуджешка – нема хора! Бандата кадри свърши.Слушам го отзарана по телевизора: „В нашата работа имаме готовност да се хвърлим във всяка ситуация, без да мислим много…“Да се мисли в милицията е безсмислено. То в цялата държава вече е така…24 септемвриСега ще разкажа някои работи под заглавие „Един идиот в Ню Йорк“. В края на заседанието, посветено на борбата с дрогата, Борисов щурмува председателската маса и се ръкува енергично с Тръмп. То не беше точно щурм, а нещо средно между плонж и челобитие. След това като истинска кифла изприпка при сътрудничката си, която снимаше, за да види как е излязъл. И естествено, беше излязъл като задник. Защото е сниман в гръб и както се е привел към Тръмп, само задник се вижда. Познава се, че е той. Няма как да се сбърка с тоя костюм, който му седи като поръчан по интернет.След като видял, че на снимката е излязъл като задник, премиерът се опитал да се прикелемиса към екипа на Тръмп и да търси нова възможност. Обаче гавазите на президента го пресрещнали: „Ти къде, бе?!“ И Борисов се върнал леко смутен. Той силно не може да се смути. Тъжна работа, от където и да я погледнеш, шамар за националното достойнство. Един клоун обикаля света и затвърждава славата ни на тъмни балкански субекти. Очаквам в скоро време някое от придружаващите Борисов лица да умре. От срам. Не всеки може да понесе гледката как Бай Ганьо показва стил „Вапор“ в банята, образно казано…А, бе, братя, верно ли Андрей Райчев си е боядисал косата? От суета сигурно. Но може и да се крие от ощетени клиенти. В смисъл завлякъл е едни хора с голяма сума проценти и те търсят да го бият.Понякога завиждам на представителите на някои професии, които така и така всички наричат педерасти и те могат да си правят каквото си искат, без от това да се променя общественото мнение за тях. Като например политиците, футболните съдии, съдиите изобщо…25 септемвриВ Ню Йорк Борисов се срещна с грузинския си колега Мамука Бахтадзе. „България, рекъл му, е един от най-активните поддръжници на европейската и евроатлантическата перспектива на Грузия…“Доколкото съм запознат, Грузия в ЕС и НАТО е едно от нещата, които биха доставили голяма радост на Путин. Или бъркам?Боже, каква невероятна боза е в главата на този човек?! Никога не знаеш кое е истина и докога. Да не беше всеизвестно, че е еднокнижник, щях да си помисля, че е чел Хари Труман: „Ако не можеш да ги убедиш, объркай ги.“ 27 септемвриПрез декември тръгва телевизията на БСП. Няма лошо. Нека и Старата госпожа да си има телевизия. Въпросът обаче е, че ако имаш какво да кажеш и най-вече ако искаш да го кажеш, не ти е нужна чак собствена телевизия. Например, ако г-жа Нинова се беше изправила в НС и беше попитала как така лидер на политическа партия купува ТЕЦ, кой щеше да я спре? Напротив дори, БНТ щеше да отнесе думите и до последното село, паланка, махала. Нинова обаче пропусна да се възползва от тази най-цинична далавера през последните години, която, да не кажа голяма дума, но можеше и на власт да я докара. И точно тука е заровено кучето. Защото май пак ще се наложи да управлява с Доган, няма с кой друг. Два пъти агата ги изработи мераклийски, но те май се лубрикират, ако мога така да се изразя, и за потретване.Та искам да кажа на госпожа Нинова, че не ѝ трябва телевизия, дупе ѝ трябва, яко дупе!", "date": "2018.12.30", "title": "Из делниците на един луд, обзор август-септември 2018 г."}
{"url": "https://offnews.bg/dw/balgaria-1984-kogato-snegat-pochervenia-ot-krav-694672.html", "text": "Боряна Хъзова е кмет на село Бенковски, а в онези смутни дни била служителка в администрацията, пряко ангажирана с насилственото преименуване на българските турци. В нощта на 23-и срещу 24-и декември 1984 г. Бенковски бил обсаден от танкове и войска. Чиновниците от кметствата трябвало да се явят на работа посред нощ, за да проведат технически смяната на имената.\"Беше ме срам\"„Работехме денонощно, довеждаха цели групи хора с автобуси, които бяха принуждавани „доброволно“ да попълват заявления – иначе не ги допускаха до работното им място. Противопоставиш ли се – или в Белене, или бой до смърт в милицията“, разказва Боряна.Онези, които не се подчинявали на заповедта, трябвало да стоят с часове навън в зимния студ, а после ги изпращали в лагер. „Онези с баретите действаха мигновено – водят някого да попълва документи, той се съпротивлява и… след минута вече го няма. Беше страшно, това не трябваше да се прави, мен ме беше срам“, казва Боряна.Тя не можела да си обърне езика и да назове някой свой съсед с новото му име, поради което и понесла наказания. „Бях между чука и наковалнята, бях заставена да им избирам имена… че коя съм аз? Беше ме срам от всичко! Огромна грешка на БКП и непростимо престъпление бе това, а наследниците ѝ още не са поискали прошка“, възмущава се тя. „Когато през 1989 г. започна масовата вълна на изселване към Турция, на хората им оставяха само по няколко часа да съберат най-необходимото и да поемат към нищото“, с болка си спомня Боряна.\"Родината не се забравя\"Мюмюн Иляз, който е дошъл в кметския кабинет по личен въпрос, разказва своите преживявания от онези драматични дни: „Връщахме се от работа с миньорския автобус от рудника на „Горубсо“, когато въоръжени войници ни взеха паспортите. Цяла седмица нямахме право да ходим на работа, а когато най-сетне го разрешиха, всяка сутрин трябваше да взимаме разрешителни бележки за излизане от селото“, спомня си 72-годишният мъж.Въведен бил вечерен час, а за пътуване трябвало да се иска изрично разрешение от кметството. „Над 20 години бях работил с българи в рудника, приятелството ни е живо и сега. И те тогава плакаха заедно с мен, началникът ни се ядосваше на партията. Забраниха коленето на курбан по байрамите, молитвите в джамията, езика, погребалните ритуали, всичко“, разказва той.Според него, България е пострадала от всичко това: „Ако не беше репресията, хората щяха още да са тук и тази земя нямаше да е пустееща. Изтръгнаха турската интелигенция, а това бяха изучени в българските университети инженери, лекари, учители, агрономи, средни специалисти“, казва мъжът. След 10 г. прекарани в Бурса съпрузите се върнали пак в Бенковски – заради въздуха на планината. За Мюмюн в България е най-хубаво, въпреки всичко преживяно преди години. „И сега сънувам ливадите на моето село, където в детството пасях животните, родината не се забравя“, заключава той.\"Не вярвахме, че патроните са бойни, а те поваляха хора\"„На 26 декември сутринта жителите на селата Каялоба, Китна и Могиляне потеглихме към Бенковски, искахме да обясним, че не сме съгласни да ни вземат имената“, разказва Лютви Юсеин, който тогава е бил на 20 години. В Могиляне товарен ЗИЛ блокирал пътя, но една голяма група от около 500 души не се подчинила на забраната да продължава похода си до кметството.Командирът на военното поделение начертал с тебешир бяла линия на асфалта – като граница, отвъд която не бива да се прекрачва, а войската започнала да стреля на месо. „Не вярвахме, че патроните са бойни, взехме ги за халосни, а те поваляха хората. Тогава беше убито 18-месечното момиченце Тюркян“, спомня си Лютви.Там на място загинали двама души, имало и доста тежко ранени, народът се разбягал. „Ние не искахме конфликт, целта ни беше само да изкажем несъгласието си. Снегът беше 40 сантиметра дълбок и просто почервеня от кръвта“, спомня си Лютви.Два куршума улучили краката му. В болницата той лежал 3 месеца и 17 дни, през това време при него идвали цивилни служители на ДС, разпитвали защо и накъде са тръгнали хората. Взели му паспорта, наложило се да си избира ново име – от Лютви бил прекръстен на „Люцкан“. През пролетта на 1989 г. му дали 24 часа срок да напусне страната. Цялото семейство тръгнало за Турция, но след 4 месеца, прекарани в Бурса, се завърнало. а скоро след това Тодор Живков паднал от власт.", "date": "2018.12.30", "title": "България, 1984: Когато снегът почервеня от кръв"}
{"url": "https://offnews.bg/sviat/poroshenko-podpisa-zakon-za-razshiriavane-na-morskite-granitci-na-ukra-694658.html", "text": "Украинският президент Петро Порошенко подписа закон, с който морските граници на Украйна се разширяват от 12 на 24 морски мили. Прилежащата зона е зона в открито море, която принадлежи към териториалното море на Украйна и външна граница, която се намира на повече от 24 морски мили, считани от изходните линии, от които се отмерва ширината на териториалното море на Украйна, се уточнява в закона. По принцип териториалните води са ограничени в зоната от 12 морски мили (22,2 км) от тези линии, посочват руски медии. Законът е приет от украинския парламент на 6 декември. Той влиза в сила в деня след публикуването му. От пресслужбата на Порошенко уточняват, че приемането на закона цели хармонизиране на украинското морско законодателство със законодателствата на държави, подписали Конвенцията на ООН по морско право през 1982 г.Законът има за цел и да предотврати осъществяването на контрабандни операции и нелегално влизане на плавателни съдове в затворените пристанища в Донбас, допълват оттам. В рамките на морските си граници Украйна може да осъществява контрол за предотвратяване на нарушенията на митническото, данъчното, имиграционното, санитарното законодателства на Украйна. Властите на страната ще имат право в рамките на тази зона да спират плавателни съдове, да ги задържат и да арестуват екипажите, с изключение на военни кораби и други държавни плавателни съдове, използвани за нетърговски цели. Ако кораб нарушител се опита напусне зоната, властите имат право да го преследват в съответствие с КОнвенцията на ООН по морско право от 1982. Преследването се прекратява, ако корабът навлезе в териториалните води на страната, под чийто флаг плава, или във водите на трета страна. Приемането на закона идва на фона на увеличеното напрежение между Русия и Украйна след инцидента в Керченския проток, при който руски гранични власти задържаха три украински кораба и техните екипажи. ", "date": "2018.12.30", "title": "Порошенко подписа закон за разширяване на морските граници на Украйна от 12 на 24 морски мили"}
{"url": "https://offnews.bg/sviat/hiliadi-protestiraha-v-sarbia-sreshtu-prezidenta-vuchich-694643.html", "text": "Хиляди сърби протестираха в Белград срещу президента Александър Вучич и управляващата Сръбска прогресивна партия, съобщи Ройтерс.Демонстрантите настояха за медийна свобода и спиране на атаките срещу журналисти и опозиционни политици. Това е четвъртият такъв протест в последните седмици. Недоволството беше провокирано от нападението над опозиционния ляв политик Борко Стефанович в Крушевац на 23 ноември. Вучич обяви в интервю готовност да обсъди с протестиращите причините за недоволството им. По-рано той изрази готовност и да тества подкрепата за партията си на нови избори. Според проучване от октомври Сръбската прогресивна партия на Вучич получава подкрепа от 53,5% от избирателите. Подкрепата за опозиционните партии, ако се явят на избори като алианс, е около 15%.Следващите избори ще са през 2020 г.", "date": "2018.12.30", "title": "Хиляди протестираха в Сърбия срещу президента Вучич"}
{"url": "https://offnews.bg/kultura/svetovnoizvestniat-mihail-barishnikov-na-balgarska-stcena-prez-ianuari-694246.html", "text": "На 19 и 20 януари 2019 година прочутият руски и американски балетист, хореограф и актьор Михаил Николаевич Баришникков ще гостува на сцената на Софийската опера и балет с изключителната си постановка „Бродски / Баришников“. - споделя Баришников в редица американски списания и вестници. Режисьор на спектакъла е Алвис Херманис. Сценографията на представлението прилича на очарователна зимна градина, в която Баришников произнася стихове на своя приятел нобеловия лауреат Йосиф Бродски, с когото са преживели емигрантските години в САЩ. Михаил предава по уникален начин с глас и пластични движения поезията на Бродски.Представлението ще се играе на руски език със субтитри на български и продължителността му е час и тридесет минути.Името на Михаил Баришников се цитира заедно с това на Рудолф Нуреев и Владимир Василиев като един от най-големите балетисти в историята.След обещаващо начало в Мариинския балет в Петербург, в края на турне в Торонто през 1974 година, Баришников остава в Канада. Отначало той е на свободна практика в много компании, а по-късно се присъединява към градския балет на Ню Йорк, за да усвои стила на Джордж Баланчин. После танцува в Американския балетен театър, където по-късно става художествен ръководител.Оглавява много от собствените си артистични проекти и е свързан по-специално с насърчаването на модерния танц. Освен че се превръща в най-широко известния съвременен танцьор, той има и много успехи в театъра, киното и телевизията., казва Баришников. Сантиментът към страната ни е обясним - световната кариера на талантливия балетист стартира със спечеления златен медал на Международния балетен конкурс във Варна през 1966 г.", "date": "2018.12.30", "title": "Световноизвестният Михаил Баришников на българска сцена през януари (видео)"}
{"url": "https://offnews.bg/112/strelba-v-sofia-mazh-e-ranen-694641.html", "text": "Мъж е ранен при стрелба в столичния квартал \"Лозенец\". Сигнал за стрелба в София е подаден около 21 ч., съобщиха от МВР.Инцидентът е станал след спор на улицата. 33-годишен мъж е прострелял в крака 24-годишен. Пострадалият е транспортиран в „Пирогов” за оказване на медицинска помощ.Извършителят е задържан за 24 часа.Работата по установяване на причините и обстоятелствата около инцидента продължават.", "date": "2018.12.30", "title": "Стрелба в София, мъж е ранен"}
{"url": "https://offnews.bg/sviat/ima-50-shans-za-spirane-na-brekzit-obiavi-britanski-ministar-694644.html", "text": "Има шанс от 50% за спиране на Брекзит, ако британският парламент отхвърли постигнатото от премиера Тереза Мей споразумение с ЕС. Това заяви министърът на търговията Лиъм Фокс, цитиран от Ройтерс и БТА.\"Ако не гласуваме за това, не съм сигурен, че бих му дал много по-добри шансове от 50 на 50\", заяви пред в. \"Сънди таймс\" Фокс, един от водещите поддръжници на напускането на ЕС.Остават три месеца до 29 март, когато Великобритания трябва да напусне ЕС.Постигнатото от Мей споразумение обаче остава несигурно. Така пред Великобритания има няколко варианта - от излизане от ЕС без споразумение до спиране на Брекзит, отбелязва Ройтерс.По-рано този месец Тереза Мей отложи планирано гласуване на споразумението, признавайки, че то вероятно ще бъде отхвърлено от парламента.Депутатите ще гласуват за споразумението догодина, през седмицата от 14 до 20 януари.", "date": "2018.12.30", "title": "Има 50% шанс за спиране на Брекзит, обяви британски министър"}
{"url": "https://offnews.bg/sviat/hakerska-ataka-v-amerikanski-vestnitci-694648.html", "text": "Хакерска атака в няколко американски вестника е нарушила работата в печатниците и е попречила на разпространението на изданията, съобщи Би Би Си. Кибер атаката е засегнала издания като The Los Angeles Times, Chicago Tribune, Baltimore Sun и други, които са част от Tribune Publishing. Засегнати са още Wall Street Journal и The New York Times.От компанията съобщиха, че първата атака е била в петък.Според LA Times атаката е дошла извън САЩ. Източници на медията смятат, че целта са били сървърите на компанията.Говорителка на Tribune Publishing потвърди за атаката, като посочи, че вирус е засегнал системите на компанията, а оттам и издаваните от нея вестници. \"Запознати сме със сигналите за потенциална кибер атака, засегнала новинарски издания, и работим с нашите партньори в правителството и индустрията, за да разберем по-добре какво се случва\", обявиха от Департамента за национална сигурност в изявление. ", "date": "2018.12.30", "title": "Хакерска атака в американски вестници"}
{"url": "https://offnews.bg/tenis/frenskiat-dizhon-sashto-pritiska-levski-do-stenata-694653.html", "text": "Проблемите в Левски продължават да прииждат. Още един клуб е решил да търси правата си във ФИФА заради неизгладени отношения със \"сините\", пише \"Меридиан Мач\".От Дижон са сезирали централата в Цюрих, защото от \"Герена\" не изпълнили докрай задълженията си около трансфера на Антони Белмонт. Халфът подписа за 3 години с Левски на 1 септември 2017 година. Дотогава имаше 8 мача за Дижон в елита и 17 във Втора дивизия.Френският тим обяви, че Белмонт е бил продаден на \"сините\" от София, но не пожела да разкрие за каква сума става въпрос.Според запознати от Левски не са се изплатили докрай, което е накарало шефовете на Дижон да потърсят помощта на ФИФА. По този начин действа и Витория Сетубал. Португалците претендират за пари по сделката за Нуно Рейш.", "date": "2018.12.30", "title": "Френският Дижон също притиска Левски до стената"}
{"url": "https://offnews.bg/obshtestvo/uchastakat-mezhdu-sofia-i-plovdiv-ot-magistrala-trakia-e-naj-natovaren-694651.html", "text": "Участъкът на автомагистрала „Тракия“ между София и Пловдив е най-натоварената отсечка от републиканската пътна мрежа през 2018 г. Това сочат данните от трафик камерите на Агенция \"Пътна инфраструктура\" до края на ноември. През автомагистралата между двата най-големи български града средногодишният брой преминали моторни превозни средства на денонощие е 42 614 автомобила. Рекордът за най-много преминали автомобили за едно денонощие също „се държи“ от АМ „Тракия“.На 20 юли през преброителния пункт на изхода на София са преминали 67 257 автомобила, от които 55 092 леки, 10 544 товарни МПС и 475 автобуса.Отсечката между София и Ботевград от магистрала „Хемус“ е вторият по натовареност пътен участък в страната. В него са отчетени да преминават 28 230 автомобила средногодишно на денонощие, като не е отчетен тежкотоварният трафик преминаващ по това направление, който е отбит поради ремонтните дейности по обходен маршрут.Най-натоварен е бил трафикът на 24 юли 2018 г. когато са отчетени 39 772 автомобила, от които 32 259 леки, 6 736 товарни и 430 автобуса.Третата по натовареност отсечка е път I-8 София – Калотина, в участъка София – Божурище, с 32 877 моторни превозни средства средногодишно.Останалите участъци от републиканската пътна мрежа, по които се наблюдава изключително интензивно движение през изминалата година са:• път I-1 и I-6 в отсечката София - Г. Богоров – 28 693 бр.;• път I-6 Бургас - кв. Ветрен – 25 641 бр.;• АМ „Хемус“ в отсечката летище Варна- гр. Варна – 23 931 бр.;• път II-64 в отсечката Пловдив - АМ „Тракия“ – 23 285 бр.;• път II-86 в отсечката Пловдив-Асеновград – 22 956 бр.;• АМ „Струма“ в отсечката Перник-Долна Диканя -22 029 бр.Най-слабо натовареният републикански път през отиващата си година е II-52 Никопол – Свищов, в област Плевен. Преброителният пункт при с. Любеново е отчел едва 286 бр. моторни превозни средства на денонощие.Традиционно, републиканските пътища са най-натоварени през летните месеци юли и август – от и за Черноморието. Най-слаб е трафикът през зимните месеци януари и февруари, когато метеорологичните условия не са благоприятни. В този период се наблюдава засилен трафик само от и за зимните курорти.", "date": "2018.12.30", "title": "Участъкът между София и Пловдив от магистрала Тракия е най-натоварената отсечка за 2018 г."}
{"url": "https://offnews.bg/obshtestvo/ianuari-shte-e-po-studen-i-po-dazhdoven-ot-obichajnoto-694677.html", "text": "Времето през януари ще е по-студено от обичайното и с повече валежи, прогнозират от Националния институт по метеорология и хидпология, цитирани от БНР и БНТ.През първите дни от месеца се очаква нахлуване на студена арктична въздушна маса у нас и през първото десетдневие температурите ще бъдат по-ниски от обичайните, въпреки че в края на периода относително ще се повишат.Средните температури се очаква да бъдат около и под нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса.Най-ниските ще бъдат между минус 18° и минус 13°, в котловините – до минус 20°, по Черноморието – минус 10°. Най-високите температури през януари ще бъдат между и 10° и 15°. Средната в София ще е минус 1 градус.Месечната сума на валежите ще бъде около и над нормата - между 30 и 60 литра на квадратен метър, а в планините и в най-южните райони - между 60 и 110 литра на квадратен метър. Повишена вероятност за валежи от сняг ще има към 03.01., 04.01. 09.01., 10.01., 13-15.01., около 20-и, 25-и и в края на месеца.След 10-и се очаква бързо променящо се време с температури близки до обичайните.", "date": "2018.12.30", "title": "Януари ще е по-студен и по-дъждовен от обичайното"}
{"url": "https://offnews.bg/tenis/grigor-startira-v-brizban-po-parvi-petli-694654.html", "text": "Най-добрият ни тенисист Григор Димитров ще стартира новия сезон с участието си на турнира в Бризбън утре не преди 5:00 часа сутринта българско време.Хасковлията ще се изправи в първия кръг срещу японеца Йошихито Нишиока на \"Пат Рафтър Арена\", а мачът между двамата ще бъде втори на корта и те ще се срещнат след срещата между Юлия Путинцева и Каролина Плишкова.Ако преодолее този съперник, Гришо ще се изправи срещу победителя от двойката Джон Милман (Австралия) и Тенис Сандгрен (САЩ), които също играят утре.Корт \"Пат Рафтър\" (първата среща започва не преди 2:00 часа българско време) Юлия Путинцева - Каролина Плишкова Григор Димитров - Йошихито Нишиока Елизе Мертенс - Кики Бертенс Джон Милман - Тенис Сандгрен Квалификант - Саманта СтосърКорт №1 (първата среща започва не преди 2:00 часа българско време) Дария Касаткина - Кимбърли Биръл Аляж Бедене - Милош Раонич Хюит/До Минор - Щруф/Маклкахлан Квалификант - Присила Хон Анет Контавейт - Карла Суарес Наваро Квалификант - КвалификантКорт №2 (първата среща започва не преди 2:00 часа българско време) Михаела Бузарнеску - Леся Цуренко Кристина Младенович - Дестане Аява Крайчек/Ситак - Фриц/Кириос Дона Векич - Магдалена Рибарикова Леонардо Майер - квалификантКорт №14 (първата среща започва не преди 2:00 часа българско време) Даниел/Кухлоф - Жеваби/Молтени Севастова/Свитолина - Хозуми/Росолска Като/Ниномия - Чан/Чан Нишикори/Нишиока - Томпсън/Дъкуорт", "date": "2018.12.30", "title": "Григор стартира в Бризбън по първи петли"}
{"url": "https://offnews.bg/obshtestvo/oblatci-i-temperaturi-do-8-gradusa-dnes-694634.html", "text": "Днес ще е предимно облачно, но почти без валежи. Това сочи прогнозата на Националния институт по метеорология и хидрология. Ще духа слаб вятър от северозапад. Минималните температури ще са предимно между минус 3° и 2°, максималните – между 3° и 8°.Над планините ще е предимно облачно, почти без валежи. Ще духа до умерен северозападен вятър. Максималната температура на височина 1200 метра ще е около минус 2°, на 2000 метра - около минус 8°.Над Черноморието ще е предимно облачно. Ще духа слаб северозападен вятър. Максималните температури ще са между 5° - 7°. Вълнението на морето ще е 1 - 2 бала. Температурата на морската вода ще е 7°.Атмосферното налягане слабо ще се понижи, но ще остане по-високо от средното за месеца.", "date": "2018.12.30", "title": "Облаци и температури до 8 градуса днес"}
{"url": "https://offnews.bg/sviat/helikopter-padna-v-sibir-zaginaha-chetirima-694650.html", "text": "Хеликоптер падна в Сибир. Загинаха всички четирима души на борда, съобщи РИА Новости. Инцидентът е станал близо до Верхняя Березовка. Катастрофиралият хеликоптер е частен, уточниха от Министерството за извънредните ситуации на Русия. На мястото на катастрофата са изпратени служители на Бурятската транспортна прокуратура и оперативна група от Министерството за извънредните ситуации.Следователите изясняват причината за падането на хеликоптера. По случая е образувано дело за нарушение на правилата за безопасност на движението и експлоатация на въздушното пространство. Според РЕН ТВ хеликоптерът е собственост на местния бизнесмен Сергей Рогов. Не е ясно дали той се е намирал на борда при падането на хеликоптера. ", "date": "2018.12.30", "title": "Хеликоптер падна в Сибир, загинаха четирима"}
{"url": "https://offnews.bg/obshtestvo/sofia-posreshta-novata-godina-s-kontcerta-stcena-pod-zvezdite-694655.html", "text": "В Новогодишната нощ столичани и гостите на София отново ще имат възможност да бъдат част от празничния концерт \"Сцена под звездите\", който ще е по традиция на площад \"Княз Александър I\", съобщиха от Столичната община.Двайстото издание на най-голямото музикално празнично събитие в България се организира от Столичната община, като част от Календара на културните ѝ събития.Концертът ще бъде излъчен по БНТ1 и БНТ4, за да достигне до българите в цялата страна, както и до сънародниците ни в чужбина.Концертът ще започне в 22.00 ч. и ще продължи половин час след полунощ на 1 януари 2019 г.В празничната програма ще се включат Мариана Попова, Орлин Павлов, Бо Бо, Рут Колева и Стефан Вълдобрев с \"Обичайните заподозрени\". За доброто настроение на празнуващите ще се погрижат и Софийският духов оркестър с диригент Васил Делиев, танцьорите от фолклорен ансамбъл \"Седеф\" с ръководител Десислав Михайлов и солистите на балет \"Арабеск\" - Петя Колева и Стефан Вучов.Водещи на спектакъла ще бъдат Мария Андонова и Стефан А. Щерев, познати на зрителите от предаването \"100 процента будни\" на БНТ. Режисьор на спектакъла \"Сцена под звездите\" е Борис Радев.Изявени български спортисти и артисти, сред които Соня Йончева, Петър Стойчев, Георги Господинов, Владимир Николов, Тереза Маринова, Велислав Павлов, Теодора Духовникова, Веско Ешкенази, Максим Ешкенази, Илияна Раева, ще отправят пожелания към българите в специално заснети видеообръщения.И тази година пищни илюминации ще озарят небето над София в първите секунди на новата година.Концертът \"Сцена под звездите\" събра миналата година на площад \"Княз Александър I\" повече от 30 000 души, а над милион зрители проследиха прякото телевизионно излъчване на празничното събитие.В новогодишната нощ ще се движат столичното метро и част от наземния транспорт. Подробности за линиите и маршрутите на градския транспорт могат да бъдат намерени на www.sofia.bg и www.sofiatraffic.bg.", "date": "2018.12.30", "title": "София посреща новата година с концерта \"Сцена под звездите\""}
{"url": "https://offnews.bg/medii/gledajte-rechni-chudovishta-po-viasat-explore-694002.html", "text": "Джереми Уейд оставя зад гърба си любимите си реки в осмия сезон на тв поредицата \"Речни чудовища\" по научнопопулярния канал  и се отправя към нова територия - океана. Изправени пред бурни морета, дълбоководни гмуркания и екстремни близки срещи с морски твари за пръв път в света, дали Джереми и екипът му ще се измъкнат живи от най-голямото си приключение до момента?В деветия и последен сезон на \"Речни чудовища\" Джереми отправя поглед назад към впечатляващите осем сезона, завръщайки се на някои от местата, за да разбере какво се е променило в изминалото десетилетие. Той ще срещне някои ужасяващи нови чудовища, ще започне интересни разследвания и ще достигне до нови научни открития. Докато Джереми пътува по-далеч и изследва в по-голяма дълбочина откогато и да било, попада на най-голямата риба в кариерата си.Поредицата можете да проследите всеки ден от понеделник, 7 януари, в 21:10 ч.", "date": "2018.12.30", "title": "Гледайте 'Речни чудовища' по Viasat Explore"}
{"url": "https://offnews.bg/futbol/frenski-otbor-sashto-ima-meratci-kam-despodov-694657.html", "text": "Интересът към нападателя на ЦСКА Кирил Десподов не стихва. \"Червените\" може да продадат футболиста във Франция, пише \"Меридиан мач\".Един от силните местни тимове проявява интерес към играча и вече е стартирал преговори с ръководството на \"Армейците\". Той може спокойно да си позволи да плати цената от 4 милиона евро за правата на българския национал.Това е само едно от многото предложения, пристигнали на \"Армията\" за Десподов. ЦСКА обаче не бърза с решението за изгряващата си звезда. Клубът планира да реши неговото бъдеще най-рано в края на януари.\"Червените\" смятат да изчакат възможно най-дълго за най-изгодната оферта. Евентуална продажба на фланговия нападател ще бъде индикация и за амбициите на клуба през пролетния дял.В същото време треньорът Нестор Ел Маестро е предложил на шефовете халф с мачове в Бундеслигата. Той е играл за немски клуб преди време, но в момента не е част от него. Става въпрос за типичен плеймейкър, от какъвто ЦСКА има сериозна нужда.На този етап преговорите за привличането на Тодор Неделев са в застой и шансовете той да се озове на \"Българска армия\" са нищожни. \"Червените\" се оглеждат и за млад бранител, който обаче ще бъде по-скоро инвестиция в бъдещето.В шведски медии се появиха информации, че \"червените\" се интересуват и от вратаря Вилям Ескелинен и бранителя Ерик Бьокандер, но и тяхното привличане не е много вероятно.\"Армейците\" опитват да договорят и поне един млад българин от Първа лига. Паралелно с това клубът чака отговор от Черниаускас и Тиаго, който са получили предложения за нови договори.", "date": "2018.12.30", "title": "Френски отбор също има мераци към Десподов"}
{"url": "https://offnews.bg/sviat/naj-malko-20-dushi-zaginaha-zaradi-navodnenia-i-svlachishta-na-filipin-694649.html", "text": "Най-малко 20 души са загинали заради наводнения и свличания на земни маси на Филипините, предаде ДПА, цитирана от БТА. Повечето загинали станаха жертви на свличания на земни маси, включително семейство от трима души в провинция Албай, които спели, докато домът им бил затрупан. В недалечен град на същата провинция свличане на земни маси отне живота на още четирима души.Спасителните екипи все още издирват няколко изчезнали в засегнатите райони.Близо 5000 души бяха принудени да напуснат домовете си в районите, изложени на най-проливни дъждове.Националната метеорологическа служба заяви, че тропическата депресия Усман е отслабнала до район с понижено температурно налягане, след като достигна сушата вчера. В източните и централните провинции обаче ще продължи да вали.", "date": "2018.12.30", "title": "Най-малко 20 души загинаха заради наводнения и свлачища на Филипините"}
{"url": "https://offnews.bg/medii/mariana-vekilska-napuska-btv-shte-raboti-v-chuzhbina-694656.html", "text": "Водещата Мариана Векилска, която е част от екипа на bTV още от старта на телевизията през 2000 година, поема по нов професионален път от януари 2019 г., съобщиха от телевизията. Тя се впуска в ново предизвикателство извън България и извън сферата на медиите, уточниха оттам.„Винаги съм се чувствала чудно хубаво в телевизията, в bTV специално, заедно с всичките ни прекрасни колеги. Трудно се взема такова решение – да се разделиш със семейството си, но 18 години са толкова много, че е добре да постигна още нещо, да стана добра в още нещо и да успея в още нещо,“ обяви самата тя в ефира на „Тази събота и неделя“.Зрителите на bTV познават Мариана Векилска с работата ѝ във всички жанрове на телевизионната журналистика. Била е репортер, водещ на сутрешния блок и на bTV Новините, както и продуцент. Освен с високия си професионализъм, Мариана Векилска демонстрира своята отдаденост към работата си и като допринася за редица каузи, които bTV реализира през годините. „Да изчистим България заедно“, „Великолепната шесторка“, „Българската Коледа“, „bTV и мечето“, „Направи го за България“, „Пощенска кутия за приказки“, „Един ден на Витоша“ – това са само част от инициативите, на които водещата е посветила своето време и енергия, посочват от bTV.„Мариана Векилска е високо ценен професионалист в екипа на bTV. Ще липсва на всички ни тук в нюзрума, но зрителите на „Тази събота и неделя“ могат да разчитат, че ще продължат да се наслаждават на чудесно телевизионно предаване със сутрешното си кафе през уикенда,“ коментира Венелин Петков, директор „Новини, актуални предавания и спорт“ в bTV Media Group.Как ще се промени „Тази събота и неделя“ от 2019 година и кой ще се присъедини към Жени Марчева и Диана Любенова bTV ще обяви в началото на януари.", "date": "2018.12.30", "title": "Мариана Векилска напуска bTV, ще работи в чужбина"}
