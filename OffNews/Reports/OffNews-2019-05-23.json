{"url": "https://offnews.bg/sviat/partiata-na-frans-timermans-pobedi-na-evrovota-v-holandia-703899.html", "text": "Партията на труда печели най-много гласове на днешните избори за Европейски парламент в Холандия, показва  екзитпол на агенция IPSOS.Според прогнозните изчисления формацията получава 5 от общо 26-те места за холандски евродепутати.Франс Тимерманс, кандидатът на Партията на европейските социалисти за председател на Европейската комисия, е една от ключовите фигури в Партията на труда.Консервативната Народна партия за свобода и демокрация на премиера Марк Рюте завърши на второ място с 4 депутатски места, а Форумът за демокрация на популиста Тиери Боде получава три места в ЕП.Общо двете популистки партии печелят 4 места, като добавим едното място на Партията на свободата.Партията Християндемократически призив получава 4 места.Избирателната активност на вота днес беше около 40 на сто.Окончателните резултати се очакват в неделя вечерта.", "date": "2019.05.23", "title": "Партията на Франс Тимерманс победи на евровота в Холандия"}
{"url": "https://offnews.bg/politika/3-dni-predi-izborite-nad-3-mln-lv-za-medijno-otraziavane-poharchih-703888.html", "text": "Институтът за развитие на публичната среда оповести междинни резултати от мониторинга си на разходите за медийно отразяване на участниците в предизборната кампания. Данните са с актуалност към 22 май 2019 г. и са публикувани на сайта Наблюдението обхваща официалните страници на 44 национални и регионални медии – 11 телевизии, 3 радиостанции, 16 вестника и 14 информационни сайтове и агенции.Към 22 май вече 31 медии са качили договори за предизборно отразяване на официалните си страници.Данните от мониторинга до този момент показват, че най-много средства са привлекли от групата на bTV (683 889.84 лв. без ДДС), следвана от групата на NOVA (614 740.01 лв. без ДДС). Към 22-и май БНТ е третата най-предпочитана медия (270 778 лв. без ДДС).Формациите, които имат сключени договори с мониторираните медии в изминалия период, са разходвали общо 3 107 189.62 лв. (без ДДС).Към 22-и май най-много средства за отразяване на предизборната кампания са вложили от КП “БСП за България” – 623 260 лв. (без ДДС).На второ място по разходвани средства за медии е КП “Воля – българските родолюбци” – 571 910.12 лв. (без ДДС). От управляващата ПП “ГЕРБ” остават на трето място с 487 351.80 лв. (без ДДС).Обобщаващата публикация от мониторинга ще бъде достъпна на 28 май.", "date": "2019.05.23", "title": "3 дни преди изборите - над 3 млн. лв. за медийно отразяване похарчиха участниците в кампанията"}
{"url": "https://offnews.bg/kultura/tvortci-pitat-mk-kade-otidoha-500-000-leva-za-uchastieto-ni-na-venetci-703878.html", "text": "20 творци и хора на културата изпратиха отворено писмо до медиите, в което задават някои неудобни въпроси на Министерството на културата относно българското участие на тазгодишното Венецианско биенале, за което държавата ни даде 500 000 лева.Публикуваме писмото без редакторска намеса:На 08.05.2019-а беше открит Българският павилион на Венецианското биенале, който преди това беше представен като дългоочаквано завръщане на България във Венеция и едно от най-големите събития в културния живот на България. За съжаление, това събитие остана почти незабелязано за българската и напълно незабелязано за световната общественост, въпреки че за българското участие беше отпусната немалката за българските стандарти сума от половин милион лева. А тя не е малка и за международните стандарти за национално участие на Венецианското биенале, като пример ще дадем само сумата от 4 000 000 динара (127 000 лева), отпусната от Министерството на културата на Северна Македония за националното им участие, или хонорара от 10 000 британски паунда, който получава кураторът на Британския павилион за близо двегодишната си работа.След откриването на Българския павилион първото му национално представяне ще се състои на .Tо е организирано от Културния център на Софийския университет с директор проф. Александър Кьосев.В тази връзка бихме искали да зададем някои въпроси:1. Защо конкурсът за кураторска концепция на Българския павилион беше обявен, когато другите държави вече бяха избрали и кураторите, и авторите, даже вече си рекламираха павилионите?2. Защо при обявяването на конкурса от Министерство на културата нямаше снимки и параметри на пространството като например височината, при условие че тя е била само 2.4 метра, което е изключително ниско за галерийно пространство, а впоследствие се оказа, че доброто вписване на проектите в пространството е било определящ фактор за избора на проект от комисията?3. Членовете на комисията само заедно в реални заседания ли са оценявали проектите, или е имало случаи проекти да са оценявани поотделно (задочно)?4. Имало ли е натиск върху членове на комисията от Министерство на културата и от други членове да приемат прекалено кратките срокове за оценяване на проектите?5. Защо първото решение на комисията е било да промени правилата за оценяване на проектите, като с новите правила се дават и отнемат служебно точки на някои от тях и има ли връзка това решение с факта, че избраният да представя България проект не е отговарял на един от петте критерия на конкурса?6. Защо на пресконференцията в Националната галерия за представяне на резултатите от конкурса беше представен само избраният от комисията проект, а останалите проекти бяха представени на публиката в Министерство на културата много по-късно, в работно време през работен ден за общо 4 часа на два стари лаптопа и при много рестриктивни изисквания към посетителите?7. Защо изобщо беше взето решение да се провежда конкурс, след като не е имало достатъчно време за провеждането му и за професионална оценка на проектите от членовете на комисията? Венецианското биенале няма изисквания за провеждане на конкурси за националните павилиони и в много страни Министрите на културата избират комисар, който избира куратор и той съответно кани артисти, да представят страната.8. Защо Министерство на културата избира да назначи временно изпълняващата директор на Националната галерия Ярослава Бубнова за комисар, след като по регламента на Венецианското биенале такъв може да стане всеки служител на Министерството?9. Как и кога се появява длъжността Директор на Българския павилион, без тази длъжност да е описана в статута, подписан от Министъра на културата?10. Защо Националната галерия и временно изпълняващата длъжността директор Ярослава Бубнова наемат външни експерти и плащат на чуждестранни и местни PR агенции да свършат работа, която според статута за българското участие трябва да се извърши от самата галерия и тя има съответните позиции на щат? Кой всъщност плаща за наетите външни специалисти, Националната галерия или Министерство на културата?11. Защо срещу бюджет от 500 000 лева и специално наети PR агенции - чужди и български, няма никакъв международен отзвук на нашето участие освен една-единствена платена публикация в e-flux, която не е критичен материал, а анонс?Бихме искали да направим и следното предложение: тъй като сцената на българското изкуство е твърде тясна и нейните участници се познават прекалено отблизо, това рефлектира негативно върху обективността на всеки един конкурс за национално участие на Биеналето. По тази причина би било уместно да се излъчи жури, в което да фигурират и чуждестранни специалисти. Те би трябвало да са с доказан опит и да не бъдат обвързани по никакъв начин с наши творци, организации и институции. Това би помогнало за по-независимото и прозрачно избиране на проект, който да представи страната ни. Накрая вместо заключение бихме искали да попитаме Министерство на културата: Имало ли е ясни и конкретни цели, които министерството си е поставило с участието на България във Венецианското биенале, и ако е имало такива, в каква степен са постигнати с изложбата, представяща страната ни в палацо „Джустиниан Лолин“?С уважение,Петко ДурманаБоре ИваноффРосен ТошевИвелина БотеваКрасимир ИвановГенади ГатевКирил КировЯвор ПаневБисер ДойчевВладимир ИвановЦветелина СантуловаКалин ПетровРадостина НастеваДани КоцеваВеселин КиревМая ПавловаЦветанка ФилеваАндрей ВрабчевНели ЗлатеваСтефания Янакиева", "date": "2019.05.23", "title": "Творци питат МК къде отидоха 500 000 лева за участието ни на Венецианското биенале"}
{"url": "https://offnews.bg/obshtestvo/testovete-ot-vtorata-matura-s-vernite-otgovori-703889.html", "text": "Министерството на образованието и науката публикува тестовете от втората задължителна матура - по предмет по избор. Зрелостниците можеха да избират измежду общо 13 предмета.40 484 зрелостници положиха втората задължителна матура.Най-много ученици (14 612) са избрали да се явят на изпит по английски език. Вторият най-желан предмет е биология (11 076 ученици). По география тази година се очаква да се явят малко под 6000 зрелостници. Изпит по философия ще държат 4287, а по математика – над 2200. Тест по история и немски език ще положат повече от 1000 дванадесетокласници.По време на матурата бяха анулирани пет изпитни работи заради преписване. Трима от нарушилите правилата са полагали изпит по география и икономика в Ружинци, Петрич и Каварна. По един случай е регистриран в София и Самоков на изпитите по английски език и философски цикъл.Тестовете с верните отговори можете да изтеглите от .", "date": "2019.05.23", "title": "Тестовете от втората матура с верните отговори"}
{"url": "https://offnews.bg/tehnologii/playstation-4-pro-i-playstation-4-slim-s-vtori-bezzhichen-kontrole-703883.html", "text": "VIVACOM ще зарадва всички почитатели на легендарната игрова конзола PlayStation®4. Сега два от моделите на системата - PlayStation®4 Pro и PlayStation®4 Slim са окомплектовани с три игри и с допълнителен втори безжичен контролер DualShock®4. Телекомът дава възможност на клиентите си да получат и тримесечен PS®Plus абонаментен, който осигурява на потребителите достъп до онлайн мултиплеър, две безплатни игри всеки месец и множество други преференции. Мощните игрови конзоли PlayStation®4 Pro и PlayStation®4 Slim предоставят несравнимо забавление със зашеметяващо качество. Геймърите ще се насладят на актуалните блокбъстър заглавия, както и на PlayStation игри с 4K качество*. Освен това ще имат възможност да стриймват любим геймплей и да споделят изживяването с приятели. Конзолите осигуряват по-живи цветове и детайли във всяка част от гейминг изживяването (с използване на съвместим HDR телевизор).PlayStation®4 Slim е на цена от 24.98 лв. на месец или 559.98 лв. в брой, а PlayStation®4 Pro - 31.98 лв. на месец или 699.98 лв. в брой, в комбинация с план за телевизия и интернет. Промоцията важи до изчерпване на количествата. Повече информация може да намерите на www.vivacom.bg", "date": "2019.05.23", "title": "PlayStation®4 Pro и PlayStation®4 Slim - с втори безжичен контролер DualShock®4 от VIVACOM"}
{"url": "https://offnews.bg/politika/tcik-nakaza-siderov-zashtoto-spored-tv-alfa-dzhambazki-nosi-romska-fa-703860.html", "text": "ЦИК наказа Волен Сидеров за излъчени по партийната телевизия на \"Атака\" материали, които обидили водача на листата на ВМРО за Европейските избори Ангел Джамбазки.  Сигналът е подаден от самия Джамбазки и е изпратен с диск, съдържащ три видеоматериала, които са излъчени по \"Алфа Атака\". ЦИК публикува решение, според което материалите уронват доброто име и честта на Джамбазки.В решението си ЦИК се съгласява с Джамбазки, че съдържащото се в единия репортаж твърдение „водачът на листата на ВМРО Ангел Джамбазки носи стара ромска фамилия“, цели да \"накърни доброто му име в качеството му на кандидат\". В сигнала си Джамбазки още се оплаква, че в друг видеоматериал е наречен \"поддръжник на Истанбулската конвенция\", което е \"клевета, уронваща престижа му като кандидат\". ЦИК обаче не включва този цитат в решението си, а само последвалото в същия репортаж твърдение, че Джамбазки е спестил \"1 милион от досегашната си толерантна към Истанбулската конвенция дейност\".В сигнала си Джамбазки още обвинява телевизията, че разпространява фалшива новина от сайта informiran.net, според която кандидатът на ВМРО има апартамент на \"най-централната улица Шанз-Елизе в Париж, а имотът струва 9 милиона евро“. В репортажа още се споменават твърденията „паспортната мафия, с която ВМРО се е облажило“, „продажба на паспорти – 100 000 от 3 до 5000 евро, приходите били от 300 до 500 милиона евро“. ЦИК се съгласява, че те представляват внушения във вреда на кандидата. От комисията разпореждат да се състави акт на Сидеров и да се спре излъчването на материалите, които също да бъдат премахнати от интернет сайта на телевизията. Решението подлежи на обжалване пред Върховния административен съд.", "date": "2019.05.23", "title": "ЦИК наказа Сидеров, защото според ТВ Алфа Джамбазки носи ромска фамилия"}
{"url": "https://offnews.bg/obshtestvo/sled-propadaneto-dojde-i-srutvane-na-novia-varnenski-bulevard-703880.html", "text": "Земна маса се срути върху локално платно на новия варненски булевард \"Васил Левски\" в района на ромския квартал \"Максуда\", съобщи бТВ.Само преди два дни същият асфалт, за който общината в морската столица похарчи над 110 млн. лв., пострада при първата по-сериозна буря след предсрочното му пускане за движение.Едва вчера кметът на Варна Иван Портних заяви, че след направената проверка на булеварда за последствия след проливните дъждове в началото на седмицата, не се регистрират никакви проблеми.Днес и премиерът Бойко Борисов за пореден пък заяви, че пътната артерия във Варна била много качествено направено.Напук на думите му обаче елипсовидното кръгово кръстовище с наклон се превърна в езеро, а пропаднал стълб се наложи да бъде премахнат.Всичко това се случи броени часове след посещението на лидера на ГЕРБ в морската ни столица.", "date": "2019.05.23", "title": "След пропадането дойде и срутване на новия варненски булевард"}
{"url": "https://offnews.bg/offtopic/bi-bi-si-puska-tokshou-s-vodesht-animiran-vladimir-putin-video-703881.html", "text": "Британската телевизия Би Би Си пуска вечерно токшоу с водещ анимирана версия на руския президент Владимир Путин. Шоуто Tonight With Vladimir Putin ще се предава по Втори канал на телевизията. Водещият е анимиран триизмерен карикатурен образ на Путин, а гости ще са реални хора в студиото. Технологията ще позволи на водещия да се разхожда в студиото, да седне зад бюрото и да разговаря с гостите.Първият гост на шоуто ще е бившият говорител на премиера Тони Блеър Алистър Кембъл. Следващи гости ще са водещата от Sky News Джун Сарпънг и активистката Дебра Франсис-Уайт.Телевизията пусна и кратък клип, в който представя новото токшоу. На видеото се вижда водещият анимиран Путин пред Бъкингамския дворец. \"Здравейте граждани на \"Обединеното кралство\". Аз съм Владимир Путин. Знаете ли, когато бях млад офицер от КГБ през 80-те години на миналия век, аз бях единственият човек, който познаваше забранените удоволствия на Запада: сините дънки, рокендрола и Тери Уогън. Печелил съм много големи победи, но никоя от тях не ме направи истински щастлив, защото досега най-голямата победа ми се изплъзваше - на номер едно токшоу във Великобритания. Така че пази се Греъм Нортън (популярен водещ на токшоу на Острова, бел.ред.), идвам!\", казва водещият в клипа. ", "date": "2019.05.23", "title": "Би Би Си пуска токшоу с водещ анимиран Владимир Путин (видео)"}
{"url": "https://offnews.bg/koloezdene/ian-polantc-povede-v-dzhiroto-sled-12-ia-etap-703892.html", "text": "Нов лидер беше излъчен в Обиколката на Италия след пробягването на днешния 12-и етап - 158 километра от Кунео до Пинероло. Това е словенецът Ян Поланц от тима на UAE Team Emirates, който взе розовата фланелка на водач във временното генерално класиране от съотборника си Валерио Конти.Иначе етапът беше спечелен от италианеца Чезаре Бенедети от отбора на Bora-Hansgrohe. Бенедети, който през по-голямата част от кариерата си е бил в ролята на помощник на други да блеснат, този път успя да застане под прожекторите с първата си победа като професионалист.31-годишният Бенедети беше част от откъсналата се група от 25 колоездачи. В последните 2 километра той и още четирима други състезатели успяха да се откъснат пред останалите и с финален спринт изпревари сънародника си Дамяно Карузо (Bahrain-Merida) и ирландеца Едуард Дънбар (Team Ineos). Тримата финишираха с време от 3:41:49 часа.Новият водач в генералното класиране Ян Поланц завърши шести с пасив от 25 секунди спрямо челната тройка, което му бе достатъчно обаче да се изкачи от 23-то до първо място в общото подреждане.След 12-ия етап Поланц води с общо време 48:49:40 часа и има преднина от 4:07 минути пред сънародника си Примож Роглич (Jumbo-Visma), който е втори. Трети в класирането за \"розовата фланелка\" е Валерио Конти (UAE Team Emirates) на 4:51 минути, който днес финишира на 11:16 минути зад победителя Бенедети.Предстоящият утре 13-и етап от Джирото, който е и вторият пореден планински, е 196 километра от Пинероло до Чересоле Реале, като по пътя си състезателите ще трябва да преодолеят и две височини от първа категория с една от втора категория между тях.", "date": "2019.05.23", "title": "Ян Поланц поведе в Джирото след 12-ия етап"}
{"url": "https://offnews.bg/ikonomika/a1-kreditna-karta-s-0-lihva-za-novi-klienti-do-kraia-na-iuni-2019-g-703887.html", "text": "А1 ще предложи специални условия за всички нови клиенти на А1 Кредитна карта. Клиентите, които са кандидатствали и сключили договор за A1 Кредитна карта в периода от 20 май до 30 юни 2019 г., и чиято карта е активирана до 15 юли 2019 г., ще могат да се възползват от 0% лихва върху усвоените суми за период от 45 дни. Те започват да текат от датата на активиране на картата, а процедурата по кандидатстване е максимално улеснена. Единственото, което се изисква от клиента, е да подаде заявление в А1 магазин или да се обади на 0700 700 88.А1 Кредитна карта е първата финансова услуга, която А1 започна да предлага у нас през миналата година. Тя представлява кредитна карта MasterCard, която дава възможност на картодържателите да плащат в интернет, на POS терминал в търговски обекти и да теглят пари от банкомати в цял свят без такси.Продуктът дава финансова гъвкавост и сигурност на клиентите и им помага да посрещнат непредвидени разходи, без да се налага да минават през сложен процес на одобрение или да плащат високи такси и лихви. Притежателите на кредитната карта могат да осъществяват безконтактни плащания, да получават безплатни SMS нотификации, а възможността за управление на онлайн профила им гарантира сигурност и контрол по всяко време.Какво означава 0% лихва за първите 45 дниПо време на промоционалния период при усвояване на 500 лв. на първо число от месеца, фиксираният месечен лихвен процент (ФМЛП) и ГПР за първите 45 дни след активация на картата са 0%. За останалия срок на Договора ФМЛП е 1,48 %, а ГПР - 18,95%. Общата сума, дължима за срока на промоцията след активация на картата, е 500 лева, а през останалия срок на договора общото дължимо за 30 дни е 507,40 лева. Договорът за кредит е с неопределен срок.", "date": "2019.05.23", "title": "А1 Кредитна карта с 0% лихва за нови клиенти до края на юни 2019 г."}
{"url": "https://offnews.bg/politika/bsp-sezira-politciata-zaradi-signali-za-kupuvane-na-glasove-v-kazanlas-703893.html", "text": "БСП - Казанлък сезира полицията заради сигнали за купуване на гласове. От партията внесоха сигнал до Районната прокуратура и до Районното полицейско управление \"във връзка с редицата недвусмислени твърдения на симпатизанти на левицата, че лицата Михаил Янушев - кмет на с.Бузовград, Филип Илиев (Феро от гр.Крън), Делян Христов (Дюдюто от гр.Крън), Стоян Ламбов (Крънския) и Златко Гочев (малкият Злати-лейтенанта) купуват гласове в полза на Политическа партия ГЕРБ на територията на общината\", обявиха от пресцентъра на \"Позитано\" 20.От БСП изискват от органите предприемането на незабавни мерки - предвид краткия срок до изборния ден. Сигналът е изпратен и до Националния и в Областния щаб на БСП.\"В щаба на БСП граждани ежедневно алармират за пазаруване на вот за ПП ГЕРБ. Мизата, според категоричните свидетелства, е 30 лева предварително и на ръка, а след изборите допълнително 20 лева, като условието е да се чеква преференция 113. Така се „доказва“, че 50 лева са „заработени“. За това разказват хора, получили вече предложението\" - твърдят от прецентъра на БСП.\"Пазарът на гласове се осъществява в селата Бузовград, Копринка, Розово, Кънчево, Ръжена, от т.нар. „южна дъга“ на общината, както и в град Казанлък. От селата на север от града се пазарува вот за ГЕРБ в село Шейново. Пари срещу вот се раздават и във финансова къща близо до хипермаркет в Казанлък\" - към това сочат сигналите на жалващите се в клуба на БСП.Социалистите са направили собствено проучване и разполагат с \"достатъчно материали за разобличаване на купувачите. Местната левица разчита на органите и дава толеранс на прокуратурата и полицията спокойно да си свършат работата.\"От БСП имат готовност да информират медиите с подробности и да им предоставят данните и материалите, събрани в хода на проучването, ако \"органите не успеят да се справят\".Хората, които подават сигналите в БСП, се страхуват от саморазправа с тях, затова от щаба на социалистите в Казанлък се обръщат към всички жители на общината \"да алармират за предложения за купуване на гласове на адрес гр. Казанлък, ул. Чудомир №1 или на телефони 0882338714 и 0431/54527.\"Социалистите искат \"да се въведе ред и сигурност три дни преди вота и да се спре навреме това безобразие и нарушения на българските закони.\"Полицията да спре купуването на гласове от страна на ГЕРБ за предстоящия европейски вот в община Казанлък, настояват от БСП.ГЕРБ: Това са лъжиТази вечер Областният предизборен щаб на ГЕРБ – Стара Загора отговори на твърденията на БСП.В позицията на ГЕРБ – Стара Загора се казва:", "date": "2019.05.23", "title": "БСП сезира полицията заради сигнали за купуване на гласове в Казанлъшко"}
{"url": "https://offnews.bg/politika/stanishev-liavoto-evropejsko-semejstvo-shte-bade-silno-i-vliatelno-i-703890.html", "text": "Преговорите за следващото мнозинство в ЕП ще се водят на две големи платформи. Едната е Европейският съвет, а другата платформа е Европейският парламент. На 28 май се събираме с левите премиери в Брюксел, за да координираме общата ни преговорна стратегия, съобщи пред Нова телевизия президентът на ПЕС Сергей Станишев.Нашето семейство ще бъде силно и влиятелно, а голямата ни задача е да обърнем посоката на развитие на Европа и тя да стане отново социална. Това е и от интерес за България – най-бедната страна в ЕС, където 40% от хората живеят под прага на бедността или в тежки материални лишения. И човекът, стандартът на живот и доходите да се превърнат отново в център на политиката - вместо макроикономиката, бюджетите и цифрите. Само така Европа ще бъде отново извор на оптимизъм и ще се избави от евроскептицизма, каза Станишев.Президентът на ПЕС коментира още, че тези избори не са просто за това кой ще прати с един депутат повече в ЕП. Истинският въпрос, според него, е дали хората харесват живота си:„Стиснах хиляди ръце и обиколих 17 области за две седмици и мога да ви кажа, че българите са обезверени и отчаяни. Търсят промяна и нова политика за доходите. Защото, за да изградят семейство и да заживеят достойно, са нужни доходи. Иначе бягат в чужбина. А това е пречка и пред икономическия растеж, и води до демографска катастрофа. Доходите са ключът, който може да отключи растежа на страната.“, прогнозира Станишев.Трябва да е ясно – без социална промяна в ЕС дълбока социална промяна в България няма да стане. Защото, ако там доминира ЕНП като политика, те няма да позволят на българско правителство да го направи. Така че битката на ПЕС и БСП е обща. Манифестът на ПЕС е разработен от всички партии и е ляв документ – Нов социален договор за Европа. В него има добри мерки, за да се пръвърне Европейският социален стълб в реалност. А това ще бъде основна червена линия в преговорите за новото парламентарно мнозинство. В него се предвижда и общ евромеханизъм за европейска минимална работна заплата, както и вграждането на социалните параметри в европейския семестър като оценка за икономическото развитие на всяка държава, каза президентът на ПЕС.Лидерът на европейската левица е на мнение, че „Европа не бива да остава такава, каквато е, защото много хора не я харесват и това е хранителната среда за националистите.“ Затова лявото политическо семейство ще търси широк ляво-центристки прогресивен алианс, за да може Европа да дава надежда отново.", "date": "2019.05.23", "title": "Станишев: Лявото европейско семейство ще бъде силно и влиятелно и това е в интерес на България"}
{"url": "https://offnews.bg/tenis/federer-na-mladini-biah-nervak-na-korta-703874.html", "text": "Швейцарската легенда в мъжкия тенис Роджър Федерер сподели, че като дете е бил голям нервак. Маестрото никак не сдържал гнева си и редовно е чупел ракети. Неведнъж се е случвало и да вика по съдиите.\"По онова време мислех, че мога да бъда перфектен. Бях наистина нервак на корта. В един момент обаче започнах да осъзнавам, че трябва да променя поведението си.В противен случай знаех, че няма как да постигна нищо. Заклех се, че ще се променя. Няколко дни по-късно обаче отново правих глупости на корта. За тази промяна ми трябваха цели две години.Промените в живота ми? Когато за първи път станах баща трябваше да не приемам толкова болезнено загубите. Семейството ме разсейваше.Не искам децата да си мислят, че техният баща е в лошо настроение без дори да знаят, че съм загубил полуфинал да речем. Непрекъснато съм ангажиран - и като тенисист, и като човек, и като баща\", каза Федерер.", "date": "2019.05.23", "title": "Федерер: На младини бях нервак на корта"}
{"url": "https://offnews.bg/politika/ninova-pod-komanda-sotciolozi-ni-ubezhdavat-che-apartamentgejt-e-pov-703895.html", "text": "На 26 май правим избор за Европа и за България. Избор означава свобода, страхът е враг на свободата, заяви в Плевен лидерът на БСП Корнелия Нинова.ГЕРБ използват страховете ви, за да запазят статуквото, да съсипват настоящето и да крадат бъдещето ни. Те ви плашат, че ще загубите работата си, не се страхувайте. Промяната е за по-добро. Те ви манипулират. Под команда социолози ни убеждават, че \"Апартаментгейт\" е повишил доверието във властта. Крещящо подценяване на разума на народа, коментира Нинова.По думите ѝ има само едно обяснение за това - подготовката за манипулиране на вота.Има само един отговор- гласувайте без страх. Властта се крепи на разделението и заплахите. Нашата алтернатива е обединение и смелост, каза лидерът на БСП.", "date": "2019.05.23", "title": "Нинова: Под команда социолози ни убеждават, че Апартаментгейт е повишил доверието във властта"}
{"url": "https://offnews.bg/obshtestvo/blizo-40-500-polozhiha-vtorata-matura-petima-prepisvachi-shte-povtori-703882.html", "text": "40 484 зрелостници днес положиха втората задължителна матура по предмет по избор, съобщи Министерството на образованието и науката.Те писаха по вариант 1, който беше изтеглен два часа преди началото на изпита.Най-много – 14 494, се явиха по английски език. По втория най-желан предмет – биология и здравно образование, матура държаха 10 441 абитуриенти, а по география – 5 682.Преди началото на втория зрелостния изпит заместник-министърът на образованието и науката Таня Михайлова пожела успех на учениците и ги призова да спазват всички правила.По време на матурата бяха анулирани пет изпитни работи заради преписване. Трима от нарушилите правилата са полагали изпит по география и икономика в Ружинци, Петрич и Каварна. По един случай е регистриран в София и Самоков на изпитите по английски език и философски цикъл. Всички те ще трябва да положат изпита отново, ако искат да получат диплома, която им дава право на кандидатстване в университет.", "date": "2019.05.23", "title": "Близо 40 500 положиха втората матура, петима преписвачи ще повторят изпита"}
{"url": "https://offnews.bg/112/plamna-lokomotiv-na-barzia-vlak-ot-sofia-za-gorna-oriahovitca-703896.html", "text": "Локомотив на бързия влак № 2641 от София за Горна Оряховица се запали тази вечер между гарите Роман и Кунино.Около 19:50 ч. локомотивната бригада на влака е забелязала дим, излизащ от машинното отделение на локомотива, съобщават от пресцентъра на БДЖ. Машинистите са спрели влака, задействали са автоматичната пожарогасителна система и са използвали наличните пожарогасителни средства.Подаден е сигнал до Национална служба „Пожарна безопасност и защита на населението”, които са изпратили противопожарни екипи на място да обезопасят локомотива.В пътническата композиция пътуват около 300 пътника, които са изведени на разстояние от влака със съдействието на превозния персонал.От гара Мездра е осигурен друг локомотив, който да обслужи влака.", "date": "2019.05.23", "title": "Пламна локомотив на бързия влак от София за Горна Оряховица"}
{"url": "https://offnews.bg/tenis/grigor-dimitrov-zapochva-sreshtu-ianko-tipsarevich-v-parizh-703894.html", "text": "Най-добрият ни тенисист Григор Димитров ще срещне сърбина Янко Типсаревич в първия кръг на втория за годината турнир от Големия шлем - \"Ролан Гарос\" в Париж. Това отреди жребият на надпреварата, който беше изтеглен тази вечер на церемония в Ботаническата градина.Димитров не е сред поставените, тъй като в последните месеци отбеляза сериозен спад в ранглистата и в момента е №47 в света. Във втория кръг той може да се изправи срещу поставения под номер 11 Марин Чилич от Хърватия или италианеца Томас Фабиано, срещу когото Григор записа успех преди няколко дни в Женева. В частта на българина е и Стан Вавринка, който е вариант за съперник в третия кръг.Типсаревич е познат съперник за българина. Двамата са играли помежду си шест мача, като балансът е в полза на сърбина - 4:2 победи.За последно двамата играха на Откритото първенство на Австралия, когато Димитров спечели с 4:6, 6:3, 6:1, 6:4. Добрата новина за Григор е, че другата му победа над Типсаревич е на клей, когато надви Типсаревич в Монте Карло през 2013 година.Григор Димитров е единственият българин в схемата на \"Ролан Гарос\". Първата ни ракета при дамите Виктория Томова отпадна още в първи кръг на квалификациите.", "date": "2019.05.23", "title": "Григор Димитров започва срещу Янко Типсаревич в Париж"}
{"url": "https://offnews.bg/drugi/federatciata-po-badminton-tarsi-pomirenie-sas-sestrite-stoevi-dokumen-703891.html", "text": "Във федерацията по бадминтон отказаха да задълбочават конфликта със сестрите Стефани и Габриела Стоеви и търсят път към помирение с двете бунтарки, които обявиха, че повече няма да играят за България.Европейските шампионки посочват като мотив конфликт с ръководството и неизпълнени финансови ангажименти. Публикацията им във Фейсбук разтърси из основи този спорт.В последвалите часове и дни лъснаха много неща, които засягат и двете страни. Част от националите по бадминтон споделиха публично разочарованието си от Стоеви, те от своя страна повториха обвиненията си. В крайна сметка обаче на днешния Управителен съвет на централата е взето решение да се търси път към помирение с тях.\"В името запазване авторитета на българския бадминтон и спорт, да се направи всичко възможно сестри Стефани и Габриела Стоеви да продължат да се състезават за България.Излъчва упълномощени представители на УС в лицето на Неделчо Кесов - председател на клуба от Пазарджик, за който се състезават сестри Стоеви, и Тихомир Киров, които да проведат среща и разговор в най-кратък срок със състезателките с цел изпълнение на гореизложеното\", се казва в официалното решение на УС на БФ Бадминтон, прието единодушно от присъствалите 10 души.", "date": "2019.05.23", "title": "Федерацията по бадминтон търси помирение със сестрите Стоеви (документ)"}
{"url": "https://offnews.bg/politika/butat-nezakonni-postrojki-sled-srutvaneto-na-novia-varnenski-bulevard-703898.html", "text": "\"Последните няколко години над 200 незаконни обекта в махалата Максуда бяха премахнати. Както в района на ул. „Пеячевич“, така на ската, под който минава локалното платно на бул. „Левски“. Започнали сме процедури за събаряне на къщата на ул. „Сава“ 53 още от 2018 г., но съдът отмени заповедта за предварително изпълнение. Затова до момента тя не е съборена. Няма обаче да чакаме да слезе на локалното платно – влизаме още днес и действаме!\"Това заяви кметът Иван Портних, след като земна маса се срути върху локалното платно на новия варненски булевард \"Васил Левски\". По адресна регистрация в сградата на ул. „Сава“ 53 живеят 4 души, за които е намерено решение за временно настаняване, твърдят от пресцентъра на Община Варна.„Тази дивотия продължава – да се изхвърлят боклуци по ската, въпреки че съвсем скоро изчистихме десетки хиляди тона. И само след няколко месеца вече е същата кочина. Затова всички тези незаконни постройки ще паднат! Строим отгоре път, защото там не може да влезе нито полиция, нито пожарна. Правим сервизен път, слагаме ограда, за да не могат да се хвърлят боклуци, и залесяваме ската! За укрепването думата ще имат специалистите“, заяви още кметът Иван Портних.", "date": "2019.05.23", "title": "Бутат незаконни постройки след срутването на новия варненски булевард"}
{"url": "https://offnews.bg/futbol/levski-sreshta-etar-v-barazha-za-liga-evropa-703897.html", "text": "Столичният гранд Левски ще се изправи срещу Етър Велико Търново в баража за участие в Лига Европа на 28 май през следващата седмица.Това стана факт, след като \"болярите\" победиха Славия с 2:0 у дома и с общ резултат 2:1 спечелиха седмото място и правото на бараж срещу третия в първата шестица за евротурнирите. Яни Пехливанов откри резултата с изстрел отблизо в 23-ата минута. В 37-ата минута Милчо Ангелов направи 2:0.Преди началото на мача домакините почетоха легендата на българския футбол Красимир Балъков, който изведе \"виолетовите\" за последен домакински мач.Героят от САЩ'94 ще поеме националния отбор през юни и това бе последен негов двубой начело на Етър на стадиона във Велико Търново.Първите минути бяха равностойни, като “белите” пробваха с далечни удари да вкарат ранен гол. Вратарят на Етър Христо Иванов обаче не бе затруднен особено.Така се стигна до 23-та минута, когато с доза късмет “болярите” поведоха в резултата. Даниел Младенов центрира от ъглов удар, получи се карамбол между двата играчи на Славия, след което топката отиде при Яни Пехливанов, който с удар отблизо не остави никакви шансове на ветерана Георги Петков.В 38-та минута “болярите” вкараха и втори гол, който поразително приличаше на първия. Дани Младенов отново центрира от ъглов удар, а Милчо Ангелов с глава насочи топката неспасяемо зад Петков за 2:0.След почивката Дани Младенов можеше да направи шансовете на Славия нищожни, но силният му удар бе отразен от Петков. В 69-та минута Румен Руменов също нанесе много тежък удар, но опитният страж на “белите” отрази. В последните минути на срещата “болярите” имаха претенции за дузпи в две ситуации в рамките на минута. В крайна сметка победата с 2:0 бе достатъчна за тима на Красимир Балъков.", "date": "2019.05.23", "title": "Левски среща Етър в баража за Лига Европа"}
{"url": "https://offnews.bg/politika/galap-interneshenal-barierata-za-vlizane-v-ep-shte-e-okolo-120-hiliad-703862.html", "text": "Дни преди вота формулата на влизащите в ЕП е 3+1+евентуални шансове за още две формации.Степента на предвидимост е ниска, възможни са развития в последните дни и часове. ГЕРБ и БСП се открояват. ДПС са трети, а ВМРО вече преминава бариерата. Това показват данни на „Галъп интернешънъл“ към 17 май, които са моментна снимка, а не прогноза за изборен резултат. Свои шансове да са над чертата имат също „Воля“, която разви мащабна кампания, а и Демократична България.Активността е трудна за предвиждане, но от днешна гледна точка се очаква да бъде около 33% от официалните списъци с избиратели (които невинаги са надеждна отправна точка, а има и дописвания). Това означава около 2.2 млн. (с възможни сериозни отклонения) гласуващи, от които се очакват и известен брой недействителни бюлетини (за справка, на последните избори за ЕП те бяха около 120 хил.). Разбира се, може да има известни отклонения заради разминаване между формални гласоподаватели в списъците и реално пребиваващи в България.Към 17 май, когато завърши последното проучване на „Галъп интернешънъл“, двете основни формации оспорват първото място, респективно БСП с потенциален вот между 28 и 32%, и ГЕРБ с потенциален вот между 27 и 31% от действителните гласове, подадени за партии и кандидати. ДПС има очакван вот около и над 15 - 16% от действителните гласове, подадени за партии и кандидати. До около 6% към 17 май вече достига ВМРО, което означава, че преминава бариерата от 5.88% и дали и с колко ще влязат в ЕП зависи от мобилизацията на електората. „Воля“ може да финишира на нива между 5 и 6%, а ДБ – между 4 и 5%.Не бива да се подценяват и останалите формации, които ще очакват между 1% и 3% от вота – като Коалиция за България (АБВ), „Атака“, Патриоти за Валери Симеонов, „Възраждане“. Интерес будят и от формацията „Път на младите“, които могат да получат и над процент от вота. Любопитно ще е представянето на „Коалиция за България“, защото е възможно да има объркване на част от избирателите на БСП.За формации и кандидати с около и под 1% подкрепа потенциалният вот може да бъде значим. Независими кандидати този път като че ли събират известен интерес.Подобни фактори няма как да се отчетат социологически надеждно на този етап. Няма как да се отчетат и формите на зависим, административно мобилизиран и т.н. вот, които може и да решат изборите.Бариерата се очертава около и над 120 хиляди гласа. Регистрираният засега интерес към „Не подкрепям никого“ се очаква да остане по-скоро декларативен и би било изненада, ако премине 2 – 3% от общия брой действителни гласове. ", "date": "2019.05.23", "title": "Галъп интернешенъл: Бариерата за влизане в ЕП ще е около 120 хиляди гласа"}
{"url": "https://offnews.bg/politika/kalfin-protestite-v-iardzhilovtci-ne-sa-politicheski-horata-niamat-v-703870.html", "text": "Недовършен водопровод накара хората от пернишкото село Ярджиловци да протестират. Ако не бъдат предприети конкретни действия, жителите на селото се заканват в края на май да протестират и пред сградата на общината в Перник. Недоволството е предизвикано от забавянето на втория етап на проекта за водоснабдяване, каза кметът Данчо Данаилов. Има утвърден проект и подписан договор, но реализацията му се бави. По думите му поради недовършения водопровод 1/3 от селото ползвало местни водизточници, водата от които не е качествена, тъй като съдържала голямо количество манган.Кладенците пресъхват, а там, където има вода, е с много лоши показатели, обясни кметът. В кладенците съдържанието на манган е в пъти по-висок от допустимата норма. За да компенсират нуждата от вода, хората ползват промишлена от близкия язовир до Ярджиловци, което в 21 век е недопустимо. Кметът на Перник Вяра Церовска заяви, че проектът за изграждането на водопровод е утвърден през 2016 година. Той се изпълнява на два етапа, първият от които е завършен. За втория етап също е подписан договор, който е съгласуван и утвърден. Истината е, че няма финансиране в ПУДООС, каза Церовска и обясни, положението, че довстъпването й в общината селото никога не е имало водопровод. Ивайло Калфин, член на НС на ПП АБВ, който посети селото, обясни, че жителите на Ярджиловци не искат нищо повече от кмета на община Перник, освен да пусне едно писмо, за да започне следващия етап от изграждането на водопровода. „Протестите на жителите на Ярджиловци не са политически. Да, кметът на селото е от АБВ, но няма политически лозунги, нито кампания. Хората от селото протестират, защото нямат вода. Кметицата се обидила, разсърдила се е и свикала общоселско събрание, в което да си изложи аргументите. Събранието щеше да пропадне, ако се беше състояло с тези хора, които тя си мислеше. Имаше много симпатични младежи от Перник, които бяха дошли до Ярджиловци, за да направят хубав фон зад кметицата. Но проблемът е в същността. Кажете ми каква е логиката един кмет да не пусне едно писмо до финансиращата институция - нищо повече не се иска от това. Тя казва: Аз съм го пуснала, но тя го е пуснала много по-рано, когато не е трябвало да го пуска. Трябвало е в последната година и половина да го пусне. Защо?! Ами защото кметът на Ярджиловци не е от ГЕРБ. Ето така не става - парите ги има, но ти понеже не си от нашите, няма да ги получиш.  Пет лева не са влезли в селото при мандата на тази кметица. Кметът на едно село трябва да направи чудеса, всеки тича при него като има проблем. Гледат малки деца с промишлена вода. Ползват кладенци, само че и кладенците пресъхват. За какво говорим?! До къде сме довели партийното късогледство в България. Да гледаме сега на инат, че кметът не е наш, ние пък няма да дадем на селото вода. Кои са тези, че да дават вода?! Ето срещу това се борим. Борим се на тези избори, вероятно и на следващите и по-следващите, докато не се променят нещата. Много хора са разочаровани в селото. От 60-те години на миналия век те се борят да имат вода. Да, и са тръгнали нещата. Сигурно много хора са допринесли за това. Трябва да се продължи. Пак ли трябва хората да чакат още 60 години?!Ето това е нашата битка!, каза още Калфин. ", "date": "2019.05.23", "title": "Калфин: Протестите в Ярджиловци не са политически, хората нямат вода"}
{"url": "https://offnews.bg/politika/elena-joncheva-borisov-lazhe-otnovo-naglo-i-bezochlivo-703872.html", "text": "\"Сега ще ме слушате, без да ми задавате глупави въпроси! Извинявам се, че говоря за тези женици! Те са жалки\".Това мисли и говори премиерът Бойко Борисов за българските журналисти, както и за мен, и за лидера на най-голямата опозиционна партия, написа водачът на листата на БСП Елена Йончева във фейсбук по повод интервюто на Борисов по Нова тв тази сутрин. В друга страна, след подобни думи, би последвала веднага оставка на политика, който си е позволил да ги произнесе. В България те минават в рубриката \"предизборен сеир\" и не правят впечатление, коментира Йончева. Елена Йончева пише още:Отдавна сме свикнали българският премиер да се държи като човек с бухалка и това говори зле за нас като общество, а не за него. Той е такъв, какъвто е бил преди двадесет години, когато охраняваше шефовете си от СИК. Фактът, че е премиер е срам за България. Фактът, че обижда, лъже и се държи арогантно, три дни преди изборите, означава, че е уплашен и вижда приближаващия край на политическата си кариера. Ние не сме обидени, защото знаем с кого си имаме работа и кого сме притиснали до стената.Борисов все повече се оплита в лъжите си. Най - страшното е, че позволяваме на такъв човек да управлява родината ни. Днес, в ефир, отново излъга- този път, че е декларирал къщата си, която според кадастъра е с РЗП 138 кв.м. Къщата, наречена от него “зайчарник”, е само илюстрация на това как премиерът спазва законите. От справки в подадените декларации на Бойко Методиев Борисов пред Сметната палата и пред КОНПИ, респ. КПКОНПИ, се вижда, че въпросната жилищна сграда не е декларирана.", "date": "2019.05.23", "title": "Елена Йончева: Борисов лъже отново - нагло и безочливо"}
{"url": "https://offnews.bg/kultura/udstok-50-godini-po-kasno-edin-pameten-kontcert-na-evgenij-dajnov-i-p-703859.html", "text": "С цветни лентички на челата и много приповдигнат дух почитателите на рока от 60-те попиха наелектризиращите акорди на музикантите от групите Магистри, The Band, Делта Рустърс и др. Развълнувани викове и еуфорични възгласи, радостно пляскане и припяване в такт – накратко, Удсток се завърна.Макар и в Нов българския университет. Макар и за кратко.Водещите рок изпълнители бяха обединени под надслов „1969: Между кича и свободата“ и приютени в театралната зала на НБУ. Концертът се състоя на 22 май. Петдесет години след края на най-големия рок фестивал, дал плът на хипи културата по онова време, родни музиканти като проф. Евгений Дайнов, Христо Намлиев и още много други въплътиха в тонове идеята за свободата.Какво е свободата обаче? Дали тя не е онова зрънце човечност, което кара – или е по-добре да кажа „карало“ – хората да се заслушат в песен, да разменят усмивка, да подадат ръка? Дали свободата не е онази чиста любов, която в онези времена е давала мотив на хората да се събират и да прекарват по цели три дни заедно, слушайки музика? Нима свободата не е избор, при това изборът да си Човек?Видях в очите на хората от публиката радост. Те съпреживяваха музиката и с искрено възхищение награждаваха музикантите с радостни вопли и сияйни усмивки. В този час те бяха именно Човеци. Но дали само обръщайки се към миналото…, дали само чрез връщането назад можем да заявим себе си и да се утвърдим като добри, човечни и щастливи същества?Защо днес няма Бийтълс и хипита, които да нощуват под звездите? Защо днес не съществува сила, която да ни тласка навътре – към чистата ни същност? Защото днес се движим между кича и свободата: в тази капсула от корист, апатия и злоупотреби.В пространството на кича, знаем, има йерархия и подчиненост, има престъпно мислене, има куха загриженост и правила, които силно ограничават свободното мислене. Кич е нетолерантността към другия, към по-слабия. Кич е омразата, с която наказваме различния – беден, болен или нещастен. Кичът е болест.И именно това трябва да излекуваме – да превърнем тази пътека между кича и несвободата в смел порив към чистата свобода. Мехлем за раните ни – като ранено общество – ни дадоха прекрасните музиканти, които гл. ас. д-р Методи Методиев представи. И тъй като хуморът е сладко хапче, вечерта не беше лишена и от смях. Нима първата асоциация, когато чуем фестивал, не ни води към нещо като… Ален мак?! Всъщност не. Правилната пътека на възприятията би трябвало да отвежда към Удсток. Петдесет години по-късно.„Обществата минават през радостни и през депресивни състояния. В момента обществата – и особено българското – са в депресивно състояние. Ние правим всичко възможно, за да го изкараме от него и да се върнем към едно шарено и щастливо битуване. Убедени сме, че ще се случи – в последните години има все повече шарени и интересни хора, има и все по-хубава музика. Това са вълни и на негативната вълна ѝ се вижда краят“, казва проф. Дайнов по повод заобикалящия ни днес кич.А ние, макар и ежедневно отблъсквани от реални примери за обратното, сме сигурни, че закостенелият консерватизъм, ксенофобията и агресивното неприемане – като форми на кича – не са на мода. Всеки, който е чул албума Abbey Road на Beatles, вярва в това, а ние, които чухме парчета от него, изсвирени от Евгений Дайнов и приятели, отново се убедихме, че светът е шарен. И му дължим доброто от себе си.Дали предсказанието на Кондратиев за петдесетгодишните вълни при капитализма, с прилежащите им ликуващи възходи и гнили спадове, е вярна? И ако петдесетте години след Удсток са били просто един кошмар, то да очакваме ли пируващ възход на обществото – в културен и икономически аспект?Една подробност – Кондратиев е убит.А ние… ще убием ли надеждата за нещо ново, голямо и светло, за красиво и топло бъдеще, за широко отворени очи и дръзки прически – ще разберем, ако останем още малко.Събитието в театъра на НБУ не мина и без апетитни литературни хапки. Прочутият актьор и приятел на изпълнителите – Ицко Финци – прочете от видео стената откъси от известни произведения на Рей Бредбъри и Кърт Вонегът. Текстовете, вдъхновяващо представени от големия артист, придадоха допълнителна атмосфера на вечерта, докато Удсток-декорите в залата поддържаха нивото на артистична висота. Сценографията бе дело на студенти и преподаватели от Департамент „Изящни изкуства“ под ръководството на ас. д-р Христина Дякова. „Целият екип, който изгради сцената, подготви техниката и разписа програмата, се състои от отдадени и много добре подготвени професионалисти“, потвърди Антон, новопостъпил стажант в организацията.Истории от мракобесните години, в които САЩ са окупирани от олигархията, но когато се раждат велики музикални герои, сюжети с кокаинови въглавнички в багажа, най-славното парче на Сантана и още много завладяващо присъствие получихме от проф. Евгений Дайнов и останалите музиканти. Да дадеш всичко от себе си и да изпълниш себе си и останалите – това ни казаха те със силното си сценично присъствие.Още една изненада беше участието на The Band, които изпълниха парчето ‘The Night They Drove Old Dixie Down’ във версията на Johnny Cash. Явор Намлиев – пианист и син на Христо Намлиев – участва в изпълнението с дайре – инструмент, за който се хваща за пръв път. Той сподели, че хипи културата и Удсток музиката го вълнуват отдавна и че иска да се впусне в това поле. Това е мечта и на китариста на групата, който предпочете да запази в името си в анонимност.Ако и след този концерт не върнем надеждата, мисля, че тя ще изгори напразно – между цензурата и грозния делник. Има защо да се палим – всеки тон, всяка дума, всяко цветно парче – всичко това ще донесе новото. ", "date": "2019.05.23", "title": "Удсток 50 години по-късно: Един паметен концерт на Евгений Дайнов и приятели"}
{"url": "https://offnews.bg/medii/izbornata-nosht-v-ndk-otide-v-istoriata-703863.html", "text": "Изборите за Европейски парламент на 26 май ще са първите у нас без традиционната \"изборна нощ в НДК\".Над 20 години в Двореца се организира т.нар. международен пресцентър, където партиите разполагаха своите щабове, големите медии - студия, а след обявяването на резултатите започваха партийните пресконференции според реда в класирането. Тези пресконференции се излъчваха пряко и продължаваха до малките часове на нощта. Събитието се провеждаше в НДК и в единични случаи - в БТА.На последните избори обаче много от партиите не се възползваха от залата за пресконференции и обявиха, че ще дадат брифинги в централите си на следващия ден. Така се случи на изборите през 2015-а, а на тези през 2016-а събитието бе прехвърлено от НДК в БТА. Възникваха и препирни кой след кого да даде пресконференция, тъй като в изборната нощ окончателните резултати не са ясни. Години наред международният пресцентър бе ангажимент на МВнР, а провеждането му изискваше сериозна организация и охрана. От Външно министерство обявиха пред OFFNews, че тази година пресцентър в НДК няма да има, а организацията на пресконференциите е поета от БТА.От Българската телеграфна агенция на свой ред отговориха, че специално изборно събитие не е организирано. Имали запитвания от няколко партии и ако бъдат организирани техни пресконференции, това ще бъде съобщено по обичайния ред.Партиите и коалициите все още не са обявили къде ще коментират изборния резултат. Почти сигурно е, че двете големи партии ГЕРБ и БСП ще предпочетат да говорят пред медиите в централите си.", "date": "2019.05.23", "title": "Изборната нощ в НДК отиде в историята"}
{"url": "https://offnews.bg/futbol/levski-puska-po-evtini-bileti-za-barazhite-za-liga-evropa-703861.html", "text": "Ръководството на Левски пусна в продажба по-евтини от традиционната цена билети за предстоящия бараж за участие в Лига Европа.Обикновено пропуските вървят на цени за Сектор \"STRABAG\" - 15 лева, Сектор \"В\" - 10, Сектор Б - 7. Сега се наблюдава чувствително намаление на цената, като за Сектор \"STRABAG\" е 10, Сектор В - 7, Сектор Б - 5.\"Сините\" ще играят срещу Славия или Етър на 28-и май, вторник, от 20 часа на стадион \"Георги Аспарухов\".\"Уважаеми привърженици, билетите за предстоящия бараж за Лига Европа, в който ПФК Левски е домакин, вече са пуснати в предварителна продажба.Пропуски ще се продават във феншопа на сектор \"STRABAG\" на стадион \"Виваком Арена Георги Аспарухов\" всеки ден от 10:00 до 19:14 часа. Желаещите ще могат да си закупят билет също така от касите на Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.В деня на мача (28.05.) билети ще се продават на касите пред Сектор \"STRABAG\" и на тези на ул. Тодорини кукли 47 от 14:00 до края на първото полувреме.За удобството на всички Вас напомняме, че може да се възползвате от закупуването на пропуск онлайн. Можете да избегнете ходенето до касите, като платите пропуска си онлайн, веднага след това можете да го разпечатате, като всеки билет има указани вход, блок, ред и място.Сезонните абонаментни карти ще са валидни и за тази среща.Обръщаме Ви внимание, че всички желаещи да наблюдават двубоя трябва да носят своята лична карта със себе си. В противен случай няма да бъдат допускани на стадиона.В сила остава кампанията на ПФК Левски, целяща да привлече все повече семейства и деца на стадиона. И в баража отново ще бъде отворен блок 3 в Сектор \"STRABAG\" - редове от 1 до 22 вкл. /места от 16 до 30 вкл./, в който срещу билет от 10 лв. всеки родител ще може да заведе до две деца на възраст до 14 г. Двама възрастни с до две деца до 14 г. ще влизат на тези места също срещу 10 лв. Пропуските са с фиксиран вход 3 на сектор \"STRABAG\".Цената за ВИП Семейния сектор \"Vivacom\" е 30 лева, като тя включва един възрастен с до две деца до 14 години. Ако двама възрастни придружават до две деца до 14 г., то цената е 40 лева. В сектора за малките фенове са предвидени редица забавления, като джаги, плейстейшън 4, безплатни пуканки, среща с талисмана \"Лъвски\" и едни от най-добрите места на стадиона. Към семейния сектор \"Vivacom\" се влиза през ВИП входа на Сектор \"STRABAG\".За улеснение на придружителите, които ще посетят срещата с деца, прилагаме декларация, която трябва да бъде попълнена преди влизането в спортното съоръжение. (Може да изтеглите и попълните документа от сайта на Левски!).Срещата бараж на стадион \"Виваком Арена Георги Аспарухов\" е на 28.05.2019 г. (вторник) от 20:00 часа\", гласи съобщението.Сектор \"STRABAG\" - 10 лв. (Блок 1,2,3,4,5, 6, 7 и Прес ложа), 20 лв. (Ложа 2 и 3), 50 лв. (VIР -достъп до VIР салона с кетъринг).Сектор \"В\" - 7 лв.Сектор \"Б\" - 5 лв.Сектор \"Г\" - 5 лв. (гости)Гостите ще могат да си закупят билет от касата пред Сектор \"Г\".", "date": "2019.05.23", "title": "Левски пуска по-евтини билети за баражите за Лига Европа"}
{"url": "https://offnews.bg/futbol/v-bfs-gotovi-s-dva-stcenaria-za-bitkata-za-titlata-703856.html", "text": "Спортно-техническата комисия към Българския футболен съюз взе решение и на \"Лудогорец Арена\", и на \"Българска армия\" да има шампионски медали и трофей. Който и отбор измежду Лудогорец и ЦСКА да спечели титлата за сезон 2018/19, ще има честта да се окичи с отличията пред собствена публика.Решителните битки, които ще определят шампиона на България, са Лудогорец - Черно море и ЦСКА - Ботев (Пловдив). Мачовете стартират в 20.00 часа на 24 май, петък. Кръг преди края Лудогорец има една точка преднина пред \"червените\".Ето и съобщението на футболната ни централа:Във връзка с развитието на битката за шампионската титла в Първа професионална лига и факта, че два отбора имат реален шанс за първото място в крайното класиране, ръководството на Българския футболен съюз подчертава следното:Както подобава на развитите футболни федерации в Европа, БФС има пълната готовност да предостави шампионски трофей и златни медали на първенеца на страната и на двата стадиона непосредствено след изиграването на двубоите от последния кръг в ППЛ.Ръководството на централата още веднъж изразява задоволството си от атрактивния и непредвидим завършек на шампионата и желае успех на съперниците в оспорваната битка за златото\".", "date": "2019.05.23", "title": "В БФС готови с два сценария за битката за титлата"}
{"url": "https://offnews.bg/politika/nikolaj-nenchev-edinstvoto-na-evropa-e-dalboko-izstradano-703857.html", "text": "Кандидатът за независим евродепутат Николай Ненчев се срещна с граждани на Гоце Делчев и Благоевград. В областния град той присъства на откриването на изложба, посветена на Първата българска рота в НАТО. Една изстрадана мечта, подчерта Ненчев.Експозицията беше разположена на площада в града и стотици хора имаха възможност да се запознаят с тази малко известна част от нашата история. Пред присъстващите Ненчев заяви: Единството на Европа е дълбоко изстрадано. Днес символ на изконните и непреходни човешки ценности е именно Европейският съюз. Вярата в доброто и стремежът да се осигури благоденствието и спокойствието на хората направиха възможно създаването и утвърждаването на най-успешния икономически и политически съюз в човешката история. Ето защо за мен знак на върховен патриотизъм е пълната интеграция на България в Европейския съюз и стремеж към прилагане на общо законодателство и съдебен контрол, обща система за сигурност, единен жизнен стандарт за всички граждани на Европа, категоричен бе Ненчев. В обръщението си той каза още: Политическите убийства и трагедията на милионите страдалци в комунистическите лагери и затвори положиха основите на един политически съюз, чиито страници са изписани с кръвта на безбройните мъченици и с неизмеримата физическа и душевна болка на техните близки. Да си припомним с преклонение и българския принос – безкористната саможертва на стотици хиляди патриоти-родолюбци, уникалния пример и себеотрицателната съпротива на горянското движение. Нека не забравяме, че от деня на учредяването си Обединена Европа имаше своите непримирими врагове - комунистическите движения, представлявани най-неприкрито и отявлено от действията на Съветския съюз. Те са тук, сред нас, и днес, надянали нова маска - на социалисти, националпопулисти и евразийци. Това са и моите, и вашите врагове и затова вярвам, че заедно няма да допуснем да осъществят пъклените си планове и ще спрем опитите им да разрушат единството на Европа. От времената на славните наши царе, през християнството и писмеността, през възрожденците и революционерите, през демократите и патриотите, ние, българите, сме изграждали и отстоявали нашата принадлежност към Европа. Европа на свободата, на човешките права, на мира и сигурността.За такава и още по-могъща единна Европа ще се боря. Ще отдам всичките си сили и цялата си енергия, за да не допусна ЕС да бъде разрушен от чужди враждебни сили!Днес живеем в Европа на 21 век и единството е по-важно от всякога. Затова трябва да всеотдайно и безкомпромисно да браним сигурността и оцеляването си! В името на мирна и силна Европа, в името на свободна и просперираща бъдеща България отново да защитим свободата, равенството и братството!Духът ни на европейци не може да бъде екзекутиран! На 26 май бъдете активни с мен в битката ни да запазим ЕС! ", "date": "2019.05.23", "title": "Николай Ненчев: Единството на Европа е дълбоко изстрадано"}
{"url": "https://offnews.bg/sviat/102-godishna-zhena-zapodozriana-za-ubijstvoto-na-sasedka-v-starcheski-703855.html", "text": "102-годишна жена е заподозряна за убийството на 92-годишна съседка в старчески дом във Франция, съобщи Би Би Си. Тялото на жената е открито от гледач в дома Шерзи сюр Марн. Жертвата е била в леглото си и е имала наранявания по лицето. Според аутопсията причината за смъртта е \"удушаване и удари по главата\".Заподозряната за убийството била силно превъзбудена и объркана и казала на гледача си, че е убила някого, обясняват от прокуратурата. Тя е приета в психиатрична болница. Там тя ще бъде подложена на психиатрични тестове, за да се разбере дали може да бъде подведена под отговорност за действията си. ", "date": "2019.05.23", "title": "102-годишна жена заподозряна за убийството на съседка в старчески дом във Франция"}
{"url": "https://offnews.bg/politika/evrolistata-na-demokratichna-balgaria-s-radan-kanev-e-favorit-sred-chi-703865.html", "text": "Обединението Демократична България, на което социолозите дават доста скромни оценки за електоралния потенциал, категорично води в анкетата сред читателите на OFFNews \"За кого ще гласувате на изборите за Европейски парламент на 26 май?\".При близо 19 000 гласували в допитването ни, извънпарламентарната формация получава до момента 24,87% от вота на страницата ни. В абсолютна стойност това са 4672 гласа за листата, водена от Радан Кънев.Втори в класирането вървят ГЕРБ. За партията на премиера Бойко Борисов са заявили, че ще гласуват 17,54% или 3295 от читателите ни.Изненадващо, на трето място по подкрепа е излязъл лидерът на БЗНС Николай Ненчев, който се явява като независим кандидат. За него са заявили, че ще гласуват 12,74% (2393) от читателите ни.През последните дни бившият министър на отбраната в правителството на ГЕРБ и Реформаторския блок е успял да изпревари по подкрепа партия Вързраждане, която също събира впечатляващ брой гласове в допитването ни. Мобилизацията на следовниците на лидера на формацията Костадин Костадинов им е донесъл 12,55% (2358 души) от вота.Едва на пето място идва БСП. 2054 от читателите ни заявяват, че ще подкрепят листата на Столетницата, водена от Елена Йончева. Тези гласове са равни на 10,93% от гласувалите на сайта ни.Останалите партии собират символична подкрепа сред читателите ни. Сериозна пордкрепа събира обаче друг от независимите кандидати за ЕП - Десислава Иванчева. За бившата кметица на столичния район Младост заявяват, че ще гласуват 5,68% от читателите на OFFNews или 1068 души.Анкетата ни ще е активна за гласуване до утре.", "date": "2019.05.23", "title": "Евролистата на Демократична България с Радан Кънев е фаворит сред читателите на OFFNews"}
{"url": "https://offnews.bg/futbol/krusharski-razkri-dokade-shte-stigne-loko-pd-v-liga-evropa-703869.html", "text": "Собственикът на Локомотив Пловдив Христо Крушарски разкри, че има предчувствие за представянето на тима в турнира Лига Европа.\"По-скоро участието на Локомотив в евротурнирите е още един финансов разход. Надявам се, че ще се справим. Аз имам едно вътрешно предчувствие, че ще скочим две стъпала нагоре\", каза Христо Крушарски в предаването \"Домът на футбола\" по Диема Спорт.Междувременно стана ясно, че бранителят Асен Георгиев ще се раздели с Локомотив. Договорът на бранителя със “смърфовете” изтича в края на този сезон и няма да бъде подновяван, пише Sportal.bg.25-годишният футболист изигра 21 мача (15 в редовния сезон и шест във втората шестица) за тима през настоящия сезон, в които вкара един гол. Последният мач на Асен с фланелката на Локо бе финалът за Купата, спечелен с 1:0 срещу Ботев.Тогава Георгиев се появи като резерва в края на двубоя. Освен за “бяло-черните” юношата на Левски е играл още за Ботев (Враца), Монтана, Берое и хърватския Истра.Асен е вторият футболист от настоящия носител на Купата, който си тръгва след сезона. Преди това контрактът си с клуба разтрогна хърватинът Вилим Посинкович.Очаква се да има още футболисти, който ще си тръгнат от „Лаута“ преди еврокампанията на тима. Димитър Везалов, Янко Ангелов, Илко Пиргов, Абделхаким Буна и Игор Банович също за с изтичащи договори.", "date": "2019.05.23", "title": "Крушарски разкри докъде ще стигне Локо Пд в Лига Европа"}
{"url": "https://offnews.bg/futbol/razvrazkata-v-italianskata-seria-a-na-zhivo-po-max-sport-tozi-uikend-703868.html", "text": "Последният кръг в Серия А ще даде окончателен отговор на въпроса кои тимове ще представят Италия в европейските клубни турнири догодина и кой ще е последният изпадащ тим. Развръзката ще може да се проследи пряко по .Със сигурност най-интересна ще е битката за двете вакантни квоти за Шампионската лига. Ювентус и Наполи са сигурните представители на Италия в най-комерсиалния турнир, а цели четири отбора имат шанс да се присъединят към тях.Към момента Аталанта и Интер делят третата позиция с актив от по 66 т. \"Бергамаските\" са домакини на Сасуоло, а \"нерадзурите\" приемат борещия се за спасение Емполи на Сан Сиро. Ако вземат трите точки в мача, именно Аталанта и Интер ще правят компания на Юве и Наполи.На петата позиция към момента е съставът на Милан със 65 т., който гостува на СПАЛ и освен, че трябва да вземе задължително трите точки, ще се надява на грешка от страна на някой измежду Аталанта и Интер.На теория тимът на Рома, който е 63 точки, също има шанс да попадне в Топ 4, но, за да се случи това, „вълците” трябва да надделеят над Парма и да се надяват на загуби на два от трите преки конкурента.Четирите двубоя са в неделя от 21:30 часа и може да се проследят по четирите спортни канала на А1: Аталанта – Сасуоло (MAX Sport 1), Рома – Парма (MAX Sport 2), Интер – Емполи (MAX Sport 3), СПАЛ – Милан (MAX Sport 4).Най-интересните и актуални акценти от програмата на каналите MAX Sport, може да се проследят в официалната Facebook страница на каналите  и в Instagram профила .", "date": "2019.05.23", "title": "Развръзката в италианската Серия А на живо по MAX Sport този уикенд"}
{"url": "https://offnews.bg/112/otkrit-e-planinariat-izcheznal-predi-5-dni-v-rodopite-703875.html", "text": "Открит е пловдивчанинът, който изчезна в Родопите и бе обявен за издирване на 20 май, съобщи Радио Пловдив.Атанас Терзиев вече е при близките си и е в добро състояние, без сериозни наранявания, е съобщила полицията в Пловдив. Той е бил открит в района на Бяла черква и хижа \"Здравец\".Мъжът е претърпял тежък инцидент, след който е изпаднал в безсъзнание.На 18 май Терзиев тръгнал на планински преход от Перущица към Върховръх и Бряновщица. Връзката с него изчезнала и два дни по-късно близките му алармирали полицията.", "date": "2019.05.23", "title": "Открит е планинарят, изчезнал преди 5 дни в Родопите"}
{"url": "https://offnews.bg/sviat/vashington-pozvoli-choveshkite-trupove-da-badat-prevrashtani-v-pochva-703844.html", "text": "Вашингтон стана първият щат в САЩ, който легализира използването на човешкото тяло за \"компостиране\", предаде Би Би Си. Новоприетият закон ще влезе в сила през 2020 г. и ще разреши \"човешкото компостиране\" и хидролиза (разтваряне във вода). Така жителите на Вашингтон ще имат право да избират след смъртта телата им да бъдат превърнати в почва. Методът е алтернатива на кремациите и погребенията и е практична опция за градовете, където не достига площ за изграждане на гробища. На края на процеса, близките могат да получат почвата, която да използват за засаждането на цветя, зеленчуци или дървета.Привържениците на идеята подкрепят метода, защото според тях е по-екосъобразен от кремацията, след която се отделят въглероден диоксид и прахови частици във въздуха.Досега законът във Вашингтон позволяваше само кремация или погребване. Промяната в него е вдъхновена от идеята на Катрина Спейд, която през 2017 г. основава \"Рикомпоус\" и публично обявява предложението си за \"човешка почва\". Тя взима идеята си от масовите практики на компостиране на добитък. Спейд обаче забързва процеса, като добавя дървени стърготини, слама и люцерна, които образуват смесица от азот и въглерод. Тази комбинация, придружена с човешко тяло, ускорява процеса на естествения компост.Досега законът във Вашингтон разрешаваше само кремация или погребване. ", "date": "2019.05.23", "title": "Вашингтон позволи човешките трупове да бъдат превръщани в почва"}
{"url": "https://offnews.bg/drugi/bivshiat-menidzhar-na-sestrite-stoevi-minaha-granitcite-sas-svoiata-a-703852.html", "text": "Бившият мениджър на бадминтонистките ни Стефани и Габриела Стоеви Каролина Зографова взе отношение по скандала, който тресе спорта след отказа на европейските шампионки да се състезават за България. Те посочват като причина конфликт с федерацията и обвиняват ръководството, че отклонява средства, предвидени за подготовката им.Зографова познава добре Стоеви, като беше с тях по времето, когато треньор им беше Гюнтер Хубер.\"Мисля, че е време на тези прекрасни момичета сестри Стоеви, които забравиха от къде тръгнаха да им припомня някой факти, защото преминаха всички граници със своята арогантност и алчност.Зад успехите им стоят много хора, да сега са име, но едва ли това е начина да го прославят, едва ли със скандал прославят любимият си спорт.Пиша от първо лице, как тези момичета стигнаха до тук, където са в момента. Започнали са да тренират като малки деца в родното Хасково, когато аз лично се запознах с тях бяха на 16 и 17 години, разбрахме тогава че имат първите си проблеми с треньора си тогава г-н Бойчинов, че им краде парите...Потърсиха ръководството на федерацията, мен и Гюнтер за помощ. Така общо решихме че с помощта на федерацията те ще се преместят в София, за да живеят и тренират. Федерацията ги настани в една от стаите на залата, подсигури им храна и всичко необходимо за пълноценни тренировки, ние (аз и Гюнтер ) ги гледахме и обгрижвахме, като нащи деца.Наложи се Гюнтер да им купува всичко необходимо да живеят в нормални условия и да се чувстват добре (като маратонки, бельо, чаршафи). С помощта на федерацията и нас в частност, най-вече на Гюнтер, играта им се промени, започнаха да играят на доста високо ниво, появиха се първите големи успехи.Гюнтер ги взе да живеят при него около 2 години в къщата му в Германия, където тренираха и живееха, за което те никога не са дали дори 1 €, всичко това го правехме в името на успехите и голямата цел да ги развием на световно ниво.Така продължихме в лишения усилена работа, ангажираност от наша страна (реално живеехме техния живот) 4 години, за благодарност получихме същото обвинение както първия им треньор, че ги крадем.След 4 години те обвиняват и федерацията в същото...Това е благодарността, не споменават името на Гюнтер, а без него нямаше да са това което са в момента... оставам зад всяка своя дума, ако могат да я опровергаят добре, “туристи”, “звезди”, “обидени”, “не става въпрос за пари”, много фрази, много глупост... а хората в България наистина им се радваха на успехите!!!\", написа Зографова във Фейсбук.", "date": "2019.05.23", "title": "Бившият мениджър на сестрите Стоеви: Минаха границите със своята арогантност и алчност"}
{"url": "https://offnews.bg/politika/ivancheva-kani-kandidatite-za-evrodeputati-na-disput-pred-ndk-utre-703876.html", "text": "Независимият кандидат за евродепутат Десислава Иванчева, която получи разрешение от съда да напуска дома си за предизборна кампания, кани утре кандидатите за представители в Европейския парламент на импровизиран диспут пред централния вход на НДК. Целта е да се дискутират \"ключови теми от национална значимост, на които ще търсим решение и съдействие в голямото европейско семейство – Европейския парламент\", се казва в отвореното писмо-покана на Иванчева. Началният час на срещата е 14,00, краят й е обявен за 20 часа. На нея са поканени и медии. В текста на Десислава Иванчева се казва още: Каня ви по този импровизиран начин, защото не можах да се възползвам от правата ми, които са упоменати в Изборния кодекс за равнопоставеност (Чл. 189, ал. 3 \"Българската национална телевизия и Българското национално радио отразяват обективно и справедливо проявите на кандидатите, регистрирани от партиите, коалициите и инициативните комитети, при зачитане на тяхната равнопоставеност и значимост въз основа на правила, приети от Централната избирателна комисия.\"), тъй като съдът едва преди 2 дни ми разреши да се включа по медии и диспути. Нямах възможност да се видя с вас по студия и да дискутираме.Приканвам ви да говорим по ключови за България теми – като правосъдие, зелени политики, защита на човешките права, свобода на словото и медиите, разходване на европейските фондове. Набелязала съм тези приоритети и каузи на база хилядите коментари, които получих от хора от цяла България, като най-проблемни, най-горещи теми. С удоволствие ще дискутирам и по вашите приоритети. В крайна сметка считам, че ние не сме конкуренти, ние сме само опоненти. Но който и от нас да бъде избран на 26 май да отиде в Европейския парламент, считам, че трябва да защитава националните интереси, а не лични, партийни, политически, олигархични. Считам, че всеки един от нас трябва да бъде ръководен единствено и само от волята на българския народ. Събирайки се на такъв дебат, ще покажем, че търсим най-доброто решение, удовлетворяващо всички български граждани.Каня и всички граждани да поговорим, тъй като до сега имах възможност да комуникирам само по социалните мрежи. За мен е най-важно да чуя вас, вашите проблеми и как очаквате да ги решаваме.Каня медиите и журналистите да зададат всички въпроси, които считат, че са важни за обществото, във връзка с кандидатурата ми за представител в Европейския парламент.П.С. Прилагам и разрешението от съда, че имам право утре (24 май) да напусна дома си, за да се включа в дебати от 13,30 ч. до 24 часа. ", "date": "2019.05.23", "title": "Иванчева кани кандидатите за евродепутати на диспут пред НДК утре"}
{"url": "https://offnews.bg/zimni/litcenzat-na-federatciata-po-karling-ne-e-otneman-703854.html", "text": "Лицензът на българската федерация по кърлинг (БФК) не е отнеман, а финансирането на централата не е спирано. Това пише до OFFNews.bg президентът на БФК Николай Рунтов, който поиска право на отговор, за да опровергае написаното в публикацията.\"Уважаеми дами и господа,На 21.05.2019г. на уеб страницата на вашия сайт ( www.offnews.bg) е публикувана статия със заглавие “Кралев отне лиценза на федерацията по кърлинг”.Обръщам се към вас в качеството ми на Президент на Българската Кърлинг Федерация (БКФ) като бих желал да ви информирам, че твърденията публикувани в горецитираната статия не отговарят на истината.Министър Кралев не е отнемал лиценза на федерацията, още повече БФК продължава да има лиценз като даже подготвя документи за подновяване на лиценза съгласно новите промени в Закона за спорта.Друго невярно твърдение поместено в статията е че Министър Кралев е спрял финансирането на Българска федерация по кърлинг. БФК не е получила финансиране от Министерство на спорта, за да, бъде то спряно.И двете твърдения могат да бъдат проверени в Министерство на младежта и спорта.Вероятно не сте запознати, но през месец Април тази година, мъжкия национален отбор по кърлинг завоюва исторически сребърен медал от Европейско първенство, провело се в гр.Брашов, Румъния.Надяваме се, че в бъдеще ще проверявате източниците си на информация, за да, не заблуждавате читателите си с невярна информация.Оставам на разположение при необходимост от повече информация свързана с българския кърлинг.Николай РунтовПрезидент на БФК\".", "date": "2019.05.23", "title": "Лицензът на федерацията по кърлинг не е отнеман"}
{"url": "https://offnews.bg/politika/sled-zabranata-na-tcik-marihuanata-stana-tema-nomer-edno-na-sreshtata-703873.html", "text": "Няма лоша реклама, а ЦИК я направи безплатно за Глас Народен. Срещата на партията с избиратели в Перник бе малко след като се разбра, че ЦИК забранява листото канабис в агитационните материали на партията. Така темата за марихуаната стана една от най-обсъждананите в разговора с кандидат-депутатите.Имаме листо марихуана в плакатите си още от парламентарните избори през 2014 г., разказа водачът на листата Венета Маджистрели. В програмата на партията винаги е било настояването да започне дебат за легализиране на използането на канабиса за медицински цели.Маджистрели беше представена от певицата София Георгиева, която на последните местни избори беше кандидат за кмет на Перник, а сега също е в листата за Европарламента.Заедно с нея беше и друг кандидат - Росен Костов от Ловеч, който разказа, че след всички страшни истории, които е слушал за Перник, е приятно изненадан колко приятен град е и колко са добронамерени хората там.Въпроси за регулациите, които касаят малките и средните предприятия бяха другата основна тема на кампанията. Хората, дошли на срещата надълго и нашироко разпитваха Маджистрели за пречките пред износа в ЕС и най-вече за затрудненията при бизнес с трети страни, например Сърбия и Македония.", "date": "2019.05.23", "title": "След забраната на ЦИК: Марихуаната стана тема номер едно на срещата на Глас Народен в Перник"}
{"url": "https://offnews.bg/obshtestvo/tajnata-i-iavnata-chast-ot-naj-vazhnia-izpit-za-smg-slozheni-v-edin-pl-703779.html", "text": "Най-важното състезание за приема след IV клас в Софийската математическа гимназия тази година се е провело по нов ред, който според родители може да хвърли съмнение върху запазването на анонимността, а оттам - и на обективността при оценяването на кандидатстващите деца, сигнализира майка до OFFNews.\"Откриване на млади таланти\" е състезанието с най-голяма тежест в бала за СМГ - без него ученик не може да кандидатства, а силен резултат му дава огромен шанс за класиране.Състезанието се състои от две части - първият модул (тест с 20 въпроса) по регламент не е анонимен, вторият е. При него се решават две задачи. До миналата година учениците предаваха попълнените бланки от първата част. Решенията на задачите от втората част запечатваха в голям плик, в който поставяха и запечатано пликче с трите си имена.На тазгодишното състезание, проведено на 18 май в СМГ, и поименният, и анонимният модул на явяващите се 875 четвъртокласници са били сложени в един общ голям плик.ДиректорътПотърсихме директора на СМГ д-р Антоан Тонев за разяснение защо това е било направено. Ето какво отговори той на писменото ни запитване:Работите на децата са били засекретени в помещение, \"отговарящо на всички изисквания на Правилата за информационна сигурност\", пише още директорът и уверява, че там е имало постоянно видеонаблюдение, от което \"компетентните органи могат да установят лесно, че анонимността на работите по втори модул е гарантирана\".Директорът пише още, че въпросите ни са \"назидателно-риторични\" и ни уверява, че резултатите от състезанието са \"напълно обективни, защото за СМГ е важно да открие кои са онези ученици, които имат най-сериозни дарби и талант в математиката и това състезание помага именно в тази насока\".ПравилатаСъстезанието се провежда в един кръг - областен, пише в регламента за текущата година. Началникът на съответното Регионално управление на образованието - в случая това е РУО - София-град, ръководено от д-р Ваня Кастрева, определя със заповед областни комисии за организация и провеждане, за засекретяване и разсекретяване на работите, както и квесторите.Промяната в провеждането на ключовото състезание за приема в СМГ се прави в първата година, от която са в сила , осъществяван по неясни критерии, различни от резултатите на децата от балообразуващите състезания. Те разписаха ясни критерии, при които преместване напр. в СМГ е допустимо и изключиха регионалните управления на образованието от вземането на решения.Промените бяха направени след разследването на OFFNews \"\". То разкри, че към СМГ е бил добавен почти цял клас от деца, които не са били класирани, но .", "date": "2019.05.23", "title": "Тайната и явната част от най-важния изпит за СМГ сложени в един плик"}
{"url": "https://offnews.bg/volejbol/balgaria-propusna-da-specheli-parva-pobeda-v-ligata-na-natciite-703858.html", "text": "България пропусна изключителен шанс да запише първа победа при дебюта си във Волейболната лига на нациите при жените. В мач между двата най-млади състава в турнира, играл се в „Монбат Арена” в Русе, момичетата на Иван Петков поведоха на Белгия с 2:0 гейма, но загубиха с 2:3 (25:19, 25:15, 22:25, 16:25, 13:15).Българките записаха първа точка в турнира, но спокойно можеха и да затворят мача с чисто 3:0. Българският треньор започна мача с Петя Баракова като разпределител, която направи добър мач срещу Япония, след като замени във втория гейм Лора Китипова.Първата част вървеше равностойно до второто техническо прекъсване, което дойде при 16:14 за България. След това нашите момичета методично увеличаваха преднината си, за да се стигне до 19:15 след блокада на Мира Тодорова , а след това и до 23:17 след атака в аут на Кая Гробелна от Белгия. Симона Димитрова затвори гейма при 25:19.Българките бяха безкомпромисни във втората част, след като първото техническо прекъсване дойде при 8:3 за нас, а при 15:12 нашите момичета записаха серия от 7 поредни точки за 21:12. Успехът дойде при 25:15 след успешна атака на Мирослава Паскова.Третата част беше далеч по-оспорвана и първото техническо прекъсване дойде при 8:7 за България, но след това белгийките дръпнаха с 10:8. Точно 29,4 сек се разигра точката за 12:10 в полза на Белгия. Веднага след това дойде и ново дълго разиграване, в което българките показаха азиатска защита и белгийките пратиха топката в мрежата.В следващата точка българките изравниха след атака в аут, а след ас на Мира Тодорова дръпнахме в резултата – 13:12. Два поредни аса на Селин Ван Хестел доведоха до 16:15 за Белгия и второ техническо прекъсване. За съжаление в последните точки на частта гостите бяха по-организирани и успяха да поведат с 23:19 и въпреки самоотвержената игра на българките, затвориха гейма при 25:22. Решаващ за обрата се оказа изключителният сервис на белгийките, заработил в средата на частта. В третия гейм те записаха белгийките записаха 6 аса, към които прибавиха и 5 успешни блокади.Загубеният гейм явно повлия на българките и гостите започнаха ударно четвъртата част с 8:3 за първото техническо прекъсване. Смяната на Петя Баракова с Лора Китипова не доведе до желания резултат и втората техническа почивка дойде при 16:7, като междувременно първата се върна на игрището. Гостите продължиха да ни тормозят с успешен сервис, а нашите записаха серия от грешки. Влизането в игра на Силвана Чаушева и Мария Каракашева също не промени съотношението на силите и геймът приключи при 25:16, като повечето наши точки бяха от съперникови грешки. Ситуацията не се промени и на старта на тайбрека, в който белгийките поведоха с 4:1 и 6:2, а българките продължиха с неуверените си изяви на посрещане и атака. При този резултат Иван Петков взе прекъсване и нашите момичета наваксаха две точки пасив, за да дойде смяната на полетата при 8:6 в полза на Белгия. С цената на много усилия българките доведоха нещата до разлика само от точка след мощна атака на Мирослава Паскова – 9:10.Тогава треньорът на Белгия Герт Ванде Брук взе прекъсване, след което възпитаничките му спечелиха три поредни точки– 13:9. В този момент българките показаха невероятен дух и успяха да изравнят до 13:13 след отлична серия на начален удар на Мирослава Паскова. Тя обаче бе прекъсната след успешна атака на Брит Херботс и белгийките стигнаха до мачбол на собствен сервис. Мачът свърши след атака в аут на Гергана Димитрова - 15:13 за Белгия в петия сет.Най резултатни за българките бяха Мирослава Паскова с 21 точки и Гергана Димитрова с 16. За Белгия Брит Херботс заби 23, а Селин Ван Гестел добави 14.В 17:00 часа в четвъртък играят Белгия и Япония. В 20,30 часа е последната битка на България от първата седмица в Лигата на нациите в Русе – срещу актуалните шампионки в турнира САЩ.", "date": "2019.05.23", "title": "България пропусна да спечели първа победа в Лигата на нациите"}
{"url": "https://offnews.bg/bojni/fen-kam-bagata-predi-macha-s-bam-bam-napravi-go-na-dzhumerki-703877.html", "text": "Звездата ни в UFC Благой Иванов - Багата се готви усилено за мача си с австралиеца Тай Туиваса, носещ прякора Бам Бам. Двамата ще се срещнат в рамките на UFC 238, което ще се проведе на 8 юни в Чикаго. Багата качва почти всеки ден кадри от тренировъчната зала, където не пести сили, а фланелката му не може да изсъхне от пролятата пот.Феновете му коментират публикациите, като го окуражават с думи. \"Смачкай го\", \"Направи го на джумерки (пръжки)\", \"Единственият достоен български ММА боец\", са част от посланията на феновете на бойните спортове към Багата.Арена на събитието ще бъде зала \"Юнайтед център\", която е дом на баскетболния Чикаго Булс и хокейния Чикаго Блекхоукс. Капацитетът на залата е малко на 20 000 души. За предстоящите битки в октагона обаче той ще е над 24 000, тъй като освен по трибуните публика ще има и под тях около клетката в центъра на залата.Билетите бяха пуснати в продажба още на 5 април. Очаква се в залата да има доста българи, поради голямата общност която живее във \"Ветровития град\". Това ще е и най-посетеното събитие с участието на Багата.Единственото, което притеснява феновете на Багата, са сравнително високите цени на билетите - между 500 и 1000 долара.", "date": "2019.05.23", "title": "Фен към Багата преди мача с Бам Бам: Направи го на джумерки"}
{"url": "https://offnews.bg/analizi-i-komentari/agentciata-barometar-dade-pochti-ravni-rezultati-za-vmro-i-dps-703838.html", "text": "ГЕРБ ще има 6 сигурни евродепутати, а БСП - 5, с възможност да нараснат с още един в зависимост от финалната избирателна активност в неделя. Това показва експресно проучване на Барометър България, проведено от 20 до 22 май.*С наближаването на изборния ден намерението на гласоподавателите твърдо да отидат до урните леко се е повишило - от 33,8% на 37,5%, но и на твърдо решилите да не гласуват - от 29,7% на 33,6%, за сметка на колебаещите се - от 36,7% на 28,9%, като основните тенденции в предпочитанията им за кого да дадат вота си се запазват с превес на ГЕРБ над основния им опонент БСП и затвърждаване на подкрепата за ВМРО.По всяка вероятност избирателната активност ще остане относително ниска - 37,5%, като делът на колебаещите се намалява на 28,9%. Делът на тези, които вече заемат твърда позиция спрямо предишното изследване на „Барометър България“ се разпределя относително равномерно между изявилите желание да гласуват и тези, които със сигурност няма да го направят в неделя - 33,6 на сто. Размяната на предизборни остри реплики между лидерите на ГЕРБ и БСП не носи особена полза за никоя от двете формации, като по-скоро започва да отблъсква избирателите им. Твърдо желание да гласуват за ГЕРБ заявяват 30,9% от анкетираните, а столетницата подкрепят 27,2%. ДПС също ще имат сигурно представителство в Европарламента със заявена подкрепа от 10,5% от участниците в проучването. Движението по всяка вероятност ще излъчи 2-3 евродепутата, като трябва да се има предвид че социологическите прогнози и проучвания сред традиционния им електорат са трудни, поради спецификата му – географска разпокъсаност в малки населени места.  ВМРО с водач на листата Ангел Джамбазки продължава да привлича симпатизанти и подкрепа им нараства до 8,3% от анкетираните, което също осигурява представителство в Европарламента. Това донякъде отговаря и на общоевропейската тенденция за повишена подкрепа към патриотични организации и - ако ВМРО съумее да запази и дори увеличи одобрението си до неделя, може да си осигури и втори евродепутат. Значителен дял от избирателите не знаят дори датата на провеждане на изборите за Европейски парламент и отговарят с „не се интересувам“ – факт, който може да се обясни както с възприятието на евроизборите като нещо ирелевантно към ежедневието на българите, така и с провеждането на изборите по време на слетите почивни дни около неработния 24 май.*ХарактеристикиПериод на провеждане на изследването: 20-22.05.2019 г. Методология: Количествено проучванеПредставителност: населението на България с избирателни праваОбем на извадката: 706 души на възраст над 18 г.Методика: Стратифицирана квотна извадка по признаците възраст и полМетод: Телефонно интервюФинансиране: Собствено", "date": "2019.05.23", "title": "Агенцията Барометър даде почти равни резултати за ВМРО и ДПС"}
{"url": "https://offnews.bg/obshtestvo/bez-tirove-po-magistralite-sled-14-ch-dnes-703839.html", "text": "От 14 ч до 20 ч на 23 май (четвъртък) се спира движението на камионите над 12 т по магистралите, съобщава АПИ.За улеснение на трафика ще има две ленти за Бургас и за Варна в участъците с ремонт на АМ „Тракия“ и АМ „Хемус“.Ограничението ще важи и на 24 май (петък) от 9 до 12 ч, и на 26 май (неделя) от 12 ч. до 20 ч.Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти. Eмоционалното шофиране не гарантира по-кратко пътуване, но застрашава живота и здравето на всички останали, които спазват правилата, призовават от агенцията.В участъците с ремонт на АМ „Хемус“, в района на виадуктите при 19-ти км (виадукт „Потоп“), при 36-ти и 37-ми км (виадукт „Коренишки дол\") и при 51-ви километър, от 10 ч. днес - 23 май, до 10 ч. в събота - 25 май, ще има две ленти за Варна и една за София. От 10 ч. в събота - 25 май, до 10 ч. в понеделник - 27 май, когато много хора ще пътуват към столицата, в същите участъци ще има две ленти за София и една Варна.За улеснение на трафика през тунел „Витиня“ днес ще има две ленти за пътуващите към Варна. Пътуващите към София днес между 14 ч. и 20 ч. няма да преминават през тунела, а ще бъдат пренасочвани по път I-1 и след прохода Витиня ще продължават пътуването си по АМ „Хемус“. Целта е повишаване безопасността на движение в тунела.В пиковите часове при интензивен трафик е възможно по-бавно предвижване в участъците с ремонт на АМ „Хемус“ и поради това шофьорите е необходимо да предвидят повече време за пътуване и да не предприемат рискови изпреварвания. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това по-удобно и безопасно.На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър. Очаква се днес в следобедните часове да бъде премахната временната организация на движението при 89-ти км и трафикът да преминава без ограничения. Ремонтът на моста над река Елшишка завършва предсрочно и с това ще отпадне една от отсечките, които създаваха затруднения при интензивно движение. В участъците с ремонт от 10 ч. в четвъртък - 23 май, до 10 ч. в събота - 25 май, ще има две ленти за Бургас и една за София. От 10 ч. в събота - 25 май, до 10 ч. в понеделник - 27 май, в същите отсечки ще има по две ленти за София и една Бургас. На обектите се работи изключително интензивно, за да може ремонтните дейности на АМ „Тракия“ да приключат преди началото на активния туристически сезон. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.За улеснение на трафика през Владая и повишаване на пътната безопасност на 26 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Движението на моторните превозни средства над 12 т се ограничава по най-натоварените пътни направления въз основа на съвместна заповед на АПИ, ГД „Национална полиция“ и ИА „Автомобилна администрация“. Предвижда се спиране на движението на 23 май /четвъртък/ от 14 ч. до 20 ч., на 24 май /петък/ от 9 ч. до 12 ч., и на 26 май /неделя/ от 12 ч. до 20 ч., по следните участъци:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).", "date": "2019.05.23", "title": "Без тирове по магистралите след 14 ч днес"}
{"url": "https://offnews.bg/zdrave/bezplatni-pregledi-v-majchin-dom-za-zheni-s-nevolno-izpuskane-na-urina-703835.html", "text": "За втора поредна година университетската АГ болница „Майчин дом“ стартира кампания за безплатни прегледи на жени със симптоми на неволно изпускане на урина.Консултациите ще се извършват в периода от 3-ти до 14-ти юни включително, а в екипа преглеждащи лекари ще се включи лично и изпълнителният директор на болницата проф. д-р Иван Костов.Часовете за прегледите ще са всеки работен ден от 13:00 до 15:00 ч. Записвания за прегледите вече са възможни от 12.00 до 14.00 ч. на тел.: 02/ 9172 442.Неволното изпускане на урина се нарича стрес инконтиненция и се причинява най-често от повишено налягане в корема. То може да се прояви при рутинни ежедневни дейности, включително спортуване, вдигане на предмети, дори кихане.Причините за стрес инконтиненцията могат да бъдат различни. Незадържането на урина може да се дължи на възпаление на пикочните пътища и образувания по лигавицата. При жените оплаквания могат да се появят в резултат на смъкване на пикочния мехур и матката. Това се случва най-често след раждане по естествен път. Друга причина, която би отключила това състояние, е менопаузата. По данни на Световната здравна организация, хората, които се оплакват от неволното изпускане на урина, са над 100 млн.Стрес инконтиненцията е широко разпространен проблем, който се среща при жени от различни възрасти, но за който не се говори поради чувство за неудобство и срам. Симптомите погрешно се свързват с възрастта на пациентите, което стимулира лекарите в „Майчин дом“ за втора година да подадат ръка на жените с този проблем и да ги информират, че заболяването е лечимо и при правилна терапия може да бъде отстранено напълно.При по-лека проява на инконтиненция се препоръчва комбинация от упражнения и медикаменти. При пациенти с органичен проблем може да се наложи и оперативна намеса за корекция и стабилизиране положението на органите на пикочополовата система и техния поддържащ апарат.", "date": "2019.05.23", "title": "Безплатни прегледи в Майчин дом за жени с неволно изпускане на урина"}
{"url": "https://offnews.bg/sviat/interpol-razbi-pedofilska-mrezha-spaseni-sa-50-detca-703837.html", "text": "Интерпол разби педофилска мрежа. Арестувани са 9 души в Тайланд, Австралия и САЩ. Спасени са 50 деца, съобщават от международната полицейска група, цитирани от БГНЕС. Полицията се опитва да идентифицира и децата, които са на други 100 снимки. Разследвания във връзка с операцията на Интерпол се провеждат в близо 60 държави и се очаква да има още арестувани. От Интерпол казват, че операцията им \"Черна китка\" е започнала преди 2 години, след като са намерили материали, които са били проследени до сайт в \"тъмната мрежа\", където потребителите са използвали софтуер за криптиране, за да се скрият.„Тъмната мрежа” може да бъде достигната чрез различни търсачки и потребителите трябва да имат точния адрес, за да посетят сайта.Първият арест е от началото на 2018 г., когато основният администратор на един от сайтовете Монтри Салангам е бил задържан в Тайланд, а друг администратор – Река Токпутза, е бил задържан в Австралия.Част от жертвите на Салангам са били собствените му племенници. Той е получил присъда от 146 години затвор, а Токпутза е осъден на 40 години затвор.", "date": "2019.05.23", "title": "Интерпол разби педофилска мрежа, спасени са 50 деца"}
{"url": "https://offnews.bg/politika/nastimir-ananiev-glasuvajte-mashinno-za-da-ne-manipulirat-vota-703840.html", "text": "Призовавам всички да гласуват машинно. По този начин по-трудно се манипулират протоколите. Това заяви водачът на листата на Европейска партия Волт Настимир Ананиев в телевизионно интервю.Ананиев призова и почиващите в Гърция този уикенд да гласуват в секциите, които са отворени в Солун, Кавала и Никити, тъй като всеки глас има значение.Той добави, че Брекзит е показал, че ЕС има нужда от реформи, за да е силен на голямата световна сцена и да се противопостави на САЩ, Русия и Китай.По думите му националистите в ЕС се заиграват със страховете на хората и по този начин трупат дивиденти. В България ги плашат с мигранти, а истината е, че бягащите от войната не искат да остават у нас, а целта им е Западна Европа. Той припомни, че националистите са в сегашния парламент и разочароваха с поведението си вътре.Настимир Ананиев посочи, че листата на Волт е уникална за България, тъй като за първи път се използва европейското правило за равен брой мъже и жени, които се редуват от първото до последното място. Освен това за първи път сред кандидатите попада чужденец. Става въпрос за холандеца Дани Ван Сантен, който от 3 години живее и работи в София, а съвсем скоро ще се ожени за българската си приятелка.Лидерът на партия Волт добави, че няма да закриват кампанията си за европейските избори и ще продължат с нея към местните избори. Волт ще се явява на всички избори, като целта е да се направи мрежа между общинските съветници, кметове и депутатите от всички държави в ЕС, които да работят заедно и по програмата и целите на Волт.", "date": "2019.05.23", "title": "Настимир Ананиев: Гласувайте машинно, за да не манипулират вота"}
{"url": "https://offnews.bg/kultura/svetovnoizvesten-tcigular-pravi-podarak-na-balgaria-za-24-maj-703843.html", "text": "Световноизвестният холандски цигулар и диригент Андре Рийо, неслучайно носещ прозвището „Кралят на валса”, вече 30 години обикаля света с оркестъра си „Йохан Щраус”. От Лисабон, през родния му Маастрихт до Мексико, Япония и Австралия. В оркестъра му свирят музиканти от 35 националности, обединен от харизмата, енергията и вдъхновението на Андре.За страните, в които изнася концерти, Андре Рийо има любопитството да търси най-любимата и емблематична музика за даден народ и публика. Той проучва, разпитва, допитва се до музиканти, подготвя се, за да направи на всяка сцена своето персонално обръщения към всяка аудитория. Известен е, че на концертите си винаги изпълнява някое местно произведение, което е дълбоко близко до душата на слушателите и предизвиква техните сълзи и аплодисменти.В оркестъра на Рийо вече 23 години свири българката Кремена Минева. Дали от нея, или от други източници, Андре открива, че 24 май – Деня на славянската писменост и култура, е най-ценният за българите празник. Той намира нотите на „Върви, народе възродени”, събира 60-членния си оркестър в студиото си в Маастрихт и записва за нас най-българската песен.За изпълнението на „Върви, народе…” Рийо прави специален аранжимент, като дава по-значима роля на флейтата, която звучи в соло и се извисява над другите инструменти. Интересно е как чужденец усеща и разбира музиката, с която сме израснали и е закодирана в гените ни по рождение.„Честит празник на буквите!”, ни поздравява в специалното видео Кралят на валса. „Пазете идентичността си! Съхранявайте и се грижете за националната си култура! Тя ви прави различни. А моята роля е да ви обединявам чрез музиката.”Чуйте „Върви, народе възродени” в изпълнение на знаменития холандец и неговия оркестър:Андре Рийо идва отново в София за концертите си на 8 и 9 юни. Той е първият музикант, който в две поредни години изнася четири концерта в България в напълно разпродадена зала „Арена Армеец”. 22 000 зрители миналата година бяха свидетели на енергията и радостта, която подарява на публиката известният цигулар. Защото спектаклите на Андре са празник, великолепие, радост за духа и тържество на позитивизма! В момента се разпродават последните билети за .", "date": "2019.05.23", "title": "Световноизвестен цигулар прави подарък на България за 24 май"}
{"url": "https://offnews.bg/ikonomika/premierat-nov-uchastak-ot-magistrala-evropa-do-kraia-na-2020-g-i-o-703836.html", "text": "Предвидени са средства за разширение на ГКПП \"Калотина\", очаква се засилване на тежкотоварния трафик през граничния пункт. Това заяви премиерът Бойко Борисов, който инспектира началото на строителните дейности по модернизацията на 17 км от първокласния път Драгоман – Сливница. В участъка ще бъде изградено второ платно, а старото ще бъде реконструирано, с което отсечката ще стане с магистрален габарит. Той е част от автомагистрала „Европа\", която ще свързва София с ГКПП „Калотина\". Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г., но премиерът Борисов призова изпълнителите да завършат отсечката до края на 2020 г. „За Нова година - догодина трябва ходят до Белград по магистрала. От Бургас като тръгнат - до Белград, Мюнхен, не трябва да има светофар\", заяви министър-председателят. Трасето на АМ „Европа\" между ГКПП „Калотина\" и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път I-8 между Калотина и Сливница. Първият участък от ГКПП „Калотина\" до Драгоман е с дължина 14,5 км, ще бъде финансиран от Механизъма за свързана Европа и националния бюджет. В края на 2018 г. бе сключен договор с изпълнителя на техническия проект и строителство на обекта и предстои подписването на договора за строителен надзор. Строителните работа на средния участък от трасето между Драгоман и Сливница започва сега. Третият участък от Сливница до връзката със Северната скоростна тангента е с дължина 16 км и ще преминава по ново трасе. В момента се изготвя техническият проект за отсечката. ", "date": "2019.05.23", "title": "Премиерът: Нов участък от магистрала 'Европа' до края на 2020 г. и от Бургас до Мюнхен без светофар"}
{"url": "https://offnews.bg/zimni/vodeshta-biatlonistka-se-otkaza-ot-sporta-703845.html", "text": "Женският ни отбор по биатлон остана без двете си най-добри състезателки в последното десетилетие, информира \"24 часа\". Емилия Йорданова се сбогува с най-успешния ни зимен спорт, а Десислава Стоянова ще пропусне следващия сезон.На 5 май Йорданова навърши 30 г. Тя е решила да прекрати спортната си кариера и да се ориентира към личен проект. 19-о място е най-предното класиране на Еми в световната купа. Тя обаче ще бъде запомнена със страхотните първи постове в щафетите, в които се представяше много добре и често влизаше сред първите 10.Освен Йорданова с биатлона се разделиха още Любомира Пехливанска и Димитър Парталов.Стоянова пък ще пропусне сезон 2019/2020 заради щастливо събитие, което предстои да се случи. 27-годишната Деси очаква бебе от съотборника си в националния отбор на България Димитър Герджиков.Годежът между момичето от Берковица и чепелареца бе обявен по много симпатичен начин преди старт от Световната купа в Поклюка през декември 2016 г. Дикторът съобщи за него при представянето на дамската ни щафета.Отсъствието на Йорданова и Стоянова отваря значителна дупка в женския ни национален отбор. Подготовка започнаха Даниела Кадева, младите Милена Тодорова и Мария Здравкова, както и трениращата самостоятелно Дафинка Коева. Първият лагер на Белмекен стартира на 6 юни.", "date": "2019.05.23", "title": "Водеща биатлонистка се отказа от спорта"}
{"url": "https://offnews.bg/analizi-i-komentari/afis-bsp-vodi-s-protcent-pred-gerb-no-mozhe-da-si-razmeniat-mestata-703853.html", "text": "Между 2,1 и 2,3 млн. души ще гласуват в неделя на евроизборите, прогнозира агенция АФИС.  Според данните в проучването* - чрез показване на изборната бюлетина (шоукарта) на регистрираните партии, коалиции и независими кандидати, заедно с изтегления в жребия номер, резултатите са: БСП ЗА БЪЛГАРИЯ 25,7%ГЕРБ 24,5%ДПС 13,2%ВОЛЯ 5,5%ВМРО – БНД 4,4%КОАЛИЦИЯ ЗА БЪЛГАРИЯ 3,2%АТАКА 2,6%ДЕМОКРАТИЧНА БЪЛГАРИЯ 2,5%ПАТРИОТИ ЗА ВАЛЕРИ СИМЕОНОВ 1,6%ВЪЗРАЖДАНЕ 1,4%ГЛАС НАРОДЕН 1,3%ПАРТИЯ НА ЗЕЛЕНИТЕ 1,1%ПЪТ НА МЛАДИТЕ 1,0%Други партии, коалиции и кандидати под 1% 3,3%Не подкрепят никого 8,7% Първият коментар тук е по адрес на т.нар. „големи“ – БСП и ГЕРБ. Преди месец, тоест преди горещата фаза на кампанията, двете формации разпределяха помежду си общо над 60% от всички гласове. Сега този дял е спаднал с 10 на сто. Регистрираме нетипично висок дял на малки партии и независими кандидати, които получават около 1% и повече, обясняват от АФИС.Едно от възможните обяснения на този феномен дават данните от отговорите на въпроса за мотивацията за гласуване. 6,6% от интервюираните и заявили че ще гласуват за партия или коалиция, отиват на тези избори с мотива „За да попреча на определена партия да спечели“. Почти в равна степен този дял се разпределя именно между БСП и ГЕРБ. На практика протестният вот срещу „големите“ намира прием в лицето на редица по-малки партии и коалиции и дори някои независими кандидати. С оглед на близките дялове е важно да се отбележи, че двете формации се ползват с различна степен на мобилизация на своите привърженици. Анализът на данните показва, че въпреки минималната преднина на БСП за България, електоралният корпус на управляващата партия е по-силно мобилизиран, което може да се отрази и в размяна на местата.Вторият коментар е относно резултатът на Коалиция за България. На електоралния въпрос, зададен отворено (без посочване на имена на партии и кандидати) или затворено (с посочване на имена на партии и кандидати), 71% от потенциалните гласоподаватели на тази коалиция декларират нагласа да подкрепят БСП, но при теста с бюлетината избират Коалиция за България. Невъзможно е да се направи прогноза по този въпрос, тъй като до изборния ден нещата могат да се променят в резултат на финалните щрихи на кампанията. Както посоката, така и мащабът на такава евентуална промяна ще останат неизвестни до последния момент.Третият коментар е относно данните за малките партии и кандидати (около 1%). Няма как да не се спомене, че сумарно вотът за всички тези партии, коалиции и независими кандидати е 2 пъти повече в сравнение с предходните Евроизбори. До голяма степен може да се каже, че това също е протестен вот, или вот срещу статуквото, който обаче едва ли ще се реализира в мандати.Четвъртият коментар е за онези интервюирани, които са предпочели варианта „Не подкрепям никого“. От опит знаем, че този дял в анкетни проучвания е силно преувеличен заради по-високата му престижност в сравнение с варианта „Няма да гласувам“. Анализът на профила на интервюираните лица обаче разкрива, че близо две трети от тази подизвадка или със сигурност няма да гласуват, или по-скоро няма да гласуват.Нашата прогноза по този въпрос е, че делът на онези гласоподаватели, които в изборния ден ще маркират квадратчето в бюлетината „Не подкрепям никого“, няма да надхвърли 2,6%, имайки предвид, че на Парламентарни избори 2017, този дял е бил 2,3%. С други думи кръгът на „заподозрените“ призьори в следващия Европейски парламент се изчерпва с трима сигурни играчи и двама под въпрос.Предизвестен ли е победителят на предстоящите избори? Отговорът е – по никакъв начин. Преди всичко заради късата дистанция между двете водещи формации – БСП и ГЕРБ, която е в рамките на допустимата статистическа грешка. Освен това при анализа на данните следва да се вземе предвид и степента на мобилизация на основните партийни ядра, който беше споменат и преди това, а той сочи следното:Сигурни Колебаещи сеБСП 66,2% 33,8%ГЕРБ 70,5% 29,5%ДПС 72,0% 28,0%Воля 57,4% 42,6%ВМРО 69,1% 30,9%Видно е, че ГЕРБ е постигнал по-висока степен на мобилизация на своите избиратели в сравнение с основния си конкурент. Най-висока е мобилизацията по традиция на ДПС, но и ВМРО много успешно е провела кампанията си.ГЕРБ, освен скритите си предимства, с които се ползва всяка управляваща партия, разполага с още едно – Коалиция за България, която отнема гласове от БСП. Иронията тук обаче е, че Коалиция за България е скрито предимство и за БСП, ако тя съумее да си „прибере“ в последния момент гласовете, които при други обстоятелства безусловно биха били в нейна полза.Колебанията в електоралния сектор на ГЕРБ са в три посоки – дали да се гласува за ГЕРБ, дали да се гласува за друга партия, дали да се гласува изобщо. В сектора на БСП тези колебания са редуцирани до два варианта – дали да се гласува за БСП или дали да не се гласува. На практика успехът на ГЕРБ е зависим и от кампанията на други партии, а успехът на БСП е зависим единствено от нейните собствени сили, и доколко тя е успяла да „преведе“ по-далечните евро теми на своите гласоподаватели. Не трябва да се забравя, че когато опре до избори за Европейски парламент, електоратът на БСП традиционно е по-ниско мотивиран отколкото при парламентарни избори. Това ясно се вижда от горното процентно разпределение.Независимо от високото ниво на декларативност на потенциални гласове в полза на партия „Воля“ вотът за тази партия е несигурен предвид на сравнително по-ниската степен на мобилизация. Обратно – вотът за ВМРО може изненадващо да се покачи на по-високи стойностни нива, тъкмо заради по-високата степен на мобилизация. Предвид обаче на това, че мандатите се разпределят между преминалите прага от 5,88%, но този праг се изчислява, след като се елиминира делът на избралите опцията „Не подкрепям никого“, и двете партии разполагат с потенциални, макар и не съвсем сигурни, шансове да се намесят при окончателното оформяне на картината от изборите-----------------------------------В периода 10-15 май 2019 г. Агенция „АФИС“ проведе национално представително проучване на предварителните нагласи във връзка с предстоящите избори за членове на Европейския парламент.Интервюирани са пряко „лице в лице“ в домовете им 1604 пълнолетни български граждани в 126 населени места. Методът на регистрация е чрез случаен подбор по критерия „Най-близък рожден ден измежду пълнолетните лица в домакинството“. Предвид на близостта на очакваното събитие по-обстойно е проучено мнението на 1008 от интервюираните лица, които според нашия анализ е сигурно или почти сигурно, че ще гласуват идната неделя. Доверителният интервал на отклонение при възвратен подбор е ±1,17–2,73%. Проучването е проведено със собствени средства.", "date": "2019.05.23", "title": "АФИС: БСП води с процент пред ГЕРБ, но може да си разменят местата"}
{"url": "https://offnews.bg/tenis/grigor-dimitrov-chaka-zhrebia-v-parizh-703848.html", "text": "Най-добрият ни тенисист Григор Димитров ще научи тази вечер името на първия си съперник и мястото в схемата във втория за годината турнир от Големия шлем - \"Ролан Гарос\" в Париж.Официалната церемония по тегленето на жребия ще се проведе от 20,00 часа в ботаническата градина.Квалификациите приключват на 24 май, а в неделя стартират и мачовете от основната схема.Григор няма да е сред поставените 32-ама, тъй като отбеляза спад в ранглистата на ATP през последните месеци и заема 47-о място. Преди година Димитров започна срещу египтянина Мохамед Сафуат, а след това надделя над Джаред Доналдсън от Америка. В следващия кръг обаче отпадна от испанеца Фернандо Вердаско.Фаворит за трофея е 11-кратният шампион - Рафаел Надал, който ще празнува 33-ия си рожден ден през втората седмица на надпреварата. За първи път от 2015 година в Париж се завръща Роджър Федерер.", "date": "2019.05.23", "title": "Григор Димитров чака жребия в Париж"}
{"url": "https://offnews.bg/politika/razpuskane-grozi-vazrazhdane-a-lidera-zatvor-zaradi-klipa-s-masov-r-703866.html", "text": "Сигнали срещу  са подадени до главния прокурор и Централната избирателна комисия.Жалбата в ЦИК е подадена днес и тепърва ще се обсъжда на заседание в комисията, уточни говорителката на ЦИК Таня Цанева в отговор на журналистически въпрос на брифинг днес.\"Аз също споделям мнението, че тази сцена на насилие е против добрите нрави\", добави тя.Сигналът до главния прокурор е от Асоциацията на европейските журналисти. Оттам призовават главния прокурор Сотир Цацаров да разпореди незабавна проверка за съответствието на политическа партия “Възраждане” с разпоредбите на Конституцията и Закона за политическите партии. На лидера на партията Костадин Костадинов следва да му бъде потърсена отговорност по реда на Наказателния кодекс, пишат от Асоциацията до медиите.Видео клип, публикуван в сряда от политическата сила, пресъздава масов разстрел.В същото време, Конституцията на Република България забранява съществуването на партии, които си поставят за цел насилствено завземане на държавната власт. Наред с това, в Конституцията е предвидено, че правото на изразяване на мнение не може да се упражнява за призоваване на извършване на престъпление или разпалване на вражда. Чл. 2 (3) от Закона за политическите партии постановява, че “Политическите партии използват демократични средства и методи за постигане на политическите си цели”, припомнят от АЕЖ.\"Разстрелването на опоненти и журналисти в никакъв случай не може да бъде причислено към демократичните средства и методи, а по-скоро създава усещането за стремеж към насилствено завземане на държавната власт\", коментират те.Законът за политическите партии предвижда по искане на прокуратурата Софийският градски съд да има правото да разпусне партия, която нарушава Конституцията или чиято дейност системно нарушава закона. \"Смятаме, че са налице и двете основания и по тази причина се обръщаме към главния прокурор с призив да изпълни законовите си задължения\", пишат от АЕЖ.Прокуратурата следва да провери дали лидерът на партия “Възраждане” Костадин Костадинов не попада в хипотезата на чл. 162 (3), във връзка с чл. 162 (2) от Наказателния кодекс, предвиждаща лишаване от свобода от една до шест години и глоба от 10 000 до 30 000 лева за лице, което ръководи организация, която си поставя за цел да употреби насилие срещу другиго заради политическите му убеждения - допълват от АЕЖ.Оттам са категорични, че \"българските институции трябва твърдо да се противопоставят на идеология, възхваляваща тероризма. Терористичният акт във френския вестник Шарли Ебдо, както и стотиците случаи на масови разстрели на невинни граждани в Европа, САЩ, Близкия Изток, Азия и Нова Зеландия показват колко сериозно трябва да се приема всяка една заплаха\".Очакваме незабавни действия от прокуратурата срещу партия “Възраждане” и нейния лидер Костадин Костадинов, завършват те.", "date": "2019.05.23", "title": "Разпускане грози Възраждане, а лидера - затвор заради клипа с масов разстрел"}
{"url": "https://offnews.bg/kultura/tarantino-trans-i-kino-filmovata-ludost-se-otprishti-v-kan-video-i-703846.html", "text": "Филмовата лудост се отприщи в Кан – часове преди прожекцията на най-очакваното събитие „Имало едно време... в Холивуд“ улиците пред Двореца бяха буквално задръстени от хора, устремени хаотично към салоните с абсолютната решителност да видят последния Тарантино. Отчаяни киномани едва си пробиваха път и вдигаха високо саморъчно написани табели с текст „Моля, покана! Мерси!“. Борбата на журналистите за влизане в салона беше свирепа. Необходим беше минимум час престой на опашка, за да си гарантираш на косъм влизане в залата.Напрежението се нагнети още от сутринта, когато режисьорът на получилия преди 25 години „Златна палма“ „Криминале“ изненадващо пусна през Туитър Отворено писмо до фестивалците и всички, които видят филма му в Кан, с молба да не разкриват съдържанието, за да не попречат на „свежото възприятие“ на публиката. Това необичайно обръщение беше прочетено и пред препълнения салон. То доста обърка и смути публиката, която реагира бурно и неопределено. Дали това е сценична треска и страх или премислен рекламен ход? На другия ден списание „Льо Филм франсе“, един от ежедневниците на фестивала, не даде „звездички“ в класацията си и остави празен реда на „Имало едно време в... Холивуд“. Френските журналисти се съобразиха с молбата на Тарантино. Така ще направим и ние. Ще говорим за филма, но без да подробности. На пресконференцията, траяла само 30 минути, Тарантино, Брад Пит, Леонардо Дикаприо и очарователната австралийка Марго Роби все пак отговориха на въпроси, но сдържано и така обтекаемо, че да не разкриват нищо конкретно. На традиционната фотосесия, пред най-многобройното струпване на фотографи и оператори, Тарантино направи няколко от своите номера, пародирайки актьори от старите филми, които многозначително потриват устна и свиват вежди в знак на размисъл. Така изпрати таен и специален поздрав на киноманите по целия свят. Брад Пит беше с брада-катинарче, черни ретро-очила, каскет и тъмна, небрежно-елегантна спортна риза, Дикаприо - по-строг, с костюм и зализана назад прическа. Двамата с видимо удоволствие позираха пред обективите от всякакви калибри за радост на своите почитателки.Какво всъщност се знае за филма и което не издава конкретности от сюжета? Годината е 1969, хипи-епохата е в разцвета си. Действието се развива в Холивуд и виждаме всичките му скрити механизми и зависимости. Това е преломно време, настъпва „новата ера“ на Холивуд, от която главните герои - известен актьор от уестърни и телевизионни сериали (Леонардо Дикаприо) и неговият дубльор (Брад Пит) чувстват, че изпадат. Те са приятели в професията и живота. В действието се вплита трагедията, случила се с Шарън Тейт, жена на Роман Полански, нашумял с „Бебето на Розмари“. Добре известен факт е, че Тейт е убита от сектата на Чарлс Менсън и това предизвиква огромен отзвук в своето време.Посланието на филма от кратката пресконференцията най-добре обобщи Леонардо Дикаприо - „любовно писмо към филмовата индустрия“. Сподели още, че много малко хора познават така отблизо киното и телевизията и че когато говориш с Тарантино, е все едно „че говориш с база данни“... Напомни, че с Брад са от едно поколение, заедно са започнали кариерите си и са се чувствали много добре във филма. Двамата чаровници си размениха комплименти и казаха още, че изключително са се забавлявали на снимачната площадка и че техните два персонажа са двете страни на един и същи човек. Пит спомена за загубата на невинност във времето на свободната любов и „новите идеи“. Говори се и за тъмната страна на човешката природа, за това, че Шарън Тейт (Марго Роби) „e като лъч светлина“ във филма. А самата Роби скромно призна, че с играта си е искала просто да „обслужи своята героиня“...Ще издадем само, че Тарантино е верен на себе си, но тук и изненадва. Роден през 1963, той няма наблюдения върху духа и атмосферата от 60-те, но е абсолютен киноман и умира да интерпретира герои и жанрове от това време. Пародира ги или понякога ги довежда гротескно до възможния предел, ползвайки агресивно-експресивен стил, наричан на киномански жаргон „тарантинизъм“ и често безкрило имитиран.Много млади са отявлени „тарантинисти“, други са анти-Тарантино, но никой не може да го игнорира, защото след 90-те Тарантино е незаобиколим. Да припомним, че това е третото му участие в конкурса в Кан. В новия си 159-минутен филм, който още със заглавието си отпраща към „Имало едно време на Запад“ и „Имало едно време в Америка“ на Серджо Леоне, той потъва в сложна и софистицирана игра между много видове фикция и реалност, в която включва митове, прочути култови фигури от киното и телевизията, реклами от епохата, разтапящи шлагери и ползва виртуозно митичния статут на живите легенди Брад Пит и Леонардо ди Каприо. Ще направим все пак една предпазлива прогноза – много е възможно двете първи момчета на американското кино да отнесат заедно наградата за мъжка роля... Това няма да е прецедент – така се случи с актрисите от „Синьото е най-топлият цвят“, заедно които получиха „Златна палма“...Разбира се, „Имало едно време... в Холивуд“ разчита и на съответстващия на постановъчния му размах боксофис. След злополучния Харви Уейнстийн, бившият му дългогодишен продуцент, сега Тарантино е под крилото на Сони Пикчърс. Международният президент на компанията Стивън ОʹДел казва в интервю, че за Сони Пикчърс това е „историческа година“. В деня на премиерата в Кан Тарантино лично е представил на дистрибутори немонтирани 8-минутни откъси и последния ексклузивен тийзър на филма. На специална сбирка са били поканени и френските собственици на салони. Няма съмнение – на Тарантино му е ясна „службата“. Той разбира киното из основи - като изкуство, но и като индустрия. Стар митоман, той знае как се създават митологии и ажиотаж. Когато видим филма в България, ще говорим спокойно за съдържанието и качествата му.", "date": "2019.05.23", "title": "Тарантино, транс и кино: филмовата лудост се отприщи в Кан (видео и снимки)"}
{"url": "https://offnews.bg/interviu/radan-kanev-kojto-razmahva-dzhendari-e-obiknoven-moshenik-703728.html", "text": "Акцентът на кампанията на Демократична България е, че сте алтернатива на ГЕРБ и на БСП. Очевидно българският гласоподавател има нужда от такава алтернатива, а в същото време социологическите проучвания сочат сравнително ниска подкрепа за вас. Защо мислите, че може би не достигате до масовия гласоподавател?Преди всичко трябва да бъдем реалисти. Ние тръгваме от много тежки изборни загуби преди 2 години. Извънпарламентарна формация сме - ресурсът ни, включително медийният, е повече от скромен. Така че за нас целта на тези избори е именно една първа крачка - аз бих казал, изключително важна, но все пак първа крачка към изграждането на тази алтернатива. За 12 години в активната политика се научих да не очаквам чудеса, да не очаквам революции на едни дадени избори, да съм много търпелив, да градя и мисля. Разбира се не само аз, а всички ние да градим крачка по крачка това, което наистина е важно за стотици хиляди, да не кажа и милиони български избиратели.Вашите конкуренти в борбата Ви за гласа на десницата, особено на градската - ДБГ и Петър Москов,  не участват в тези избори. Ако не вкарате евродепутат, това ще значи ли, че не сте успели да консолидирате десницата? Какво бихте направили след изборите?Няма опасност да се случи, първо. Второ, не съм изобщо човекът, който седмица преди изборите, ще разсъждава какво ще стане, ако изборите са неуспешни. Ние се намираме на финалната права на много тежка изборна кампания. Тежка по много причини: веднъж, защото беше много кратка - половината кампания мина в национални празници, а втори път - защото ресурсът, който тези партии, които наричаме БКП-тата в България - ГЕРБ и БСП, е огромен. Вие виждате, че г-н Борисов не слиза от телевизионния екран нито за минута, виждате и какви пари изсипва БСП, че и други по-малки формации, имат неочаквано и, бих казал, неразбираемо скъпи кампании. В тази ситуация ние имаме броени дни точно за обединение за вота център-дясно, на това на демократичната общност, която не желае да управлява ГЕРБ, на хората, които искат да сменят това управление, но през ум не би им минало да пуснат червената бюлетина. Ние сме насочени към тях - ние, бих казал, си помагаме взаимно. И аз вярвам, че тези избиратели ще бъдат обединени на тези избори, което ще даде един сериозен резултат на Демократична България.Съвсем друг въпрос е, че не става дума за някакви свръхочаквания, става дума за първа крачка. Очевидно втората крачка са местните избори тази есен и тогава в много общини на страната ще е нужно пълно обединение на център-дясното. И като политически партии, и като личности, и като граждански организации, безпартийни хора. Ето, вчера - идвам от Плевен - бях на събрание там. Ние имаме много ясен пример какво трябва да се случи. Демократичната общност може да бъде алтернатива и на ГЕРБ, и на БСП - нещо повече, може да побеждава и да изпрати ГЕРБ и БСП едновременно в опозиция и нещо още по-важно - може, за разлика от БСП и ГЕРБ, да управлява добре един голям град в България, а защо не и цялата страна.Обаче има и доста критики от дясното пространство, че имате по-либерален характер отколкото биха искали те - отдалечили сте се от християндемократичните ценности, на които е основана партията. Смятате ли, че като цяло по-либералната политика има почва в България?За мен това е част от пропагандата на ГЕРБ и на разединените патриоти. Много е характерно, че две формации, които са на власт - в момента, управляващи - с премиер и вицепремиер и с министри, насочват огромна част от пропагандата си не срещу БСП, не срещу ДПС, а конкретно срещу Демократична България. Защо? Защото именно това появяване на същинска демократична център дясна политическа алтернатива - то ги плаши. А те не се страхуват от БСП - те се захранват взаимно, ГЕРБ и БСП. Но разгръщат тази кампания срещу Демократична България, която аз нямам никакъв проблем да оборя, защото да се твърди, че днешните проблеми са някакъв либерално-консервативен конфликт - че това, което предстои да се решава в Европа или България, попада в либерално-консервативен конфликт, е супер житейски несериозно.Големият въпрос дали Европа да върви към обединение или към разпад... Краен национализъм и едни идеи от 19 век, които ни връщат във времето на Първата световна война, които са политически абсурд. Независимо дали говорим за икономика, за световните търговски войни, които се водят в момента, за мигрантската заплаха, за заплахата, която режимите в Кремъл и в Анкара представляват в момента за Европа - всички тези решения, могат да бъдат единствено общи. И по този въпрос - хората, които ни обвиняват, че сме леви, са просто антиевропейци. Няма нищо различно между програмата на ЕНП от това, което ние предлагаме по тези теми.А другата любима тема - много я обичам, с джендъра. Гледах един клип за джендъра от някой от разединените патриоти - ами, няма такова нещо в Европа. Семейната политика, наследствената политика, въпросите на пола са изцяло национален политически въпрос - въпросът е вътрешнозаконодателен, така трябва да бъде. Това е разумно, защото обществата са много различни по този въпрос. И който размахва джендъри на път за Европейския парламент, е обикновен мошеник. Между другото, случаят Щрахе в Австрия е много показателен - той показва нещо, което би трябвало отдавна да знаем, ако следим политиката, и то е, че всеки европейски краен националист рано или късно е разобличил себе си като обикновен политически мошеник, който злоупотребява с естествени страхове или емоции на хората.Да, според вас това е чисто плод на пропаганда, но всъщност тази критика, която споменах по-рано, идва и от доста бивши гласоподаватели на ДСБ и на тази градска десница. Аз виждам партийни активисти, които са избрали друг политически път под слънцето - да вървят по лесния път на национализма. Защото той е лесен - там с лъжи, с обикновена евтина пропаганда можеш да злоупотребяваш с естествената любов на отечеството, към националната традиция, с естествените им страхове от това, което предстои на Европа, защото има тежки решения да се взимат. И национализмът е пътя на злоупотребата с тези чувства, само че той дава нулеви решения. Той много играе на мигрантската карта.Според Вас това не е ли наложителна тема за обсъждане? Тя е наложителна тема и е много важно за всеки българин Дъблинският регламент да бъде отменен, да бъде заменен с регламент, който няма наказателен характер към граничните държави. Но какво направиха същите тези хора, които са във властта вече толкова години? Нищо, защото тяхната пропаганда няма решения. Няма решения, защото те са против единна Европа. А Европа може единствено по силата на единни решения да се пребори.Другото е тази традиционна част на българския патриотизъм, на всеки патриотизъм - къде е любовта към природата в техните послания? Аз чувам само омраза. Не знам дали има друга държава, на която целият ѝ национален химн да е базиран на любовта към природата. За нас това, че оставяме природата на децата си, е част от родолюбието. Къде са им програмите за българското село? Защото нашите училища стоят затворени, нашите църкви стоят затворени. Бием се по гърди за християнски ценности, но всъщност в Европарламента и в българското правителство представляваме интересите на тези 2-3% от земеделците от България, които дори не живеят на село. Ние им знаем джиповете - те са много хубави, обаче селската църква е затворена. Съвсем друга земеделска политика изисква българският патриотизъм и това много ясно разкрива много от тези хора като лъжепатриоти.Не смятате ли, че има известни идеологически разминавания между партиите в коалицията и как бихте ги преодолели, ако трябва да гласувате по спорни въпроси в Европарламента?Много дребни въпроси. Истината е, че основата на европейското, а и на българското център-дясно, винаги е била комбинация от един по-скоро икономически десен либерализъм и от един умерен консерватизъм. Това е, което очаква широкият кръг избиратели в центъра и десницата: свободата, особено личната свобода - медийната свобода, индивидуалните права - подчертавам, никой от нас не защитава колективни права - това е вече радикално лява теза, която няма да срещнете в Демократична България.Пазарната икономика, свободата на бизнеса от държавен ред, малката, но ефективна държавна администрация - всичко това са теми, които ни обединяват, които не ни разделят, които ни позиционират много ясно там, където бяха мечтите ни през 89-та година - на тези, които помним 89-та година. Това са битките, които още не са спечелени - защитата на българската природа - опозицията в България се роди от защитата на Русе, от съпротивата срещу АЕЦ Белене, от защитата на Рила, от водосборни проекти. Първото голямо опозиционно събитие, седмица преди да падне диктаторът Живков, беше с екологичен характер. В българския консерватизъм винаги е имало подчертан екологичен момент, така че аз бих казал, че идеологическите ни различия са дребни и по-скоро градивни. Ако искаш да печелиш, ако искаш да управляваш, ако искаш да създаваш мнозинства, то неизбежно при теб има хора с ненапълно еднакви възгледи. Играли сме го това с еднаквите възгледи, максимумът е 3% с перфектна кампания. Това не е работещо. Ако германските християндемократи се целеха в идеологическа еднородност - те щяха да са една малка партия, или по-скоро няколко малки партии.Колко малки са тези различия, при положение, че членове на Зелено движение изявиха подкрепа за пакета Макрон, който, според мен, Вие бихте били против. В същото време те може би биха подкрепили идея като тази на Сергей Станишев, който предложи няколко милиарден фонд за преминаване към зелена енергия. Нека започнем с пакета Макрон, защото аз обиколих вече на практика два пъти страната в момента, в който бях номиниран за водач на листата, и в самата кампания. И много усилено разговарях с представители, основно на малкия бизнес в различни български градове по този въпрос. Изобщо не е толкова еднозначно настроението, както политици, свързани с мега транспортни фирми, го представят. Това е много двупластов въпрос. И аз веднага давам пример: има един основен елемент от пакет Мобилност, който е неприемлив за България, и това е задължението камионите и шофьорите периодично да се връщат в държавата си, дори това да значи празен курс. Това противоречи на основите правила на конкуренцията, на философията на единния пазар. Всички други норми, които се предвиждат, са в интерес на българските шофьори - бих казал, са в интерес и на българския малък транспортен бизнес, в противовес с мега бизнеса.И веднага давам пример: защо никой не предложи в толкова години, в които се обсъжда пакет Мобилност, никой не предложи България да вдигне рязко осигурителния праг на шофьорите в международния транспорт? Национален интерес ли е да се осигуряват на 600 или на 700 лева, национален интерес ли е да се пенсионират на под 300 лева пенсия? Знаят ли голяма част от тези хора изобщо в какъв капан са хванати? Това ли защитаваме ние? По същество една измама на гърба на шофьорите на техните страни? Така че не - и тук няма да намерите особена разлика. Тук проблемът е много прост - голяма част от представителите на ГЕРБ, на БСП и на разединените ни патриоти просто са свързани финансово с най-едрия транспортен бизнес, който пък е в ръцете на ДПС в България традиционно. Тук има много различни гледни точки и няма да намерите в рамките на Демократична България разлика.По отношение на климатичните политики, разлики може да има, това е безспорно. Но искам да подчертая, че нашата програма - нашите представители в листата на Зелено движение излизат със съвсем други приоритети на тези европейски избори. Това са приоритетите, свързани със земеделското стопанство, с дребното фермерство, със семейното фермерство, с оцеляването, или по-скоро възраждането, защото то за оцеляване е трудно да се говори на българското село, като място, в което действително живеят хора и семейства, а не просто се оре земя. За достъпа на българските граждани до чиста и здравословна земеделска продукция, който е възможен, но се възпрепятства от властта в момента - това са теми, по които не само всички в Демократична България - но, вярвам, всички български граждани са напълно единни.Все пак идеологическите различия много си проличаха от факта, че Вие сте част от ЕНП, а вторият в листата Стефан Тафров се обяви категорично против това, спомена за членство в АЛДЕ. Това не е ли голямо разминаване?Първо, Стефан изобщо не се е обявил категорично срещу ЕНП. Участвахме в десетки срещи с него по страната, многократно отговаряхме на тези въпроси. Членството на наши представители в европейска политическа група ще бъде политическо решение на коалицията. То ще покаже единственото и здравостта на коалицията. Самият г-н Тафров многократно каза, че неговите убеждения - и това е безспорен факт, който може да се провери - са убежденията на ЕНП. Те са програмата на ЕНП. Неговата лична история до голяма степен обяснява това нещо - той е човекът, който има много ясни десни и семейни, лични политически корени. Класически СДС-ар по кариера. Той е част от политическото ни семейство, а проблемът Орбан го имаме всички. Нещо повече - проблемът Борисов го имаме всички. Ние не си затваряме очите.А що се отнася до Орбан - аз мисля, че неговата раздяла настъпи в рамките на тази кампания. Той няма да бъде част от групата на ЕНП в този Европарламент. А що се отнася до Борисов - той ще стои, докато не получи алтернатива. Тук е един много важен момент отново. Ние видяхме двете лица на ЕНП миналата седмица - едното лице на ЕНП, Себастиан Курц, който като видя, че неговите псевдопатриотични партньори в правителството са обикновени крадци, първо ги изхвърли от кабинета и второ, свика избори. Дори не опита да изгражда някакви други мнозинства. Каза: \"Аз направих грешка, че ги взех тези хора в правителството, аз съм излъгал, аз трябва да пробвам отново доверието на своите съграждани на избори\". И другото лице на ЕНП е Борисов, който каза: \"Това не е мой проблем, това, че крадат коалиционните ни партньори, това, че техният ключов представител е в ареста за търговия с паспорти, че върху тях тегне обвинение, че тази търговия с паспорти е партийна политика и партийно финансиране - не ме интересува, това не е мой проблем\".Но лицето на ЕНП, което представлява Курц, е огромно мнозинство в ЕНП. И, вярвайте ми, аз ще бъда част от това мнозинство. Докато такива балкански хайдуци, каквито се опитват да се правят на десни, като Никола Груeвски например в Македония - те са голямо малцинство. Знаете ли, на конгреса на ЕНП като ги видиш кой ходи с охрана и кой ходи без, и веднага разбираш, че тези без охрана сме повече.И все пак е странно, че Стефан Тафров изповядва ценностите на ЕНП, пък говореше за членство в АЛДЕ...Много остро реагираме всички срещу АЛДЕ. По-скоро говорим, че е бил готов да се асоциира с тях по идеологическо линии, иначе е ясен проблемът с ДПС...Очертава се г-н Пеевски да бъде евродепутат от АЛДЕ, това е много голямо петно върху европейския либерализъм, което прави невъзможно коментирането на АЛДЕ в България. Бих казал, за съжаление, защото на европейско ниво те са една от градивните проевропейски партии.В едно интервю споменавате, че ще се радвате да сте част от една променяща се ЕНП. Какво бихте искали да се промени в партията и в политиките ѝ към момента?Аз не само ще се радвам, аз ще работя активно за една променяща се ЕНП. Първо, тази политическа всеядност, тази търпимост към корупцията е много голяма опасност за всички европейски партии - но мен, като член на ЕНП, ме вълнува моето политическо семейство. Защото това показва, че много хора в Западна Европа и в ЕНП гледат на Източна Европа като на периферен придатък, където може, просто защото ти носят гласове, да отглеждаш корумпирани режими. Но това ще рефлектира върху доверието в самия център на Европа и ще трябва да се промени.Естествено, бих искал да видя ЕНП по-ясно позиционирана по отношение на Европейския проект. С по-малко общи думи, с по-ясни и категорични политики за единна Европа, които включват на първо място по-голяма роля на Европейския парламент. Постепенното превръщане на Европейския парламент в истински законодателен орган, защото по много поводи, например, изборът за европейски главен прокурор - видяхме, че Европейският парламент като представител на гражданите, а не на партиите и администрациите, има значително по-активна политика за защита на обществения интерес, отколкото националните правителства.И тук искам да отхвърля един шаблон, който много замърсява българското политическо пространство - не, евродепутатите не са бюрократи. Аз не се кандидатирам за бюрократ - бюрократ е човек, който е назначен; представител в ЕП е обратното - човек, който е избран от живи хора, при това - почти навсякъде с преференция, т.е. той не може и без преференции да стане такъв. Това е политик. Бюрократите се излъчват от националните правителства. Те са продукт на нашата собствени бюрокрации и администрации и твърде често те са спирачка пред обединението на Европа. Това трябва да ни е ясно. Досега не сте изразявали мнение по теми, които набират скорост в Европейския парламент, като например тези за общоевропейска минимална заплата и данъчна хармонизация. Какво е мнението Ви по тези въпроси?Имаме много ясна позиция, партийна позиция: друг пример, че ние идеологически сме изчистили противоречията и сме стигнали до много ясни позиции. Ние сме противници на европейска данъчна хармонизация - не приемаме минимален европейски размер на данъка, смятаме, че това ще намали на този етап от развитието и на България, и на Европа като цяло, нашата конкурентоспособност. България е привлекателна с ниска данъци, отблъскваща е с корупцията си. Ние трябва да запазим ниските данъци и  да се отървем от корупцията.По същия начин, идеите за европейска минимална заплата са по-скоро в сферата на популизма в момента. Но дали това, което се предлага от Тимерманс, аз видях формулата му - то няма да доведе до промяна на българската заплата? На масата е неговото предложение, което означава да си остане същата минимална заплата, но дава възможност на БСП да си лъжат избирателите, че Европа ще им вдигне минималната заплата. Ами не - няма. Няма как тези въпроси да се решат на общоевропейско ниво, защото за съжаление разликите са огромни. И тези разлики трябва да бъдат преодолени по два начина - единият начин е с разумно използване на европейските фондове, а не кражба, като не просто да се изкорени корупцията. Това е много важно, но отделно трябва да се излезе от манталитета на усвояването и да започнем да говорим за инвестиране - да се спре партийната свръхцентрализация и да видим добри примери на държави, които са преодолели тежки регионални дисбаланси.Аз идвам от голяма обиколка в Северна България и видимо е с просто око, че тя продължава да изостава. Не само не настига, но ножицата се отваря. Нали европейските пари са за това - веднъж за преодоляване на регионалните неравенства вътре в нашето общество и втори път за намаляване на неравенството, на дисбаланса между нас и средното в Европа като цяло. И като не си постигнат европейските пари тази цел, ние трябва да помислим какво е сбъркано. И аз веднага мога да кажа - сбъркано е планирането в България. Няма никакви страховити евробюрократи, които да ни пречат в това отношение. Италия има 21 регионални оперативни програми. И с тяхна помощ бавно, трудно, но все пак преодолява дисбаланса между Севера и Юга. Най-вече задържа хората в Юга, постига този ефект на възраждане на селските райони, на повсеместен туризъм. Южна Италия вече няма район, който да не е свръхтуристически - постоянно се посещава от чужденци, постоянно се харчат пари. Това задържа семействата в техните градове и села. Има го добрия пример, но не се използва.И другото - за да говорим за догонване и като доходи, и като изобщо качество на живот, защото хората не бягат само заради заплатите. Хората заминават на Запад заради отношението на администрацията, заради чистотата в градовете, заради чистотата на въздуха, заради качеството на образованието, преди всичко заради достъпността и качеството на здравеопазването. Всичко това е качество на живот, доходите са един, може би най-важният, но един от елементите, защото човек като се разболее тежко, колкото и по-високи да са му доходите, ако няма добра здравна система, те не помагат нищо. Ако няма солидарна здравна система, никога не можеш да си платиш лечението. Не е въпросът дали ще ти се увеличи два пъти заплатата.България трябва да се интегрира адекватно в това, което наричаме първата скорост на ЕС. Много приказваме за Европа на две скорости, браним се от това Европа да се раздели на две скорости, но двете скорости са житейски факт. Те не са някакво решение на Европейския парламент, или на Съвета, или на Комисията. Те са, че едните страни са в Шенген и Еврозоната, а други не са. А ние трябва да предприемем и нашите вътрешни мерки и нашите дипломатически офанзиви, за да влезем в тези два формата. Ние не сме пълноценна част от единния пазар - нашият бизнес далеч не използва всички възможности на единния пазар за забогатяване на собствените ни граждани и докато не паднат шенгенските бариери, докато не падне валутната бариера, това ще продължава да е така.Ами енергийният съюз? Ами общите отбранителни проекти? Нашият военно-промишлен комплекс в момента преживя едно кратко възраждане, илюзорно, 90% заради Сирийската гражданска война с продажба на съветска техника от 70-те години. Това ли е бъдещето? Искрено се надяваме, че няма да има такива конфликти скоро и наблизо. Бъдещето на българския военно-промишлен комплекс е като част от общата отбранителна икономика на Европа. Ние не сме предложили нито един проект, нито един проект по общите отбранителни политики. А други държави, източноевропейски, са предложили десетки и вече развиват бизнес в тази рамка. Но ние се крием. Това всичко е ясно защо е - то е заради зависимостите и инфилтрациите на руски и турски служби в българската политика.А бихте ли подкрепили идеята за общоевропейска армия? Как мислите, че това би се отразило на отношенията ни с Америка, която вече недоволства и изрази позиция наскоро, че има застъпване и припокриване между НАТО и тези планове?Общи европейски отбранителни сили е една добра идея. Но тя не може да се осъществи в близките години, за нея трябва да се работи. Трябва обаче да си даваме сметка какви функции биха имали такива сили. Аз бих казал, че функции по гранична охрана, по овладяване на микро конфликти по периферията на Европейския съюз може да има и може да бъде изключително полезна в това отношение. Но на този етап да си мислим, че европейската отбрана може да бъде достатъчна гаранция срещу пряка външна инвазия е несериозно.Трябва да си даваме сметка, че гаранция срещу същинска агресия, срещу същински военни действия е НАТО. Съответно, както и да се развива общата европейска отбрана, на която съм голям привърженик, то трябва да е ясно, че тя трябва да е съгласувана и дори елемент от общата отбрана на НАТО. Като деликатно включва участието на държави, които са неутрални, защото има няколко неутрални европейски държави, така че те не могат да бъдат част от НАТО. Борисов веднъж каза: \"Общата европейска отбрана ще е част от НАТО\". Не е толкова просто. Светът по принцип не е толкова прост колкото той си го представя, но това е друг въпрос.В заключение може би да кажете за вашите гласоподаватели, защо трябва да гласуват доверие точно на Вас и Демократична България?Защото има алтернатива. Защото е ясно, че не можем да търпим повече обединението на ГЕРБ, ДПС и фалшивите патриоти. Аз виждам тази крайна нетърпимост в хората докато обикалям страната, в София пък е особено видима. Ясно е, че БСП не е решение. За да излезем от този порочен кръг, за да не стоим пред невъзможен избор, да се разкъсваме между злини, сред които няма по-малка, а са еднакви, трябва да дадем силно начало на трети път, на нов път, на алтернатива и на ГЕРБ, и на БСП. Както казах, ясно е, че не играем за първото място. Само че като тръгнеш да изкачваш един планински връх, знаеш, че няма да си горе за час. Знаеш, че няма да си горе за 5 минути. А има дори тоя първия половин час, дето ти се струва, че ще умреш всеки момент, особено такива пушачи като мен, в които казваш: края аз никога не мога да стигна. После обаче ти се отварят гърдите, идват ти силите, качва ти се адреналинът и изведнъж забравяш, че раницата ти е на гърба.Ние трябва да минем през този много тежък етап, в който се намираме - той минава през представителство там, където ни е мястото. И като казвам \"ни е мястото\" - не моето, не на Стефан, а на нашите избиратели. Хората, които са зад нас в момента, те задължително трябва да бъдат представени в Европейския парламент. Това може да стане само от Демократична България - само ние споделяме техния възглед за единна Европа. Така че номер 13 едновременно означава представителство сега в Европа и означава начало на пътя към същински реформи, през властта. Пътят към победа може да не е къс, но ако не тръгнеш, е вечен. ", "date": "2019.05.23", "title": "Радан Кънев: Който размахва джендъри, е обикновен мошеник"}
{"url": "https://offnews.bg/analizi-i-komentari/ekzakta-4-partii-s-evrodeputati-po-42-ot-gerb-i-bsp-shte-glasuvat-s-703842.html", "text": "Около 2 млн. избиратели ще гласуват на 26 май, активността ще е в рамките на 26%-32 на сто. В столицата активността ще бъде по-ниска от средната. Извънредни събития и обстоятелства обаче в дните до вота могат да отблъснат или да привлекат още избиратели. Това показва проучване на Екзакта Рисърч, проведено от 18 до 22 май.* ГЕРБ и БСП влязоха в кампанията с близки резултати. Интригата между двете големи партии привлече почти изцяло общественото внимание. С разгръщането на кампанията ГЕРБ успя да вземе преднина, да повиши резултата си и да изпревари БСП. При този тренд може да очакваме ГЕРБ да печели подкрепа до самия изборен ден. Това с колко ГЕРБ ще спечели вота пред БСП в крайна сметка ще зависи и от избора на нерешилите и колебаещите се. Данните на „Екзакта” показват още, че евровотът се възприема като по-важен от избирателите на ГЕРБ отколкото от тези на БСП. 54% от избирателите на ГЕРБ заявяват, че евроизборите са важни лично за тях, докато това твърдят 45% от избирателите на БСП.Към момента на прогнозата 4 политически формации могат да имат свои представители в следващия състав на Европейския парламент. Това са ГЕРБ, БСП за България, ДПС и ВМРО-БНД.Равни дялове – от по 42% от избирателите на ГЕРБ и на БСП възнамеряват да гласуват преференциално. Резултати: ГЕРБ 32.4% 7 евродепупати БСП ЗА БЪЛГАРИЯ 27.3% 6 евродепутатиДПС 13.3% 3 евродепутатиВМРО-БНД 6.5% 1 евродепутатВОЛЯ-Българските Родолюбци 4.5% ДЕМОКРАТИЧНА БЪЛГАРИЯ-ОБЕДИНЕНИЕ (ДА България и ДСБ) 4.3%АТАКА 2.0%Патриоти за Валери Симеонов (НФСБ и СЕК) 2.0%Коалиция за България 1.8%За други партии, коалиции и независими кандидати 5.9%----------------------------------------------------------------------Характеристика на изследванетоПрогнозата е изготвена на базата на национално представително проучване проведено в периода 18-22 май 2019 г. По домовете им са интервюирани 1000 пълнолетни българи, в 125 гнезда, в 91 населени места. Методиката на регистрация е пряко полустандартизирано интервю „лице в лице”. Изследването е независимо от външно финансиране и е реализирано със собствени средства на „Екзакта Рисърч Груп”. Максималната грешка при 50-процентните дялове е около +/-3%.", "date": "2019.05.23", "title": "Екзакта: 4 партии с евродепутати, по 42% от ГЕРБ и БСП ще гласуват с преференции"}
{"url": "https://offnews.bg/politika/eto-go-peevski-poiavi-se-v-platena-publikatcia-vav-vestnik-videlina-703850.html", "text": "Ден преди края на предизборната кампания политикът от ДПС и медиен магнат Делян Пеевски се появи - в платена публикация в пазарджишкия вестник \"Виделина\".Досега въпросът \"Къде е Пеевски\" оставаше без отговор и дори се тиражираха спекулации, че депутатът, който е втори в евролистата на движението след лидера Мустафа Карадайъ, е извън пределите на България.Любопитната информацията предлагаме на читателите на OFFNews в оригинала, подаден от ДПС, като сме премахнали единствено номера на партията в интегралната бюлетина.Заглавието на материала е \"Жителите на Пашови и Света Петка ПОСРЕЩНАХА Делян Пеевски\".Подзаглавие: \"Мнозина искаха да се докоснат и снимат с един от най-влиятелните хора в държавата, утвърден политик, човек, истински обичан и уважаван от своите избиратели\".А ето и текста:Освен снимката в пазарджишкото издание, във фейсбук се появиха и други доказателства, че Пеевски наистина е в България.Потребител на име Мустафа Шукри качи в социалната мрежа два кадъра с политика от село Света Петка. Ето ги. В четвъртък следобед във \"Виделина\" се появи още една публикация, озаглавена \"Карадайъ, Пеевски и Михайлова ПОСЕТИХА днес Сърница и бяха обявени от кмета Бозов за ПРИЯТЕЛИ на града\" и придружена с още снимки.\"Председателят на Движението за права и свободи Мустафа Карадайъ и кандидатите за европейски депутати от листата на ДПС Делян Пеевски, Искра Михайлова, Илхан Кючюк и Севим Мусак се срещнаха с жителите на Сърница. Те бяха посрещнати от хората като приятели, а кметът Неби Бозов дори ги представи като негови съграждани\" - пише в публикацията.", "date": "2019.05.23", "title": "Ето го Пеевски! Появи се в платена публикация във вестник Виделина (снимки)"}
{"url": "https://offnews.bg/futbol/kakva-poredna-futbolna-drama-izoraha-stadiona-na-iztrebitel-novo-del-703847.html", "text": "Жителите на санданското село Ново Делчево и феновете на местния ФК Изтребител все още са в шок и нямат обяснение кой и защо посегна на футболния стадион, като изора централния кръг на терена.Шокиращото посегателство е извършено в нощта на 21 срещу 22 май. Неизвестен засега извършител е откраднал паркиран до съоръжението трактор ЮМЗ, с който бутнал металната ограда и изорал огромен кръг върху цялото игрище. Единствено празният резервоар е спасил терена от по-сериозни щети, тъй като нафтата на трактора свършила, вандалът го зарязал на терена и изчезнал, без да остави следи.Стадионът и спортната база са отдадени на концесия на бизнесмена Благовест Христоски. От близо година той спонсорира и футболния отбор на селото. Преди два месеца той е получил разрешение от Общинския съвет да наеме цялата спортна база за срок до 10 години. Кметът на Ново Делчево Валентин Апостолов недоумява какво е провокирало вандалската проява, като посочва, че изораването е било по-малкото зло, тъй като според него хулиганът се е целел в унищожаване на поливната система.\"Концесионерът Благо, който в момента ремонтира стадиона, няма конфликт с никого, не дължи пари на никого. Няма и кой да е ядосан на отбора... Толкова години не е имало такъв, не вярвам да е заради това.Целта е било да скъса тръбите за поливната система на терена, затова е направил кръг. Добрата новина е, че не е изпълнил задачата си, защото не е успял да забие плуга чак толкова дълбоко. Щетите, които е нанесъл, вече са поправени, вече почти не личи, че се е случило нещо.Случило се е в 01:05 през нощта. Има камера, но не се вижда нищо на нея, защото е тъмно. Вече се монтират повече камери, както и осветление, за да няма подобни проблеми в бъдеще\", каза още кметът на село Ново Делчево.", "date": "2019.05.23", "title": "Каква поредна футболна драма! Изораха стадиона на Изтребител (Ново Делчево)"}
{"url": "https://offnews.bg/drugi/v-pazardzhishkia-klub-na-sestrite-stoevi-shokirani-ot-reshenieto-im-da-703851.html", "text": "От ръководството на \"Бадминтон-скуош клуб Пазарджик\" са шокирани от решението на техните възпитанички Габриела и Стефани Стоеви да не се състезават повече за България.От клуба разпространиха открито писмо до медиите:\"Уважаеми колеги, членове на Българска Федерация Бадминтон, с огромна изненада и шок на 21.05.2019 г. разбрахме за решението на играещите за клуба състезателки Стефани и Габриела Стоеви, които са най-добрите състезатели на България, да не играят повече за България на всички международни прояви.Като членове на Българска Федерация Бадминтон ние не можем да приемем едно такова решение, от който и да е състезател, независимо от изтъкнатите причини и независимо от постигнатите до момента резултати, защото смятаме, че е чест и гордост за всеки един състезател да представлява родината си, която го е създала, като водещ спортист в дадения спорт.За нас като клуб е неразбираемо как един спортист може да откаже да се състезава за родината си, независимо от наличието на конфликт с член или членове на ръководството на БФБадминтон при положение, че е получил преди това уверение от министъра на спорта, че ще му бъдат осигурени всички условия и финанси, които е поискал, за да продължи да се състезава за България и че по всички получени сигнали за нередности ще бъде извършена подробна и детайлна проверка.Смятаме, че всеки един състезател достигнал най-високо ниво на представяне е брънка и е част от една многогодишна работа на много специалисти, треньори, ръководители и състезатели, които са допринесли за възможността да се реализират благодарение на труда и таланта си, затова не можем да приемем решението за отказ да се играе за България, независимо от причините довели до това.Вярваме, че решението на ръководството на БФБадминтон да остане отворена за решаване на този конфликт в полза на спорта ни е правилно и много далновидно и показва високото ниво, което ръководствотона БФБадминтон проявява, за да разреши този спор в полза на бадминтона в България, за което ги поздравяваме.Поздравяваме ги за проявеното самообладание, независимо от тежките обвинения, които са отправени към тях. Вярваме в разума и на двете страни за разрешаването на спора, така че да спечели българският бадминтон и българският спорт.\"Бадминтон-скуош клуб Пазарджик\" - член на Българска Федерация Бадминтон\", пишат от клуба.", "date": "2019.05.23", "title": "В пазарджишкия клуб на сестрите Стоеви шокирани от решението им да не играят за България"}
{"url": "https://offnews.bg/ikonomika/nad-8000-dopalnitelni-mesta-vav-vlakovete-za-pochivnite-dni-703800.html", "text": "„БДЖ-Пътнически превози” ЕООД ще осигури над 8 000 допълнителни места във влаковете за почивните дни по повод Деня на славянската писменост и култура. За тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да осигури удобното придвижване на своите клиенти по време на почивните дни.От 23-и до 26-и май включително, с увеличени състави ще пътуват някои влакове по следните маршрути:„БДЖ - Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10% до 30% намаление от редовната цена на билета в зависимост от различните търговски оферти на дружеството.", "date": "2019.05.23", "title": "Над 8000 допълнителни места във влаковете за почивните дни"}
{"url": "https://offnews.bg/zdrave/zapochvat-bezplatni-pregledi-v-stolichnata-parva-gradska-703774.html", "text": "Безплатни профилактични прегледи от специалистите по УНГ, очни болести, кардиология, пулмология и хирургични болести започват в Университетската Първа МБАЛ \"Св. Йоан Кръстител\" ЕАД от днес. Дните на безплатни профилактични прегледи ще продължат до 28 юни 2019 г. Те ще се провеждат всеки работен ден от 11.00 ч. до 13.00 часа.Инициативата има за цел да повиши обществената информираност и да осигури достъп на по-голям брой хора до специализирана медицинска помощ. По този начин се осигурява своевременно диагностициране на много социалнозначими заболявания, както и тяхното своевременно лечение.Общинската болница разполага с модерна съвременна апаратура и висококвалифицирани специалисти.Профилактичните прегледи ще се извършват след предварително записан час на телефон: 02/8059203.", "date": "2019.05.23", "title": "Започват безплатни прегледи в столичната Първа градска"}
{"url": "https://offnews.bg/obshtestvo/vodata-spira-na-6-mesta-v-sofia-dnes-zaradi-remonti-703786.html", "text": "Днес ще бъде спряно водоподаването в някои столични райони заради ремонти, предупреждава \"Софийска вода\".Поради подмяна на сградно водопроводно отклонение в ж.к. \"Младост\" 1, вода няма да има от 9 до 17 ч. в бл. 100.Заради ремонт на уличен водопровод в ж.к. „Лозенец“, водата ще бъде спряна от 9:30 до 16:30 часа на ул. „Златовръх“ - от ул. „Стоян Михайловски“ до ул. „Галичица“, и на ул. „Д-р Марин Русев“.Заради подмяна на спирателни кранове в кв. „Обеля“, водата ще бъде спряна от 9 до 18 часа на ул. 13 - от ул. 6 до ул. 8, и на ул. 15.Заради подмяна на сградно водопроводно отклонение в кв. „Михайлово“, гр. Банкя, водата ще бъде спряна от 10 до 17 часа на ул. „Китката“ - от ул. „Зорница“ до края на улицата, и на ул. „Асен Разцветников“.Заради изграждане на сградно водопроводно отклонение във вилна зона „Горна баня“, водата ще бъде спряна от 9 до 16 часа на ул. „Белите борове“ - от ул. „Черешова градина“ до ул. 740, на ул. 740 - от №14 до №28.Заради строително-монтажни работи в кв. „Промишлена зона Хладилника“, водата ще бъде спряна от 9:30 до 19:30 часа на ул. „Атанас Дуков“.", "date": "2019.05.23", "title": "Водата спира на 6 места в София днес заради ремонти"}
{"url": "https://offnews.bg/politika/bsp-shefat-na-politciata-v-montana-e-podal-ostavka-sled-razkritiata-n-703849.html", "text": "Директорът на МВР - Монтана вече не е на поста си след за неправомерна намеса на полицията в изборния процес, съобщи БСП. През последната седмица се упражнява административен, полицейски и икономически натиск върху БСП. Държавата и администрацията, която трябва да организира и гарантира честността на изборния процес, използва своите структури за политически натиск през последните 10 дни, заяви зам. -председателят на партията Кирил Добрев. По думите му миналата седмица е направена оперативка в областните дирекции на МВР във Видин, Враца и Монтана, а на всички шефове на районните управления е дадена ясна задача как трябва да работят в изборния ден. Всички са били предупредени, че ако не спечели ГЕРБ, ще бъдат разформировани на други места по страната, каза още Добрев. Това е потвърждение, че МВР се използва за оказване на влияние върху изборите в полза на управляващите, коментират днес от партията.От БСП оповестихме подобни действия и на полицията във Видин, Лом и Враца. Очакваме и техните оставки, заявяват още от \"Позитано\" 20. ", "date": "2019.05.23", "title": "БСП: Шефът на полицията в Монтана е подал оставка след разкритията ни"}
{"url": "https://offnews.bg/politika/alfa-risarch-gerb-izprevarva-bsp-s-4-5-dni-predi-evrovota-703818.html", "text": "Разликата в подкрепата между ГЕРБ и БСП в полза на управляващата партия дни преди изборите за Европейски парламент е достигнала 4.5 пункта, съобщи Геновева Петрова, управител на \"Алфа рисърч\".Тя представи последното проучване на социологическата агенция пред bTV тази сутрин. Според данните ГЕРБ получават 31.1%; БСП - 26.6%; ДПС - 13.9%; ВМРО - 6.0%; Воля 4.9%; Демократична България - 4.2%; \"Коалиция за България\" с АБВ - 3.2%, \"Атака\" и \"Патриоти за Валери Симеонов\" - по 2%. Причината за разликата между БСП и ГЕРБ Петрова обясни с \"много силна анти БСП мобилизация\" в ГЕРБ. Относителната тежест на вота за социалистите намалява и към момента за това могат да бъдат откроени няколко причини. Първо, те не успяха да развият и наложат в кампанията нови теми, извън тази за предсрочните избори. Макар и да има своите привърженици, особено на фона на изхабяването на властта, тя не е достатъчна да осигури прилив на доверие, извън кръга на силно мобилизираните още преди старта на кампанията твърди симпатизанти.Второ, остриетата, на които заложи Корнелия Нинова, не успяха да се превърнат в рейтингови политици, способни да издърпат листата, особено след личното включване на Борисов в кампанията. И трето, проучването, проведено с аналог на интегралната бюлетина, установява една своеобразна „технологична загуба\" на няколко процента от БСП, които отиват към \"Коалиция за България\". Сформираната около АБВ коалиция приключва кампанията с 3.2% сред решилите да гласуват, 80% от които са бивши избиратели на БСП. ДПС очаквано и традиционно мобилизира привържениците си в последните дни преди вота и завършва кампанията като трета политическа сила с подкрепата на 13.9% от решилите да гласуват. Така, през последните седмици е налице консолидация на привържениците на водещите партии – ГЕРБ, БСП, ДПС, която води до значителна динамика в съотношението на силите помежду им в сравнение с месец по-рано (когато ГЕРБ и БСП стартираха надпреварата с паритет). Въпреки, че симпатизантите на национал-популистките формации са сред все още най-разколебаните как да постъпят в изборния ден, кампанията като цяло им носи позитиви. ВМРО запазва позициите си от преди месец и с 6.0% от твърдо решилите заема четвъртата позиция. Сериозната конкуренция в тази ниша идва не толкова от НФСБ и Атака (и двете партии приключват кампанията с изравнени позиции от по 2.0%), а от Воля. Шумната и масирана кампания на Веселин Марешки събира не повече от половината от предишния му вот, но привлича вниманието на част от бившите избиратели на Обединените патриоти. В резултат, Воля бележи съществен ръст в кампанията. Финишира с подкрепа от 4.9% от твърдо решилите да гласуват и съществен дял потенциални симпатизанти, оставили решението си за последните дни. Сред колебаещите се до последно са и десните избиратели, които са основна електорална база на „Демократична България\". В края на кампанията обединението между ДСБ, „Да, България\" и „Зелено движение\" получава 4.2% подкрепа сред решилите да гласуват. Така, наред с ВМРО и ВОЛЯ, Демократична България запазва шансове за мандат в Европейския парламент, ако успее да мотивира своите избиратели да отидат до урните.Настоящото изследване е проведено в периода 19 – 22 май 2019г. от Алфа Рисърч, публикува се на сайта на агенцията и се реализира със собствени средства.Изследването е проведено сред 1016 пълнолетни граждани от цялата страна. Използвана е стратифицирана двустепенна извадка с квота по основните социално-демографски признаци. Информацията е събрана чрез пряко стандартизирано интервю по домовете на анкетираните лица.Алфа Рисърч носи отговорност за данните и интерпретацията, публикувани на нейния сайт, но не и за избирателно или манипулативно използване на тези данни.", "date": "2019.05.23", "title": "Алфа Рисърч: ГЕРБ изпреварва БСП с 4.5% дни преди евровота"}
{"url": "https://offnews.bg/obshtestvo/pochitame-sv-mihail-sinadski-703773.html", "text": "Църквата почита днес Св. преподобни Михаил Синадски Изповедник. Преподобни Михаил бил свят и мъдър йерарх. От детство се посветил в служба на Бога.Заради своя подвижнически и девствен живот, още млад бил избран и посветен от цариградския патриарх Тарасий за епископ Синадски. Участвал в Шестия вселенски събор (787 г.). Във време на жестокия иконоборчески император Лъв Арменец свети Михаил бил отстранен от епископската си длъжност, защото поддържал иконопочитанието, и бил пратен на заточение.След живот в голяма бедност и с много страдания умрял в 818 г., като докрай останал верен на православието.", "date": "2019.05.23", "title": "Почитаме св. Михаил Синадски"}
{"url": "https://offnews.bg/evropa/zapochvat-evropejskite-izbori-velikobritania-i-holandia-izbirat-deput-703821.html", "text": "Изборите за Европейски парламент започват. Днес за евродепутати гласуват Великобритания и Холандия. До 26 май гражданите на 28-те държави членки на Европейския съюз ще трябва да изберат всички депутати в ЕП. От тях българските ще бъдат 17, а страната ни ще гласува на 26-и, неделя.Изборите във Великобритания са белязани от Брекзит. Очаква се наказателен вот за основните партии - консерватори и лейбъристи. \"Таймс\" дори прогнозира, че министър-председателят Тереза Мей подготвя оставката си.Наложи се страната да участва в изборите, защото Брекзит така и не се случи в срока 29 март, поради тежките преговори с Европейския съюз. Когато и ако това се случи (последната отрочка е 31.10.2019 г.), страната ще изтегли депутатите си от Европарламента.Най-много държави ще проведат евровота на 26 май. В петък до урните ще отидат в избирателите в Ирландия, а в събота - латвийците, чехите, словаците и малтийците.Резултатите по държави няма да бъдат обявявани до неделя вечер. В 19.00 часа българско време ще бъдат обявени първите прогнозни резултати, а най-ранните прогнози за това как ще изглежда новият ЕП ще научим в неделя след 21.00 часа.", "date": "2019.05.23", "title": "Започват европейските избори: Великобритания и Холандия избират депутати за бъдещия ЕП"}
{"url": "https://offnews.bg/ikonomika/panasonic-spira-biznesa-si-s-huawei-703820.html", "text": "Японската корпорация Panasonic обяви, че спира да работи с китайския технологичен гигант Huawei, за да изпълни американските рестрикции.Миналата седмица САЩ включиха Huawei в \"черния списък\" на компаниите, с които американски фирми нямат право да работят, освен ако нямат лиценз. САЩ наложиха забрана на Huawei и 70 други свързани с нея фирми да търгува на територията на страната без предварително разрешение от правителството. Компанията дори беше обвинена, че използва технологиите си за шпионаж. Последва и реакция от Google със забрана на достъпа на Huawei до някои ъптейти на операционната система Андроид.\"Panasonic обяви с вътрешна нотификация, че трябва да бъдат преустановени трансакциите с Huawei и 68-те ѝ филиала, които са забранени от американското правителство\", се казва в изявление на компанията.След заповедта на президента Доналд Тръмп за включването Huawei - вторият най-голям производител на мобилни телефони и основен претендент за изграждането на 5G мрежата - в \"черния списък\" основателят на Huawei Рен Женгфей реагира с думите, че САЩ \"подценяват\" възможностите на Huawei. Пред китайска държавна медиа Рен омаловажи влиянието на американските ограничения и заяви, че никой няма да може да достигне нивото на 5G технологията на компанията в близко бъдеще, както и че Huawei вече са се подготвили за евентуални рестрикции от страна на Щатите.Японските Softbank и KDDI обявиха, че засега няма да продават нови слушалки на Huawei.", "date": "2019.05.23", "title": "Panasonic спира бизнеса си с Huawei"}
{"url": "https://offnews.bg/politika/ivo-hristov-tcialata-vlast-e-v-ratcete-na-edna-partia-darzhava-i-703824.html", "text": "Цялата власт е в ръцете на една партия – държава и дори на едни човек. Вие знаете, че този човек разполага с цялата държавна хазна, че той се разхожда триумфално из  страната в момента и дава обещания за пари. Това са вашите пари. Във всеки момент в който медиите казват Борисов отпусна, даде, обеща, проверете джобовете си, той бърка там някъде за да ги даде тези пари.Това заяви Иво Христов, кандидат за евродепутат от \"БСП за България\" заедно с кандидата за евродепутат на левицата Иван Кръстев на заключителното събитие от кампанията в Разград.  По думите му, за да не продължава това, заради което България е една обезлюдяваща и демографски умираща страна, която създаде класа от евромилионери с техните апартаменти, къщи за гости, къщи  в Барселона и която прогони 2 млн. българи зад граница трябва да гласуваме на предстоящите избори. Иван Кръстев също заяви на разградчани, че е  време е да сложим край на този тумор. \"Ние сме хора които вече 130 години отстояваме тезите на солидарността, справедливостта и разбирателството между хората. Всеки от нас е равен в правото и възможността да го направи. Аз не искам да ви агитирам най-малкото защото след два дни предстои най-красивия български празник на духа, той е мой празник по ред причини. Това което искам да ви кажа е, че както нашите първоучители, възродители са повярвали в свободата на духа, повярвайте и вие!\", каза Кръстев. Според него идва нов ден и начало след 26 май.  \"България няма да е същата, защото БСП е единствената сила което е побеждавала ГЕРБ и ще го направи отново тази неделя. Ще спечелим тези избори и ще донесем промяна в България\", заключи Кръстев.По рано през деня двама кандидати се срещнаха с жителите на Исперих и Кубрат.", "date": "2019.05.23", "title": "Иво Христов: Цялата власт е в ръцете на една партия – държава и дори на един човек"}
{"url": "https://offnews.bg/obshtestvo/gramotevichni-buri-i-gradushki-v-10-oblasti-temperaturite-ot-22-do-703784.html", "text": "Проливни дъждове с гръмотевични бури и градушки се очакват в 10 области в Южна и Централна България днес, предупреждава Националният институт по метеорология и хидрология. Там е обявен и жълт предупредителен код за потенциално опасно време.Областите са: Благоевград, Пазарджик, Смолян, Пловдив, Кърджали, Хасково, Стара Загора, Габрово, Сливен и Ямбол. Там валежите ще започнат привечер и ще продължат през нощта срещу 24 май. Ще има условия за развитието на мощни гръмотевични бури. На места валежите ще са интензивни, с количества, достигащи 35-40 л/кв. м. Очакват се и градушки.В останалата част на страната също се очакват валежи. Денят ще започне със слънчево време, но още към обяд над Западна България, а до края на деня - и над останалата част от страната ще се развива купеста и купесто-дъждовна облачност и на местаще превали и прегърми.Вятърът ще е слаб от северозапад, в Дунавската равнина – умерен от запад.Дневните температури ще достигнат 22-27°. Вечерта и през нощта срещу петък явленията в Южна България ще станат по-интензивни, ще има условия за обилни валежи, гръмотевични бури и градушки.Над планините ще се развива купеста и купесто-дъждовна облачност и на места ще превали и прегърми. Вечерта явленията ще са по-интензивни и в повече райони. Вятърът ще е слаб до умерен от северозапад, с временни усилвания преди и по време на гръмотевични бури. Максималната температура на височина 1200 метра ще е около 17°, на 2000 метра – около 10°.Над Черноморието ще преобладава слънчево време, с повече облаци в следобедните часове. Вечерта на отделни места ще превали и прегърми. Ще духа слаб до умерен запад-северозападен вятър. Максималните температури ще са между 23° и 27°. Температурата на морската вода е 17-18°. Вълнението на морето ще е около 2 бала.", "date": "2019.05.23", "title": "Гръмотевични бури и градушки в 10 области, температурите - от 22 до 27°"}
{"url": "https://offnews.bg/obshtestvo/blizo-42-hil-zrelostnitci-se-iaviavat-na-vtora-zadalzhitelna-matura-703782.html", "text": "42 716 зрелостници днес се явяват на втората си задължителна матура - по предмет по техен избор измежду общо 13.Дванадесетокласниците ще започнат работа в 8 ч. в училищата, където са разпределени и в които ще имат право да влязат срещу представяне на лична карта и служебна бележка.Вариантът за втория държавен зрелостен изпит ще бъде изтеглен два часа по-рано - в 6 ч., в Министерството на образованието и науката.Най-много ученици (14 612) са избрали да се явят на изпит по английски език. Вторият най-желан предмет е биология (11 076 ученици). По география тази година се очаква да се явят малко под 6000 зрелостници. Изпит по философия ще държат 4287, а по математика – над 2200. Тест по история и немски език ще положат повече от 1000 дванадесетокласници.9 500 квестори ще следят за реда в залите.На 21 май се проведе задължителната матура по български език и литература.Оценките от изпитите ще излязат до 13 юни.", "date": "2019.05.23", "title": "Близо 42 хил. зрелостници се явяват на втора задължителна матура"}
{"url": "https://offnews.bg/sviat/tajms-tereza-mej-podava-ostavka-utre-703827.html", "text": "Министър-председателят Тереза Мей ще обяви оттеглянето си от \"Даунинг стрийт\" 10 утре, 24 май, прогнозира британският в. \"Таймс\".Според вестника Мей ще се оттегли заради бунта в кабинета около плана ѝ за Брекзит.Снощи Тереза Мей се е противопоставила на опит да бъде принудена да напусне \"Дауниннг стрийт\", като настояла, че трябва да прекара днешния ден в работа по кампанията за европейските избори. Съюзниците ѝ смятат, че ще обяви оттеглянето си утре след среща със сър Греъм Брейди, председател на парламентарната група на консерваторите.Мей най-накрая беше притисната, след като министрите от кабинета се присъединиха към бунта на торите за предложението ѝ да улесни възможността за втори референдум, пише \"Таймс\".Снощи още един министър - Андреа Лийдсъм - подаде оставка, ставайки 36-ият член на кабинета \"Мей\", който си тръгва от правителството. Лийдсъм бе представител на кабинета в Камарата на общините.", "date": "2019.05.23", "title": "Таймс: Тереза Мей подава оставка утре"}
{"url": "https://offnews.bg/politika/borisov-az-sam-se-rodil-na-tazi-livada-v-barselona-sam-hodil-samo-ve-703830.html", "text": "Това е имотът, в който съм се родил, в който живея и в който ще умра. Няма нова къща, а в моя парцел съм си построил на ъгъла на дувара пристройка. Децата живеят в къщата, а аз съм самостоятелен човек.Имам нужда от място, на което да се срещам с хора. Всичко е документирано, има платени данъци, всичко е според закона. Не е декларирано, защото се намира в същия имот. Аз съм се родил на тая ливада. Когато ние дойдохме в Банкя, там нямаше нито една къща.Така премиерът Бойко Борисов коментира твърдения, че има недеклариран имот в Банкя. От едната страна е на първия братовчед на татко, от другата страна - нашето. Двете стени на въпросната къща са самият дувар – имат покрив на кота 0, обясни Бориксов.Той отрече да е помагал на братовчед си да направи заменка. \"Човекът, който спря заменките в София, се казва Бойко Борисов\", категоричен бе министър-председателят.За обвиненията, че има къща в Барселона, Борисов заяви: „Първо започнаха с имение в Лос Анджелис – 100% лъжа. После с остров в Гърция. След това - Барселона. В Барселона съм бил веднъж като кмет на София преди 12-13 години”, заяви Борисов.„Нито съм заменил в центъра на София държавни предприятия, нито съм отишъл някъде”, каза премиерът. „Живял съм, живея и в тази къща в Банкя ще умра. Вие ще сте живи, ще го наблюдавате”, заяви Борисов.Запитан за „Апартаментгейт”, Борисов заяви, че се срамува: „Ометох всички от всички държавни постове, които заемаха”, каза премиерът. И допълни, че съдбата на Цветан Цветанов пък зависела от това доколко хората могат да му простят. „Изтеглих го назад, за да осъзнае, че е сгрешил. Особено с онази фраза, която изпусна, че няма кой да го накаже”, коментира премиерът.За евроизборите и резултатите, Борисов заяви, че и при добър, и при лош резултат за ГЕРБ – заслугата или вината ще са негови, защото е лидер на партията. И няма намерение да подава оставка, независимо от това дали партията му ще спечели вота в неделя. За парите, с които живее, Борисов обясни, че заплатата му стига, а транспортът му е безплатен.\"Станишев става много важен човек след неделя. Защото ще се водят преговори за избор на ръководството в Европа, а там той ще има важна роля. Нямам представа защо той не води листата на БСП, но това си е тяхна работа\", добави той.Борисов коментира и данните на статистиката, според които разходите на българите нарастват, а доходите им - не.„Разходите растат, защото само за миналата година са дадени повече пари за военните, полицаите, хората с увреждания и надзирателите и огромни пари за околовръстните пътища. Увеличиха се учителските заплати, направиха се и ремонти на училищата. За кое от тези неща да не дадем пари?”, коментира министър-председателят. Той каза още, че властите се борят за това да се намали разликата в заплатите на служителите в различните сфери. \"Бедните\" българи, като дойде празник, 500 000 души палят колите и отиват да си харчат еврата навън\", каза още министър-председателят.", "date": "2019.05.23", "title": "Борисов: Аз съм се родил на тази ливада, в Барселона съм ходил само веднъж"}
{"url": "https://offnews.bg/obshtestvo/shampionkata-biliana-dudova-dobre-sam-vazstanoviavam-se-703832.html", "text": "„Добре съм, вече се възстановявам вкъщи”, заяви шампионката по борба Биляна Дудова, след информацията, че е в болница след опит за самоубийство.Тази сутрин Дудова публикува изявление в сайта на федерацията по борба. Федерацията допълва, че трикратната европейска шампионка е пострадала вчера. Тя е имала \"прорезна рана на ръката, получена при самонараняване в момент на афект. Самата Биляна не разкрива конкретната причина за инцицента, а само допълва, че е лична и отказва да коментира подробности. Често шампионката преживява проблемите си вътрешно, без да споделя с близките си\", се казва в съобщението.Травмата е лека, а не както бе тиражирано, че е с „прерязани вени”. Възстановяването ѝ ще продължи около месец. Дудова ще пропусне държавния шампионат другата седмица във Враца (29-30 май), пише федерацията.От Българската федерация по борба са ангажирали психолог да работи с шампионката.", "date": "2019.05.23", "title": "Шампионката Биляна Дудова: Добре съм, възстановявам се"}
{"url": "https://offnews.bg/drugi/shampionkata-po-borba-biliana-dudova-e-napravila-opit-za-samoubijstvo-703826.html", "text": "Трикратната европейска шампионка по борба - Биляна Дудова, е направила опит за самоубийство, съобщава \"Телеграф\", позовавайки се на информация от МВР и УМБАЛ \"Св. Иван Рилски\".Тя е била намерена във вторник (21 май) вечерта с прерязани вени в жилището ѝ в хотел в столичния квартал \"Дианабад\", което дели с друга своя съотборничка в националния отбор - Сезан Белберова.Именно тя е подала сигнала на телефон 112. Лекарите действали незабавно и в момента няма опасност за живота на Биляна.От МВР и лечебното заведение отказват повече информация. Работи се и по версията, че става въпрос за личен мотив.Съотборниците на Дудова и нейният треньор Петър Касабов заявяват, че не са усетили тя да е била депресирана и не им е споделяла да има проблеми.Наскоро тя преживя лична трагедия, след като майка ѝ почина, но успя отново да се върне на тепиха и да постигне важни победи.Дудова е европейска шампионка в 3 различни категории на 3 поредни европейски първенства. През 2017 г. тя спечели злато в Нови Сад, Сърбия в кат. до 55 кг, през 2018 г. в Каспийск, Русия до 57 кг, а преди месец в Букурещ, Румъния в категория до 59 кг.", "date": "2019.05.23", "title": "Шампионката по борба Биляна Дудова е направила опит за самоубийство"}
{"url": "https://offnews.bg/analizi-i-komentari/mediana-gerb-vodi-pred-bsp-s-1-3-no-vseki-treti-iska-smiana-na-prav-703834.html", "text": "Да се прогнозира кой ще бъде победител в битката между БСП и ГЕРБ на предстоящите Евроизбори е невъзможно с методите на социологията. Разликата между двете противостоящи си партии е 1,3 % в полза на ГЕРБ - или в границите на т.нар. стохастична грешка. Това показват данните на агенция Медиана от проучване, проведено от 17 до 21 май.*Освен малката разлика, изследването регистрира пълно включване на всички „тайни“ механизми за въздействие върху избирателите – купуване на гласове, принуден, корпоративен вот. Около една четвърт от избирателите (22 %) съобщават, че в тяхното населено място функционират системи за купуване на гласове или принуда върху избирателите. Всеки осми избирател (12 %) споделя, че той лично е бил обект на такова въздействие (предложение за пари или принуда).Значителна част от избирателите (14 %) са склонни да откликнат на „пазарното“ търсене и да продадат своя глас за 50 лв. В резултат от всичко това се оформя група от 20 % (една пета от решилите да гласуват), които заявяват, че ще гласуват, но все още се колебаят за кого. Дали това са хора, които наистина се колебаят или просто желаят да скрият своя вот от механизмите за принуда – това можем да видим само на изборите, но не и в предизборните изследвания, коментират от Медиана. Може да се прогнозира значително по-висока от традиционната за евроизбори избирателна активност. И двете основни политически сили ясно заявиха, че въпросът не е кой ще изпратим в Брюксел. Въпросът е за властта – промяната на властта и възмездието. По този начин тези донякъде символични избори се превърнаха в особено важни както за опасяващите се от промяна и възмездие, така и за желаещите същото.Можем да очакваме около 2,5 – 2,7 млн. избиратели пред изборните урни. Че въпросът е именно за властта се вижда ясно и от данните – желаещите правителството да си отиде предсрочно вече надвишават тези, които искат то да изкара целия си мандат (34 % срещу 32 %). Една победа за ГЕРБ би могла да тушира този процес, а загуба със сигурност ще създаде среда за скорошни предсрочни избори.Засега три партии могат да бъдат сигурни, че ще излъчат представители в Европарламента – БСП, ГЕРБ и ДПС. Още две партии са близо до изборната бариера (5,89 %) – ВМРО и Воля. Следват ги „Коалиция за България“ (3,6%); Атака (3,5%); „Патриоти за Валери Симеонов“ и „Демократична България (с по 2,6%).-----------------------------------------------------------------*БРОЙ ИЗСЛЕДВАНИ ЛИЦА 1008 човека 18+ годиниМЕТОД Facе-to-face интервюИЗВАДКА Двустепенна гнездова извадкаПРЕДСТАВИТЕЛНОСТ Представително за пълнолетното население на странатаПЕРИОД НА ПРОВЕЖДАНЕ 17– 21 май 2019 годинаИЗПЪЛНИТЕЛ: АГЕНЦИЯ „МЕДИАНА”Изследването е представително за страната и е реализирано със собствени средства. Използвана е двустепенна гнездова извадка с квота по пол и възраст. Информацията е набрана чрез пряко стандартизирано интервю по домовете на респондентите.", "date": "2019.05.23", "title": "Медиана: ГЕРБ води пред БСП с 1,3%, но всеки трети иска смяна на правителството"}
{"url": "https://offnews.bg/futbol/petar-hubchev-ne-iska-veteranite-v-levski-703829.html", "text": "Новоназначеният треньор на Левски Петър Хубчев вече има ясна концепция за състава на тима през следващия сезон. И в нея не фигурират голяма част от опитните играчи на \"сините\", пише \"Тема спорт\".След дербито с ЦСКА, загубено с 0:2, Николай Михайлов за пореден път заяви, че иска да остане на \"Герена\" и през следващия сезон. Явно обаче шефовете не го искат, щом до момента двете страни са имали само един разговор, при това общ, както обясни 30-годишният страж. Контрактът му изтича с края на първенството. В него има опция за удължаването му с още 2 сезона, но явно тя няма да бъде задействана.Действащо споразумение с Левски и за следващата кампания има Валери Божинов, но нападателят ще трябва да си търси нов отбор. Той разочарова напълно в последните две срещи - влезе резерва срещу \"армейците\" и бе титуляр срещу Лудогорец (1:1). Той дойде през зимата от Ботев Враца, но бе на терена само в 9 двубоя, в които вкара 2 пъти.Така от играчите, които са прехвърлили 30-те, на \"Георги Аспарухов\" се очаква да остане само Живко Миланов. Капитанът все още държи ниво. Затова и ще продължи да носи лентата.На \"Герена\" предстоят доста промени през лятната пауза. От тима ще си тръгнат още халфовете Антони Белмонт и Богдан Вашчук, както и нападателят Серджиу Буш. \"Сините\" пробват да се освободят и от преотстъпените през пролетта чужденци Филипе Нашименто, Ривалдиньо и Луан Виана.Освен по състава размествания ще има и по високите етажи на клуба. Очаква се директорски пост да заеме журналистът Ивайло Цветков-Нойзи, който изгледа двубоя с ЦСКА (0:2) от ложите на националния стадион. Очаква се в Левски да има и нов шеф на школата. Разговори за поста се водят със сърбина Ратко Достанич, който вече има два престоя на \"Герена\" - като помощник, както и като старши треньор.", "date": "2019.05.23", "title": "Петър Хубчев не иска ветераните в Левски"}
{"url": "https://offnews.bg/politika/denitca-zlateva-polititcite-dalzhat-na-balgarskite-izbirateli-chestni-703822.html", "text": "\"Европа се нуждае от промяна. Тя трябва да се върне към социалните си корени, да бъде по-справедлива и по-солидарна. Ако искаме да бъдем равнопоставени европейци, трябва да бъдем и достойни българи и да се отнасяме с достойнство към всеки един български гражданин, да не делим хората по политически пристрастия или в зависимост от това- в кой регион на страната живеят. Не трябва да увеличаваме регионалните неравенства и вътре, в самата България.\"Това каза кандидатът за евродепутат от „БСП за България“ и зам.-председател на НС на БСП Деница Златева в Благоевград. Тя добави, че основното послание на социалистите към българските граждани е да гласуват, да бъдат активни. Златева заяви, че дори изборите за Европейски парламент да изглеждат далечни, всъщност те са изключително важни за това- в каква посока ще се развива България. „Ако искаме да има справедливост сега - и в България, и в Европа, трябва да бъдем активни\", каза още Златева. По думите ѝ задължение на политиците е да гарантират на българските избиратели, че гласът им е отчетен честно и преброен така, както са си пуснали бюлетината. \"Очакваме да спечелим тези избори. Ако всичко това, което чухме от хората по време на кампанията - това желание за възмездие, за промяна, за справедливост - е факт, не би трябвало да се съмняваме какъв ще бъде изборният резултат. За мен най-важно е хората да не се страхуват и да отидат да гласуват\", коментира още Деница Златева. Зам.-председателят на БСП каза още, че изборите са важни по няколко причини. \"За мен, като човек, който се занимава толкова дълго с европейска политика, не е без значение какво ще бъде мнозинството в новия Европейски парламент. Важно е в каква посока ще поеме Европа - с ново прогресивно мнозинство и да не допуснем силно представителство на националисти и популисти в Европейския парламент. На второ място - човекът отново трябва да бъде поставен в центъра на политиките.\", коментира още тя. По думите й във вътрешен план изборите са важни, защото това е своеобразен вот на недоверие към правителството на ГЕРБ и има шанс да бъдат предизвикани предсрочни парламентарни избори. \"Разбира се, важни са и за предстоящите местни избори през есента\", допълни тя. Помолена да коментира данните за икономически, административен и полицейски натиск върху БСП, изнесени днес на пресконференция в централата на партията, Златева заяви, че социалистите са притеснени от целия натиск, упражняван върху българските избиратели, върху служители на държавната и местна администрация, върху членове на БСП. „Тези избори трябва да бъдат свободни, да оставим гражданите да изразят свободно правото си на глас, а партиите да имат равни условия в изборния ден\", завърши Деница Златева.", "date": "2019.05.23", "title": "Деница Златева: Политиците дължат на българските избиратели честни избори"}
{"url": "https://offnews.bg/politika/koalitcia-za-balgaria-sabra-v-pernik-stotitci-privarzhenitci-za-finala-703831.html", "text": "„Коалиция за България“ събра в драматичния театър в Перник стотици привърженици, за да отбележи финала на еврокампанията. Коалицията, която е под № 10 в интегралната бюлетина, избра да закрие предизборната си кампания в един от най-старите театри в България. Там отново бяха представени 17-те в листата на „Коалиция за България“.Битката за енергийната справедливост е стратегически за нас въпрос. Тази битка, която водим повече от десетилетие. Това заяви председателят на „Коалиция за България“ Румен Петков по време на закриването на еврокампанията на коалицията. „Първата голяма победа на „Коалиция за България“ е факт с обявлението днес в Брюксел, че стартира процедурата по привличане на стратегически инвеститор за изграждането на АЕЦ „Белене“. Това е голяма победа, зад която стоят усилията на президента Първанов, на редица български политици и общественици. Но победа, която ни гарантира енергийна сигурност в десетилетията напред. Победа, която ни гарантира достъпната цена. Защото престъпленията на Иван Костов с продажбата на ТЕЦ „Марица 1“ и ТЕЦ „Марица 3“, които оскъпяват в пъти тока, който плащаме ние с вас, престъпленията със спирането на 3 и 4 блок на АЕЦ „Козлодуй, престъпленията със спирането на „Белене“ и „Южен поток“ удрят всички. Удрят българския бит и семейство, удрят българската икономика, удрят мястото на България като енергиен център, гарантиращ енергийното спокойствие и сигурност. Следващата голяма битка на „Коалиция за България“ е за пряка доставка на руски газ за Европа“. Пред множеството водачът на листата на формацията проф. Боян Дуранкев коментира, че ентусиазмът от времето, когато държавата ни стана член на Европейския съюз, силно контрастира с настоящето и думата „недоволство“ е общото определение за българите от всички социални групи. Крайно време е членството ни в ЕС трябва да даде добри резултати и това трябва да стане много бързо, с догонващо икономическо и социално развитие на България, посочи проф. Дуранкев. Именно за изработването на такава програма ще настоява „Коалиция за България“ пред европейските институции. Ще настояваме за Европа на различни скорости, но най-бързо да се развиват най-слаборазвитите страни, каза още той и очерта 5-годишен период за целта като цел за видими резултати.Проф. Боян Дуранкев очерта и перспективата в цифри. „При добро икономическо развитие спокойно можем да говорим за минимална заплата над 1000 лева. Ще настояваме средната заплата да надхвърли 2200 лева до края на този период“.Проф. Дуранкев заяви, че една от личните му каузи е да бъдат възродени читалищата и да бъдат напълнени с книги такива, каквито трябва да бъдат. Ние сме в края на една историческа кампания, която ще остане в историята като най-мръсната, най-подлата и най-скандалната кампания в целия български преход. Това заяви Георги Първанов, президент на  България (2002-2012) „Ние правим друг тип кампания. Имаме идеите, имаме политиката, имаме хората, които да ги реализират. Нашата листа е силна с всеки един от кандидатите, с подкрепата, която има. Ние има какво да дадем. Ние не сме единствените, не сме най-уникалните, ние просто сме най-добрите. Наблюдаваме един договорен мач. Вървят спорове за какво ли не, само не за голямата политика. Никой не търси отговорност за тези пропилени средства, пропуснати като възможност за големите енергийни проекти. Защо никой не поема нашата идея, нашето настояване, нашата политика да направим икономическа ревизия на прехода, ревизия на приватизационните сделки за тези 30 години. Никой не иска това, защото разрови ли се някой, ще стигне и до тях. Най-голямата беда за българската политика в годините на прехода е този двуполюсен модел – ЦСКА и Левски в българската политика. Този двуполюсен модел ражда ежедневно, ежечасно противопоставяне и тази слабост на българската политика, защото конфронтацията е хранителната среда на слабите и калпави политици. Когато нямат характера, волята и достойнството да решат проблемите на здравеопазването, образованието, икономиката се хвърлят в блатото и тези безкрайни разпри, в които се изцежда националната енергия. Сега ние сме в ъгъла, радваме се на подаяния. Много е важно в Европейския парламент да отидат хора с воля и характер, които да бранят българския интерес“. На 26 май ние не просто избираме евродепутати, ние правим своя избор по кой път да върви България, каза в заключение Георги Първанов и призова подкрепа за номер 10 в бюлетината.Вече 12 години България е пълноправен член на Европа, но така ли изглежда всъщност. Сякаш се срамуваме от Българското, сякаш приемаме с лекота всичко, което ни се спуска от Европа. Не се борим за националните си каузи. Това заяви в родния си Перник Александрина Костадинова, кандидат за евродепутат в листата на коалицията. „На заден план остана икономическият растеж, който очаквахме. Преди 12 години чакахме Румъния да ни догони, за да влезем заедно в Европейския съюз. Сега обаче Румъния е далеч пред нас. Доходите при нас изостанаха, европейските субсидии усещаме най-ясно през обръчите от фирми. Пропастта между богати и бедни стана огромна. 40% от българските граждани са бедни или в риск от бедност. Това ли искахме?“ „Коалиция за България“ и ние, кандидатите, предлагаме разумни, реални и изпълними решения и идеи, които знаем как да отстояваме, за да направим България едно по-добро място за живот, посочи още Костадинова.За да премахнем порочния управленски модел, имаме нужда от преосмисляне на цялата политика на членството ни в Европейския съюз. Това заяви Ивайло Калфин, член на НС на ПП АБВ на финала на еврокампанията на „Коалиция за България“.Калфин бе категоричен, че парите, които влизат в държавата ни чрез фондовете на ЕС не са никак малко, но не са управлявани правилно и резултатът от тях да е видим. 50 млрд., влязоха в държавата за тези 12 години, посочи той. Ивайло Калфин призова за подкрепа на кандидатите от „Коалиция за България“ с номер 10 в интегралната бюлетина, за да има малко повече справедливост и по-амбициозни цели за нашата държава. ", "date": "2019.05.23", "title": "Коалиция за България събра в Перник стотици привърженици за финала на еврокампанията"}
{"url": "https://offnews.bg/nashite-avtori/res-lix-chudovishteto-e-strahat-703823.html", "text": "Цветанов засега видимо е “пратен в Ковънтри”, ако позволите. Обаче, дори и ГЕПП да спечелят срещу своя брат-близнак БСП, не съм убеден, че този неподражаем key thinker, с особената форма на главата, ще се върне на Горната земя.***Да парафразирам Боб Дилън, money doesn’t so much talk as swear. YOLO.***В момента тече страховита мобилизация в ГЕПП, най-вече чрез орлиновците (за да докажат, че могат и без Цвък) – не само по места, но и най-вече в София. Купуват се застъпници и цели социални групи. Работи се и с наркодилърите по места. ГЕПП на две скорости, anyone?***Метарморфорично или метаофонично погледнато (според мъчителния опит на Буци да каже “метафорично”), тол-системата се отложи. Просто някой му обясни бавно и сричка по сричка, че ако се въведе сега, всички транспортни цени ще скочат преди бъдещите местни избори.***А той, милият мегагепач, се “бори” с едни кресливи “селянки великолепни” от БСП, ако цитираме новия албум на Хазарта. Които всъщност работят за него. Добре им е с него, те са едно и също.***Приматиерът, ако позволите тази игра на думи, който ходи по страната и дрънка изумителни глупости, в опит да спаси неспасяемото. С компулсивно-натрапчивата невроза, която винаги е пренасял и в управлението.***Отвъд “Демократична България” и особено Радан, няма нищо. Освен статукво ГЕПП-бсп-ДПС (трите БКП-та), чийто приоритет е стилизирането на Европа като нещо чуждо, в полза на друга държава.***Това е плод на голямото наше, народняческо, максвеберово “Entzauberung” спрямо същата тази Европа; заради първоначалните байганьовски дребни калкулации, че Европа щяла да ни направи богати, без никакво вътрешно усилие от наша страна.***Ние сме кривите, не Европа и глупостта “на две скорости”. Всички български правителства след средата на миналото десетилетие крадат от Европа – и никой не ви е виновен, че ги избирате: и трижди проклетия гепач Сакскобурготски, и четирижди Тройната, и БСП-ДПС, и най-вече ГЕПП-ДПС в последно време.***Ако ГЕПП, представете си, правеха и поддържаха колайдера в Швейцария, нямаше да има хикс-бозонова частица и подобни глупости. Щеше да има безкраен ремонт на ремонта на ремонта на самия колайдер; той нямаше да функционира и да ускорява некви там тъпотии, но пък ангажираните с него щяха да взимат заплати от по, да речем, 10 000, осем от които се връщат в централата на ГЕПП. А за самия колайдер щяхме да викаме, ми хубав ни е колайдерът, но не е готов.***Аре, бе, племе закъсняло, FFS! Докога недоимък в Бойкостан (уж в половинмилиардния европазар)? Докога ще ги търпите тия от трите партии, които се задавиха от еврокинти и решиха, че всичко е позволено? Докога шепа хора от ГЕПП, бсп и ДПС ще получават огромен финансов ресурс и да го крадат за себе си? Докога мутризацията ще е “нормален” процес? Докога интелигентни българи ще се свиват в черупката си, защото хранят семейства, и ще си викат “ма то е така, оправяме се някак”? Докога страх?!?***Чудовището е страхът.***Не е хубаво да си прост, особено във властта. Отразява се трагично на следващото поколение. А следващото поколение, което иска само гейминг и да не го занимават, не иска властта. И няма как сега да знае, че предните затриват бъдещето му.***Имаш телевизор - мани ги тия книги.***(For another left-field shout, да се позова и Керанов: “Та оттогава сме интелектуалци, в ранното си детство съм страдал от липса на калций”.)***СДС (к), които плюха на бранда и на душите на хиляди традиционни седесари из цялата страна, и се съешиха с мафията ГЕПП. “К” не ми се казва какво е. Да бъдем елегантни: “Девушки пониженной социальной ответственностью”.***Разбира се, нали помните: ние сме втори по общонационален интелект в мирозданието, след евреите. Но избираме точно най-простите и крадливи инепти от ГЕПП-бсп-ДПС.***Междувременно, след КТБ и остатъците, след “Булгартабак” и един куп медии, Шиши си купи и “политическа партия ГЕРБ”, буквално. Не се шегувам.***Пеефски изглежда като единственият работещ self-sustaining business model у нас. И вие, народът, му осигурявате тлъстата хранителна среда, гласувайки за ГЕПП, бсп и ДПС. (За малко да напиша “гладувайки”.)***Народният гений предложи нещо забележително: да има “Ден без Борисов” (по медиите). Както имаше движение за “Ден без Саркози” и “Ден без Берлускони”.***Някакъв “черен вторник”, да речем, в който празната тиква не се появява в нито една медиа, с нулевата му политическа и обща култура.***Ден, в който интелектуалната диспепсия, която Буци предизвиква у мислещите, поне за миг се успокоява, сякаш магическо хапче против киселините на простащината и пълното невежество по всички въпроси.***Медии? Автоцензура, жълти стотинки (на фона на откраднатото) и животински страх.***Буци “футболистът”: то даже не ти се говори. Сто, сто и педесе кила некадърност, на която футболни и явно неморални ветерани снизходително правят вид шпалир, за да може дебелата “фалшива девятка” да успее да ритне към вратата. Разбира се, всеки има правото да потичва на неделен “футбол”, но когато истински бивши футболисти като, да речем, Жорко Пеев, кланят уменията си пред дебелия сатрап, вече дори не е и забавно.*** Все едно да питаш пора защо мирише, дет казваше Хайтов, този недопризнат гений на соц-а.***Tristesse oblige. ***Културна памет? У нас? Това е част от “Българската трагедия”, някой ден дори ще напиша подобна книга с точно това заглавие. Културната памет, както вече съм казвал сто пъти, представлява преди всичко неустойчив разказ за миналото ни, и никога “програма” за бъдещето.***Копнея за общество, в което мъжкото задължаващо начало казва “живей, за да работиш”, а не “работи, за да живееш”. Това по повод “какво е дясно”.***Копнея и да живея в една България със слабо избягване на несигурността, ако се позовем на Хофстеде. Силното избягване на несигурността е белег на недоразвито общество.***Дебелите искат и bTV, след като превзеха Нова. И, уволнявайки либертина (но и експерт) Каменаров - и БНТ. Ще дадат нещо като 180 млн. евро – с 50-60 повече, за да я извадят от пакета “СМЕ продава няколко телевизии в различни държави”. ***Ксенофобията например, която се подхранва в държавите със силно избягване на несигурността, се изразява в шовинизма на национално ниво. И винаги “различното е опасно”. Помислете.***Пак Хофстеде: докато при силното избягване на несигурността правилата в индивидуалистичните държави (каквато ние не сме) обикновено са ясни и написани (нискоконтекстуално общуване, don’t ask), в колективистичните държави правилата са често недоизказани и традиционалистки (висококонтекстуално общуване). Т.е. нашата псевдо-православна религиозност е в основата на нашата несигурност като нация. ***Много просто защо: почти винаги сме робували. И ще продължим. Днес, специално, робуваме на уж българи. ***Освен ако не заложим на политици, които искат силна Европа, в която и ние да “казваме” нещо. ***За момент ще се облегна на моя “съученик” Плутарх и неговите “Успоредни животописи” (първото мистично произведение в литературата). И особено на онази част, в която той коментира края на Брут и Касий, убийците на Цезар – най-вече “факта”, че Цезар някак ги проклина след прочутото “tu quoque”. ***След Филипи, Касий се бил самоубил със същия меч, с който пробол Цезар. От божиите знамения трябва да се споменават само: голямата комета, която светила седем нощи поред след убийството на Цезар и след това изчезнала (вероятно – Халеевата, кой знае, не ми се проверява). А видението на Брут доказва, че убийството на Цезар не било в угода на боговете. Защо? Защото при Филипи, щял да прекара войската си на другия бряг. И видял, по подобие на Борисов, човек със страшно лице (ако позволите тази шега). И призракът проговорил: “Твоят зъл гений съм аз, Бруте” (а Брут е класически пример за човек с чувство за вина). “Ще ме видиш при Филипи.”***Защо изобщо разказвам това? Защото, както настояват Св. Йероним (по-рано) и Ицо Хазарта (далеч по-късно), човек рано или късно отговаря за постъпките си. А ако включим и Хюм, се оказва, че и за думите си. И Йероним, и Хазарта биха се съгласили.***В този смисъл, дрънкането на Борисов за “нискообразовани хора” щеше да се родее с киркегоровата ирония, стига пълната мутренска импровизация на неукия да не се връщаше като бумеранг да го тресне отзад по тиквата. ***В ГЕПП в момента има два лагера, и положението не е куул. Единият лагер иска предсрочни избори (особено ако неприятните червени ги бият на 26 май), и другите, които копнеят статуквото да продължи до края на мандата. А Буци, in his infinite sagacity, видимо е изнервен – щот знае, че клиентелата на ГЕПП ще се врътне за една нощ, ако изгуби властта. QED: ГЕПП ще държат властта до последно. Щот иначе Радев, чрез служебното си правителство, ще ги погне по комунистически.***Да, най-големият страх на Буци е служебно правителство на Радев, и с основание – президентът, който е one track minded (по Моторхед), ще ги почне “по устав”. Друг е въпросът дали искате военен ум. Щот “военен” и “ум” са взаимоизключващи се понятия.***Светлият Киркегор казва на едно място (във “Върху понятието за ирония”, Samlede Vaerker), че в платоновия диалог “Пирът” (“сюмпосион”, откъдето и думата “симпозиум” днес) Алкивиад твърди, че Сократ през целия си живот не престава да се преструва пред хората на наивен и да се шегува. И Платон, и Ксенофонт (онзи с анабазиса и катабазиса, както, разбира се, би потвърдил и Цветанов, чиято кариера, сякаш като асансьор, се родее с тези понятия), и Аристофан – всички, които са познавали Сократ, – твърдят също, че усмивката, насмешката, подигравката не са слизали от лицето му.***Това сме ние, сократиците. Не непремено “умни и красиви”, но и единственият шанс България да почне да прилича на страна, която има своето място в ЕС.***И пак Алкивиад, в “Пирът”, се сравнява със сирените или дори със сатира Марсий. Но от “спомените” на Сократ идват и наблюденията за неговата тъга, скръб, заради постоянния му стремеж към знанието и истината, към доброто и красивото. За което и сам той не е бил убеден в какво се състоят.***А ние, вместо да мислим, се занимаваме с чепатата селянка Нинова (интелектуално необременена и лека като перце) и как Цветанов си пази постчето, по-ревнив и от Дон Бартоло към Розина.***Прекрачихме в “новото Средновековие” на Бердяев, честно.***Особено с Йончева. Толкова ли е трудно да се светнете, че тая е вид бизнесмен, още от станишево време, и че просто ви лъже за всичко?!***Има и още нещо важно: Шиши вече е много по-мощен от Буци, почва да се еманципира и от него, както успя да се еманципира от своя демиург Доган. Доган вече не може да го контролира: създаде дебело франкенщайново чудовище по свой образ и подобие, но, за нещастие, то не отива на север, за да умре, а на юг, в Дубай, за да живее, и днес дори се бунтува срещу своя “лекар-създател. Мери Уолстънкрафт Годуин Шели би оценила това.***Средновековие (“СЛедновековие”, anyone?), у нас: неграмотният тупан щял да праща иконописци да спасяват Нотр Дам. Помните ли го това? Разбираме ли сега защо човек е задължително да се образова? Католиците имат съвсем различна представа за икони, но тва не го преподават у Пожарникарския университет, или където там. Идеята да пращаш художници на Франция се родее с идеята да пратиш овчари на Монголия, ако позволите.***Както казваше малкият Никола за своето приятелче (copain) Мамер – ей, страшно е тъп тоя.***Тиквата ягоди не ражда.***“Аз съм крадлив, вие сте крадливи и затова се разбираме.” Защото, ето, Твоите врагове, Господи – ето, Твоите врагове загиват, и се пръсват всички, които вършат беззаконие. Псалм 91, не помня дали е изписан на някоя сграда.***А нашият Мамер се бори с “пълзяща диктатура”, не щеш ли. Прилича по нещо и на онзи герой на Чък Паланик (Ед Нортън в “Боен клуб”), който сам си бие крошета.***Това вече е държавата на Шиши, честито – той Е съдебната система, прокуратурата, КОНПИ-монпи etc.***Но понеже обещах за иронията. По самата си същност иронията слива плача със смеха. И тя е единственото, което ни остава в тая ситуация.***Т.е. нещо като да слееш Хераклит с Демокрит. И при това, както пак казва Киркегор, не като противопоставени на познанието в известния Спиноза-смисъл, а както и Сократ свидетелства в “Големият Хипий” – да свържеш жаждата си за познание с достигане на дъното на нещата чрез вселилия се в теб daimon.***Тъкмо този вътрешен сократически демон тласка самия Сократ да иронизира и другите в полиса, и себе си, и света. Този демон Сократ представя едва ли не като свой “приятел” (пак да благодарим на Платон за “свидетелствата”, усмихнато човече). Сократ живее с него, но и постоянно е упрекван (самоупрекващ се?) от него: “И щом като нямаш знание, сигурен ли си, че за теб е по-добре да живееш, а не да си мъртъв?”***Да преведа: животът без ирония е непоносим. Но иронията ви пази от creeping death, да включим и Хетфийлд тук.***И затова на финала на “Големият Хипий” сократовата ирония стига своеобразен апогей – там се срещат смехът, скръбта и познанието.***“Номерът” при Сократ и неговия шекспиров датски наследник е в това, че е трудно да се отговори кое е по-добре – да се живее, или да се умре. Животът е непоносим за умните. Високото образование е като наркотик, от него се умира. “Бродя и вечно съм объркан – и вие ме покривате с укори”, според “цитата” от Сократ. “Жертва съм на участ от божие естество.”***Но не, няма място за безпокойство: Ананке му точи ножа на нашия имбецил-премиер. Ананке е първият, който забавя, но не забравя.***Единствената истинска надежда е в Хорацио, който казва “Heaven will direct it”. След като Марцел, отчаяно, отговаря на “има нещо гнило в Дания” със същия интелектуален плам, на който сте свидетели тук. ***Безразличието, с което Сократ поема бучиниша (и де факто сам изпълнява смъртната си присъда), е апотеоз на иронията (и не само иронията, но и на по-късната английска идея за self-deprecation). Морален и житейски възглед – тъжната ирония като начин на живот. Така че да му се поклоним.***Но: сливането на плача, смеха и познанието в единството на иронията вече я прави културен феномен par excellence. Иронията по Киркегор има и културна мисия – чрез нея умните подсказват на останалите сложността на битието, кара ги да отрицават (чрез което, всъщност, иронията постига своята сократическа цел).***Сократическата ирония не е форма на изкуство – тази работа ще я свършат други по-късно, като Спиноза, Хюм и Леви-Строс. Тя не е възможна извън определени културни кодове на разтеглени във времето “съмишленици”. Дори само заради това, че не изразява директно отношение, а крие всичко зад привидно противоположни твърдения; тук се намесва неминуемо и културата на общуването. Пак Киркегор: иронията проявява вкус към изисканото общуване, към онова, което на немски се нарича Urbanität, но винаги тясно свързано с образоваността. Защото, за да се разкрие намекът, за да се разбере недоизказаното, за да се обхване онова, което е само загатнато, “за да се ослови полусловото”, е необходима съответната култура, висока степен на интелектуално проникновение. ***Иронията е благородническо достояние. Тя почива на онази интелигентност, която има нужда от малко, за да получи много. ***Смехът у нас, уви, е единствено пародиен, наистина далеч от киркегоровата ирония, за разлика от Англия. Ние сме в тъжната, алековска, безизходна хипотеза.***Хайде и Вазов: “но да умреш ненужно е у нас/ни яд, нито разпятията/ по-зло от оръжье стои в нашта власт:/апатията”. Ние можем да “руминейтваме” за битието и квото там, но патриархът е прав. Нашият glabrous lust for life has been inexorably eroded by the arbitrary vissitudes of our existence, и също by our only scintilla in life, which comes from putting in something else, something vaguely glorious, yet never fructiferous.***Nescio vos.***И още: Пастернак с “присъдата” си за комунизма, донякъде и за свинщината у нас. “Предвестьем льгот приходит гений/И гнетим мстит за свой уход”.***Брехт, този трагичен умник, жертва на ГДР в края, ни казва всичко, някак без да иска: “Liebe ist der Wunsch etwas zu geben, nicht etwas zu erhalten.”***А вие къде сте, майка ви дееба и илюминати?Oще: на ", "date": "2019.05.23", "title": "Res LIX: Чудовището е страхът"}
