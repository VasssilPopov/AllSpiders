{"url": "https://offnews.bg/politika/tcik-shte-sanktcionira-vestnik-na-peevski-703995.html", "text": "Централната избирателна комисия (ЦИК) ще санкционира вестник на Делян Пеевски за нарушение на предизборните правила. Това реши комисията днес. Представители на Демократична България обявиха вчера, че са подали сигнал до ЦИК срещу \"Телеграф Медиа\" по повод разпространяваната от тях книга \"Оригиналът: Истината за прехода 1989-2019\", като според тях това нарушава 7 предизборни правила.Книгата, която използва корицата на наскоро публикувания труд на премиера Иван Костов (1997-2001) \"Свидетелства за прехода 1989-1999\", твърди, че разкрива истината за извършеното от него. Книгата беше разпространена безплатно с вестник \"Телеграф\".В решението си ЦИК посочва, че разпространяваната безплатно книга не представлява агитационен материал, тъй като не съдържа конкретни призиви за подкрепа или за неподкрепа на кандидат, партия, коалиция или инициативен комитет. В книгата се съдържа също така и информация за лица, които не са кандидати за членове на Европейския парламент.Комисията обаче счита, че \"в притурката се съдържат материали, които накърняват добрите нрави по отношение на коалиция „ДЕМОКРАТИЧНА БЪЛГАРИЯ – ОБЕДИНЕНИЕ“, както и честта и доброто име на кандидата за член на Европейския парламент Радан Миленов Кънев и представляващия коалицията Христо Любомиров Иванов\".\"Съгласно разпоредбата на чл. 183, ал. 4 от ИК се забранява използването на материали (не само агитационни материали), които накърняват добрите нрави, честта и доброто име на кандидатите. В понятието „добрите нрави“ попадат тези правила и норми, които бранят принципи и ценности, чието зачитане е в интерес на обществените отношения като цяло. Нарушаването на тези принципи и ценности се има предвид по смисъла на разпоредбата на чл. 183, ал. 4 от ИК в частта относно понятието „добрите нрави“. В притурката със заглавие „ОРИГИНАЛЪТ Иван Костов ИСТИНАТА за прехода 1989 – 2019“ и подзаглавие „ЛЪЖАТА“ се нарушават правата на коалицията, тъй като по този начин се правят негативни внушения относно коалицията, което е недопустимо в условията на предизборна кампания\", пише в решението на ЦИК.\"Видно от съдържанието на притурката (книгата) е, че в отделни нейни части се коментират лица – кандидат за член на Европейския парламент от Република България в изборите за членове на Европейския парламент от Република България на 26 май 2019 г. и представляващия коалицията Христо Иванов. С коментарите се цели да се направят внушения в тяхна вреда по начин, който е недопустим в условията на предизборна кампания\", допълват оттам.Председателя на ЦИК ще състави акт за установеното нарушение на управителя на „Телеграф медиа“ ЕООД.", "date": "2019.05.25", "title": "ЦИК ще санкционира вестник на Пеевски"}
{"url": "https://offnews.bg/sviat/noviat-kmet-na-ankara-nasledi-miliardi-borchove-703980.html", "text": "Новият кмет на Голямата община Анкара Мансур Яваш съобщи размера на чудовищните дългове, завещани от предшественика му, пише опозиционният турски всекидневник „Сьозджу“.Яваш е представител на Републиканската народна партия, която е основната опозиция в страната и спечели битката за поста в турската столица още на първия тур. Пред журналисти той заяви, че предишният кмет от управляващата партия на справедливостта и развитието Мелих Гьокчек е натрупал дългове от 9, 5 милиарда лири, като само към фирмите те са близо 1 милиард. Новият кмет подчерта, че злоупотребите с общинските разходи ще бъдат прекратени.„Оттук нататък всички паркинги и билбордове ще се управляват от общината. Премахваме всички ненужни служебни автомобили, а ползваните под наем ще бъдат върнати на съответните фирми. Само общинската полиция, пожарната и щатните полицаи ще разполагат с коли, оставяме един служебен автомобил за кметските нужди“, посочи Яваш.Той изрази недоумение от разхищенията в общината – секретарите имали служебни коли, но не и директорите на отдели. Предишният кмет прибрал трите джипа, един от които брониран, закупени с пари на данъкоплатците на цени до 1 милион лири. По настояване на Яваш двата джипа са върнати на общината, но бронирания останал при Гьокчек. Върнатите ще бъдат продадени, не са ни необходими, подчерта новият градоначалник.„Преди изборите опонентите ми пропагандираха, че ако аз спечеля, ще уволня 25 000 общински служители и работници. Никой не е отстранен, но вратата е отворена за недоволните, могат да напуснат“, коментира кметът на турската столица. Той огласи и други стъписващи констатации от ревизията на разходите в общината – проверяващите се натъкнали на 100 000 топки за футбол и баскетбол. „На байрама ще ги раздадем за подаръци, нямаме друг избор“, заяви той.", "date": "2019.05.25", "title": "Новият кмет на Анкара наследи милиарди борчове"}
{"url": "https://offnews.bg/politika/prozrachnost-bez-granitci-za-kakvo-da-vnimavame-v-izbornia-den-703979.html", "text": "Асоциация \"Прозрачност без граници\" публикува своите препоръки към гласоподавателите за изборите за Европейски парламент, които ще се проведат утре. На 26 май 2019 година имаме възможност да направим своя избор за бъдещия Европейски парламент. Всеки от Вас може да даде своя принос за провеждането на свободни, честни и демократични избори. От Вас зависи да се противопоставяте на нередностите и да сигнализирате за нарушенията в изборния процес.* Когато отидете да гласувате в избирателната секция, внимавайте дали членовете на секционната избирателна комисия:Ø Проверяват внимателно дали присъствате в съответния избирателен списък и едва след това подават бюлетината.Ø Осигуряват възможност да гласувате необезпокоявано, при запазване тайната на вота (например, никой не присъства на по-малко от 3 метра от тъмната стаичка, няма пряка видимост към тъмната стаичка, екранът на електронната машина за гласуване се вижда само от избирателя, няма външни лица в секцията).Ø Боравят правилно с бюлетините: откъсват пред вас бюлетината от кочана, поставят първи печат върху нея, след гласуването сверяват дали контролният номер в долния ъгъл съвпада с номер от кочана, поставят втори печат и откъсват пред Вас поредния контролен номер (без да разкриват тайната на вота и да проверяват как сте гласували).Ø Вписват в съответния избирателен списък данните Ви по лична карта и Ви канят да поставите подпис, след като сте гласували.Ø Боравят правилно с електронните машини за гласуване (в секциите, в които има такива):1) когато избирателят влезе в изборното помещение, запитват дали желае да гласува с електронна машина;2) подават му една от трите електронни карти за гласуване с надпис „Избирател“;след като избирателят е гласувал и е получил отпечатана разписка4) вземат обратно електронната карта;5) посочват непрозрачната кутия на масата пред комисията, в която избирателят поставя сгънатата разписка от машинното гласуване;6) отбелязват в списъка, че избирателят е гласувал електронно, като поставят знак „МГ“ (т.е. машинно гласуване).В изборното помещение машината за гласуване се разполага, така че да се гарантира тайната на вота!* Не е допустимо в изборните помещения да присъстват кандидатите, представители на местни власти и хора без обозначен статут. В изборните помещения могат да присъстват само: членовете на секционните комисии; избирателите; застъпниците; наблюдателите; журналисти (докато правят репортаж за протичането на изборния процес). Членовете на СИК, застъпниците и наблюдателите задължително носят обозначителни знаци.* За всяко нарушение на секционната избирателна комисия или на представители на партиите можете да се оплачете пред Районната избирателна комисия. РИК е длъжна да вземе решение незабавно и да го публикува на сайта си, заедно с постъпилия сигнал. На вратата на изборното помещение са посочени телефони за връзка с РИК.* При съмнение за престъпления, като купуване на гласове, осъществяване на контрол и натиск върху избирателите, когато забележите:1. Присъствие на лица без обозначителни знаци, застъпници или представители на партии, които проследяват как гласуват избирателите.2. Организирано безплатно извозване с автобуси, леки автомобили, съпровождане на избиратели и групово гласуване.3. Оказване на натиск върху избирателите да гласуват по определен начин.4. Възпрепятстване на избирателите да гласуват.5. Пренасочване на избиратели, които желаят да гласуват с електронни машини, към хартиените бюлетини (отнася се само за секции, в които има такива машини за гласуване).6. Събиране на лични карти и изготвяне на списъци с лични данни на избиратели.7. Даване на указания на избирателите за кого да гласуват.8. Разпитване на избирателите за начина, по който възнамеряват да гласуват.9. Разкриване тайната на вота.10. Отправяне на заплахи за физическа саморазправа и оказване на тормоз върху избирателите.11. Раздаване на пари.12. Опрощаване на дългове.13. Раздаване на хранителни продукти, дърва за огрев и други материални облаги;обръщайте се своевременно към служителите на МВР. Те са длъжни да реагират незабавно, да проверят сигнала и да прекратят незаконни действия. На вратата на изборното помещение са посочени телефони за подаване на сигнали до РУ на МВР и до дежурния прокурор.МВР поддържа и централизирана линия за сигнали за изборни нарушения: 02/ 982 2232, както и e-mail: izbor@mvr.bg.* За всички случаи на забелязани нарушения и нередности в изборния ден, сигнализирайте компетентните органи – МВР, районна прокуратура или РИК/ЦИК.* Можете да подадете сигнал и до Асоциация „Прозрачност без граници“ на безплатен телефон – 0800 11 224. Нашият екип може да Ви даде съвет как да защитите своите права.Асоциация „Прозрачност без граници“ Ви призовава да упражните своето основно политическо право – правото на избор, и да съдействате за ограничаване на изборните нарушения. От всеки от нас зависи да допринесем за честността и демократичността на изборния процес.", "date": "2019.05.25", "title": "'Прозрачност без граници': За какво да внимаваме в изборния ден"}
{"url": "https://offnews.bg/obshtestvo/voenni-unishtozhiha-nevzrivena-granata-otkrita-v-chasten-imot-v-lelin-703977.html", "text": "Военнослужещи от Сухопътните войски унищожиха невзривен боеприпас, открит в частен имот в село Лелинци, област Кюстендил, съобщиха от Министерството на отбраната.Силно корозиралата ръчна граната е открита при почистване на мазе. Формирование за овладяване и /или преодоляване на последствията от бедствия (ФОППБ), от състава на Бригадното командване - Благоевград, с ръководител капитан Димитър Димитров, е разузнало гранатата.Откритият боеприпас е надлежно транспортиран и унищожен.В продължение на 5 часа - от 15:00 до 20:00 часа, формированието води разузнаване, транспортиране и унищожаване на открития невзривен боеприпас.Военнослужещите са действали на основание отправено искане на главния секретар на МВР и по заповед на Командира на Сухопътните войски генерал-майор Михаил Попов.До пристигането на модулното формирование мястото, на което е открит боеприпасът, е било охранявано от органите на МВР.", "date": "2019.05.25", "title": "Военни унищожиха невзривена граната, открита в частен имот в Лелинци"}
{"url": "https://offnews.bg/tenis/dzhokovich-glupavo-e-da-ne-schitame-che-nadal-e-golemiat-favorit-za-703972.html", "text": "Световният номер 1 в мъжкия тенис Новак Джокович сподели, че е глупаво Рафаел Надал да не бъде считан за фаворит на турнира от Големия шлем \"Ролан Гарос\".Матадора е абсолютен рекордьор по титли от Откритото първенство на Франция. Той е с 11 и изпреварва легендарния французин Макс Декужи, който в периода 1903 - 1914 има 8 трофея. Преди седмица Рафа спечели първата си титла за сезона, побеждавайки именно Джокович на финала в Рим. \"Ясно е, че Надал е големият фаворит на \"Ролан Гарос\". Глупаво е да не го считаме за такъв. Колко пъти е губил тук? Два пъти или по-малко? С него изиграхме много добър мач в Рим.Той показа добра форма в турнира и заслужено спечели трофея. Мисля, че и аз и той сме направили добра подготовка за \"Шлема\". \"Искам да покажа най-добрия си тенис и да стигна до върха на предстоящия турнир.Няма да ми бъде лесно в конкуренцията на Рафа и другите момчета. Имам обаче допълнителна мотивация да го направя, тъй като така ще спечеля четвърти пореден трофей от Шлема\", каза Джокович.", "date": "2019.05.25", "title": "Джокович: Глупаво е да не считаме, че Надал е големият фаворит за Ролан Гарос"}
{"url": "https://offnews.bg/sviat/tribunalat-na-oon-zadalzhava-rusia-da-varne-moriatcite-na-ukrajna-703975.html", "text": "Русия трябва да върне на Украйна арестуваните 24 моряци, задържани при инцидента в Керченския пролив, и трите военни кораба. Това е решението на Международния трибунал на ООН по морското право, съобщава Интерфакс.Трибуналът препоръчва на Москва и Киев да се въздържат от стъпки, които биха обострили спора за този инцидент. Двете страни трябва да предоставят на съда своите доклади за събитията в пролива до 25 юни. Решението по това дело е огласено в Хамбург, руска делегация не присъства на заседанието, казва пред агенцията представителят на пресслужбата на съда Бенджамин Бениршке. Председателят на трибунала Пак Чжин Хен отбелязва, че отсъствието на едната страна по спора не е пречка решението да бъде произнесено, предава „Европейская правда“.На 25 ноември м.г. граничното управление на Федералната служба за сигурност на Русия задържа три кораба на военно-морските сили на Украйна в района на Керченския пролив – катерите „Бердянск“ и „Никопол“, и буксирния „Яна Капу“, които пресекли руската граница, не отреагирали на предупрежденията да спрат и започнали опасни маневри. В Москва определиха като провокация действията на украинската страна. Последва образуване на наказателно дело за нарушаване на държавната граница, а 24-имата моряци на борда на трите кораба бяха арестувани. В Киев възприеха действията на Москва като акт на военна агресия.Русия незабавно отговори на решението на Международния трибунал и показа, че няма намерение да се подчини. В изявление на външното министерство се посочва, че „Конвенцията по морското право не може да бъде приложена в спора за инцидента в Керченския пролив от ноември миналата година, тъй като случаят не попада в юрисдикцията на международния арбитраж“. Освен това, изявленията на Русия и Украйна при подписването и ратифицирането на Конвенцията на ООН по морското право изключват възможността за използването на нейните процедури по този въпрос.В съобщението на руското външно министерство се посочва, че Русия смята последователно да отстоява позицията си, а спорната ситуация е можело да се избегне, ако бяха спазени руските закони за корабоплаването на въпросната територия. „Призоваваме украинската страна да действа именно така в бъдеще“, е подчертано в текста.", "date": "2019.05.25", "title": "Трибуналът на ООН задължава Русия да върне моряците на Украйна"}
{"url": "https://offnews.bg/politika/balgarite-v-chuzhbina-shte-mogat-da-glasuvat-v-191-sektcii-703978.html", "text": "Българите в чужбина ще могат да гласуват в общо 191 избирателни секции.Министерството на външните работи публикува пълния списък с местата за гласуване извън страната: .Изборните материали са пристигнали в 190 секции и пътуват към последната - в Техеран.Правото да упражнят своят глас в изборите за членове на Европейския парламент от Република България на 26 май 2019 г. имат българските граждани, които са навършили 18 години към изборния ден включително, живели са най-малко през последните три месеца в Република България или в друга държава членка на Европейския съюз и имат там адресна регистрация по постоянен и настоящ адрес, не са поставени под запрещение и не изтърпяват наказание лишаване от свобода.Гласуването се провежда в избирателни секции в дипломатическите и консулските представителства на Република България, както и в избирателни секции извън тях, когато законодателството на приемащата държава го позволява.Избиратели без настояща регистрация в Република България или друга страна в ЕС се премахват от избирателните списъци. Избирателят може да поиска да бъде включен от властите в избирателен списък преди изборите. Ако той не е включен в избирателен списък на секция извън България, може да бъде добавен в деня на изборите на място. В такъв случай трябва да се представи документ за самоличност и да се попълни стандартна декларация, че съответното лице отговаря на критериите (например, че през последните три месеца лицето е живяло в България или в друга страна в ЕС), че не е гласувало на същите избори и няма да гласува в друга секция.Българските граждани, командировани за попълване на съставите на СИК на задграничните ни представителства, имат право да упражняват правото си на глас в съответната избирателна секция. Това се отнася и за останалите командировани зад граница български служители.Ако сте от България, но живеете постоянно в страна извън ЕС, не можете да гласувате.Изборният ден извън страната започва в 7,00 ч. местно време и приключва в 20,00 ч. местно време.В изборния ден избирателят представя документ за самоличност (паспорт, лична карта или военна карта (само за военнослужещите).", "date": "2019.05.25", "title": "Българите в чужбина ще могат да гласуват в 191 секции"}
{"url": "https://offnews.bg/bojni/kontuzia-bavi-zavrashtaneto-na-konar-makgregar-703974.html", "text": "Ирландската звезда в смесените бойни изкуства Конър Макгрегър очевидно е прекалил в подготовката за завръщането си в октагона. Боецът е контузил лявата си ръка по време на една от тренировките.Макгрегър не пропусна да се \"похвали\" в официалния си профил в социалната мрежа Инстаграм, публикувайки снимка на която се вижда травмата. Ирландецът обаче не разкрива никакви подробности какво точно се е случило.\"Интензивни тренировки и спаринг сесии, аз винаги действам до лимита си. Ще махна това и ще продължа да тренирам здраво. Нищо няма да ме спре\", коментира под снимката Макгрегър.Контузията по всяка вероятност ще забави евентуалното завръщане ирландеца. Твърди се, че той може да се изправи срещу Джъстин Гейджи, но зарави въпросната травма битката ще бъде отложена.", "date": "2019.05.25", "title": "Контузия бави завръщането на Конър Макгрегър"}
{"url": "https://offnews.bg/sviat/malta-spasi-216-migranti-ot-dve-lodki-v-sredizemno-more-703986.html", "text": "Кораб на малтийските въоръжени сили спаси над 200 мигранти от две надуваеми лодки в Средиземно море и се отправи към Малта, предадоха Ройтерс и Франс прес, цитирани от БТА.Според малтийските власти сред спасените 216 мигранти има бременни жени и деца. Не се знае каква е националността на мигрантите.Говорител на въоръжените сили на Малта заяви, че малтийският кораб първоначално бил изпратен да спаси подалите сигнал за помощ хора от една от лодките, която вчера започнала да потъва южно от Малта. По-късно връщащият се в Малта плавателен съд се натъкнал на втора лодка и спасил и мигрантите от нея.Малтийските въоръжени сили заявиха, че предвид добрите метеорологични условия броят на мигрантите, които тръгват към Европа от бреговете на Либия, Тунис и Алжир се е увеличил през последните два дни. 12 плавателни съда с мигранти са пристигнали в Сицилия, Сардиния и Лампедуза.Либийската брегова охрана съобщи вчера, че е спасила 290 мигранти в морето близо до столицата Триполи, припомня Ройтерс.", "date": "2019.05.25", "title": "Малта спаси 216 мигранти от две лодки в Средиземно море"}
{"url": "https://offnews.bg/sviat/trima-ot-ranenite-pri-vzriva-v-lion-ostavat-v-bolnitca-703983.html", "text": "Трима от 13-те ранени при вчерашното нападение в центъра на френския град Лион са все още на лечение в болница, предаде ДПА, цитирана от БТА.Жерар Колон каза пред телевизия Бе Еф Ем, че само един от тримата, оставащи в болница, е в сериозно състояние и че е можело \"нещата да са по-зле\".Специалисти по борба с тероризма разследват експлозията, станала около 17.30 ч. местно врече вчера до пекарна на ул. \"Виктор Юго\", в пешеходна зона на Лион.Полицията публикува в Туитър снощи призив към свидетели и снимка от охранителни камери на заподозрян, когото нарече опасен.Причината за експлозията още не е ясна.Според медии заподозреният избягал с велосипед, след като оставил взривното устройство.", "date": "2019.05.25", "title": "Трима от ранените при взрива в Лион остават в болница"}
{"url": "https://offnews.bg/koloezdene/richard-karapas-specheli-14-ia-etap-v-dzhiroto-i-oglavi-klasiraneto-703990.html", "text": "Представителят на \"Movistar\" Ричард Карапас спечели 14-ия етап в колоездачната Обиколка на Италия и застана начело в генералното класиране. Това е втори триумф за него в настоящото издание на Джирото.Еквадорецът предприе офанзива 25 километра преди края на 131-километровото изтощително планинско трасе от Сент-Венсан до Курмейо, което включваше изкачване на пет височини, за да финишира пръв с време 4:02:23 часа.Втори на 1:32 минути завърши Саймън Йейтс от \"Mitchelton–Scott\", а трети на 1:54 минута остана представителят на домакините и шампион в надпреварата през 2013 и 2016 година Винченцо Нибали (Bahrain–Merida).В генералното класиране Карапас е лидер и води само със 7 секунди пред състезаващия се за \"LottoNL-Jumbo\" Примож Роглич, който днес се нареди осми на 1:54 минута зад победителя.Нибали е трети на 1:47 минута. Досегашният водач Ян Поланц от \"UAE Team Emirates\" изостана много днес и вече е седми в генералното класиране на 3:29 минути зад еквадореца.Утре предстои 15-ият полупланински 237-километров етап от Ивреа до Комо. Състезанието стартира в 14:00 часа българско време. ", "date": "2019.05.25", "title": "Ричард Карапас спечели 14-ия етап в Джирото и оглави класирането"}
{"url": "https://offnews.bg/112/patcient-napadna-ekip-na-speshna-pomosht-v-gotce-delchev-703976.html", "text": "Пациент нападна екип на Спешна помощ в Гоце Делчев. Спешният екип се е отзовал на сигнал на обществено място. Медиците прегледали пациента и го настанили в линейката. По време на транспортирането той започнал да се държи агресивно и счупил стъклото на линейката, обясни пред \"Фокус\" директорът на Спешния център в Благоевград д-р Красимир Михайлов. За момента не е ясна причината за агресията. Възможно е пациентът да има заболяване, което е провокирало поведението му, или да е бил под въздействие на наркотици, обясни д-р Михайлов.Пациентът е транспортиран в Психиатрията в Благоевград. Спешните медици не са пострадали, но са стресирани и уплашени от случилото се.  ", "date": "2019.05.25", "title": "Пациент нападна екип на Спешна помощ в Гоце Делчев"}
{"url": "https://offnews.bg/112/mazh-e-namushkan-s-nozh-v-botevgrad-703981.html", "text": "Мъж е намушкан с нож в Ботевград, съобщават от МВР, цитирани от \"Фокус\".Инцидентът е станал около 15.30 часа вчера. Мъжът е откаран в болница. От МВР не казват какво е състоянието на пострадалия. Не са ясни и причините за инцидента. По случая е започнало досъдебно производство. ", "date": "2019.05.25", "title": "Мъж е намушкан с нож в Ботевград"}
{"url": "https://offnews.bg/sviat/moskva-niama-da-uvazhi-reshenieto-na-mezhdunarodnia-tribunal-na-oon-za-703985.html", "text": "Конвенцията по морско право не може да се следва във връзка с инцидента със задържането на украинските военни кораби в Керченския пролив, а Международният трибунал на ООН по морско право няма юрисдикция, за да се занимава с такива спорове.Така Москва коментира решението на Международния трибунал на ООН, който задължи Русия да освободи задържаните 24-ма украински военни.Според решението не се изисква Русия да прекрати делото срещу моряците. Решението на трибунала в Хамбург е окончателно и задължително за изпълнение за участващите в спора страни, като Русия и Украйна трябва да представят своите отчети не по-късно от 25 юни. Русия обяви, че няма да участва в заседанията по делото, като обяви, че трибуналът няма юрисдикция да разглежда инцидента в Керченския пролив. Днес тази позиция беше потвърдена от руското външно министерство. Оттам подчертаха, че Москва има намерение да отстоява своята позиция и след решението. \"Ситуацията можеше да бъде избегната, ако беше спазено руското законодателство, свързано с плаването в този район. Призоваваме украинската страна да действа именно така и занапред\", обявиха от ведомството, цитирани от РИА Новости. Ръководителят на работната група по международно-правни въпроси в постоянното представителство в Крим на президента на Русия Александър Молохов нарече решението нелогично и посочи, че то не е прието едногласно. \"Юрисдикцията на трибунала не обхваща военните кораби. Конвенцията по морско право също не е актуална тук. Русия законно реагира на нарушението на държавната ѝ граница\", посочи той. Ако те са военнопленници, както твърди Украйна, то тогава Конвенцията по морско право също не обхваща случая, твърди Молохов. ", "date": "2019.05.25", "title": "Москва няма да уважи решението на Международния трибунал на ООН за украинските военни"}
{"url": "https://offnews.bg/sviat/zhaltite-zhiletki-protestiraha-vav-frantcia-za-28-a-poredna-sedmitca-703991.html", "text": "\"Жълтите жилетки\" протестираха за 28-а поредна събота срещу социалната и данъчна политика на президента Еманюел Макрон, съобщи Франс прес, цитирана от БТА.По данни на вътрешното министерство в ранния следобед в протестите са участвали най-малко 3200 души в цялата страна, от които 1200 в Париж. По същото време миналата събота участниците са били 2800, включително 1100 в столицата.През целия ден в протестите са участвали 15 500 души, което е най-слабата мобилизация от началото на движението, което събра 282 хиляди \"жълти жилетки\" на първата демонстрация на 17 ноември, отбелязва агенцията.Освен в Париж, протестни акции се състояха в Амиен, родния град на Макрон, в Тулуза, Кан, Белфор и редица други градове. В столицата и в Амиен се съобщава за сблъсъци с полицията, която използва сълзотворни гранати.", "date": "2019.05.25", "title": "'Жълтите жилетки' протестираха във Франция за 28-а поредна седмица"}
{"url": "https://offnews.bg/nashite-avtori/raiat-na-plastmasata-703954.html", "text": "Една интересна подробност „от кухнята” е, че започвайки да пиша този материал, аз всъщност написах „Краят на пластмасата”. Но компютърът ми явно не пожела да изписва такава мрачна прокоба (та нима той не е поне наполовината, по майчина линия, от пластмаса?) и се получи заглавие „Раят на пластмасата”.И подобно на Васисуалий Лоханкин, този изумително съвременен герой на Иля Илф и Евгений Петров от „Златният телец”, аз си казах: „А може би така трябва?! Може би това е великата шаячна правда?!”. И оставих заглавието: Раят на пластмасата.Европейският съюз, този мил наш хранител, който ни обещава руси и високомаслени жени и разходки с гондоли, е решил да спре производството на всякакви вещи за еднократна употреба, направени от пластмаса. И най-вече – насъщните за българския живот пластмасови вилички, ножчета, бъркалки и клечки за уши.Причината е ясна: Океаните се задушават от пластмасови отпадъци. Всеки ден виждаме снимки на морски крави с врязани в месата им корди и корморани с пластмасови бутилки, набучени на човката и причиняващи им ужасяваща гладна смърт. Европейският съюз взима наистина едни съвсем неотложни мерки.Но аз си представям българския бит и клатя скептично глава: та нима българинът и то – този истинският – патриотът, кръчмарският герой, мъжкарят, народният човек и човек от народа, ядачът на месо и колбаси, пушачът на цигарки с кафенцето пред офиса – не е ли той така свързан с пластмасовите боклучета както е свързан синият кит с океанските глъбини?Нека си представим българин без кафенце на спирката; как стои, чуди се какво да прави, повърта се, ще му се някак да смачка чашка и да я хвърли на земята. За да декларира с тоя жест своята мъжествена, леко небрежна, каубойска (краварска) свобода – но чашка няма и българинът само тъжно хвърля фаса си на земята и се качва в автобус 305, за да отиде до Румънското посолство, където от едно магазинче (същи храм на Пластмасата) да си купи клечки за уши. Поне на тях се нядява: ще си купи няколко кутии и като се къпе веднъж в седмицата и си стриже главата с машинка (защото в Именника на българските владетели се казва „И владееха земите си с бръснати глави”) ще може да си почисти много добре ушите! А като така добре ги почисти (защото българинът иначе обича да слуша (да слушка, да подслушва, да слухти), да събере клечиците, па да ги разпръсне по пътя за Пловдив. Където отива, за да си купи каренце за аудито, естествено де. Да ги пръсне през прозореца на старото си ауди – като прахта на дедите си. Защото българинът –традиционалист – приема хвърлянето на клечки за уши и всякакъв друг дребен боклук като част от свещена традиция!Ако може да пребие и някой гей, джендър или поне зелен активист – за българският мъжага ще е идеално. Идеален ден за лов на рибка-бананка.Представям си коравият български мъжкар (който може лесно да се превъплъти и в яка изрусена мадама от козметично студио - окултистка и върла почитателка на Слави Трифонов и Камелия), който около обед казва: Прималя ми от глад! И наистина вярва на тази си констатация!Той не е чувал Tantum doluerunt quantm doloribus inseruerunt – този мил призив на милия Августин Блажени, който, преведен на български, гласи: Толкова страдат, колкото на страданието се отдават. Не, българският пичага (мадама) няма такава пищна себерефлексия; той смята сигналите на червата и стомаха си за висш закон!И аз го виждам – как отива да „бодне три кюфтета”. Както повеляват святите и изконни реклами по телевизора. В мазното павилионче, където духът на холестерола и демонът на патриархалния бит играят домашен белот. И му пльосват майонезата, кетчупа с Е467 и горчицата в пластмасовата „тарелка” (Боже, какъв красив език имаме!) и той отива; яде; маже се и отвън и отвътре, боцка с виличката късове свинско (Свети Свети Шишче и Кебапче!) и накрая – задоволил вкусовите си рецептори и своя свят духовен глад за естетическа кайма – той изхвърля тарелките, виличките и ножчетата и всички пластмасови омацани неща за боцкане. Хвърля ги пак така – свободно, гордо, независимо, както майка го е раждала юнашка, както само българска майка юнашка го е откърмила и научила да хвърля – ей тука - право встрани от контейнера, щото сме им е.ли мамите на тия от Чистотата, нали така?И така, представяйки си българина и неговия волен дух и неговия жаден за волна пластмасово-патриотично-патриархално-антиекологично-антиевропейска-антилиберална-антиистамбулско-антиконвенционална-антивсичко природа...и представяйки си индустрията, която задоволява неговите свещени и изконни потребности...и представяйки си тези мили и мазни, тъповати бизнесмени и политици, които вечно повтарят свещената си мантра: Търсенето определя предлагането! – и действат според нея...представяйки си всичко това......си мисля, че това на Европейския съюз с пластмасовите боклуци при нас нема да стане. Нема да мине. Поне не и без една горда, народна, разбииш ли, съпротива.", "date": "2019.05.25", "title": "Раят на пластмасата"}
{"url": "https://offnews.bg/obshtestvo/abiturienti-na-protest-pred-mon-iskat-promiana-na-maturata-po-anglijs-703982.html", "text": "Абитуриенти излизат на протест пред Министерството на образованието и науката в понеделник с искане да бъде променена матурата по английски език, на която се явиха в четвъртък, съобщи БНР. Зрелостниците твърдят, изпитът е съдържал „неточности, двусмислици и граматични грешки”.Срещу матурата по английски език стартира и онлайн петиция, в която до момента са се включили 7000 души. От МОН обещаха да направят проверка по случая, но призоваха абитуриентите да изпращат до електронната поща на ведомството сигнали с конкретни сгрешени въпроси от матурата.Изпитът по английски език беше един от вариантите за избор за втора задължителна матура, която е по предмет по избор на учениците. Резултатите от изпита ще станат ясни до 13 юни. Матурата по английски език с верните отговори можете да видите .", "date": "2019.05.25", "title": "Абитуриенти на протест пред МОН, искат промяна на матурата по английски език"}
{"url": "https://offnews.bg/kultura/plovdivskiat-teatar-obra-askeer-ite-703955.html", "text": "Снощи се проведе церемонията по връчването на 29-те награди \"Аскеер\", на които най-много получи Пловдивският театър, който обра цели 5: за съвременна българска драматургия, за сценография, за изгряваща звезда, за режисура и за най-добро представление „Дебелянов и ангелите“, поставено от Диана Добрева, предава БНР.За най-добра женска роля бе отличена Радина Кърджилова, която изигра Сара в \"Любовникът\" в Народния театър, а за мъжка Валентин Ганев, който се превърна в Лаймон Фелд в \"Спускане от връх Морган\" в Народния театър. В категорията \"Режисура\" статуетката, изработена от Георги Чапкънов, отиде при Диана Добрева за две представления: \"Бащата\" в Народния театър \"Иван Вазов\" и \"Дебелянов и ангелите\" в Пловдивския театър.Иван Налбантов получи статуетка за цялостен принос: \"Никога досега, до днешния ден, не съм бил обект на такова засилено внимание. То не бяха интервюта, разговори в радиа и телевизии, поздравления и аз най-сетне разбрах какво са преживявали тези колеги, които за дълго са били нещо като звезди или подобия на звезди и признавам си честно - вече въобще не им завиждам\".90 постановки, 65 от тях на столични театри, влязоха в битка за \"Аскеерите\".", "date": "2019.05.25", "title": "Пловдивският театър обра 'Аскеер'-ите"}
{"url": "https://offnews.bg/sviat/britanski-alpinist-zagina-pri-slizane-ot-everest-703987.html", "text": "Британският алпинист Робин Фишър загина при слизане от връх Еверест, съобщи в. \"Гардиън\".44-годишният алпинист е загинал от изтощение заради твърде дълго изкачване и трудно слизане в т.нар. \"зона на смъртта\", известна с ниските нива на кислород на височина 8600 м.Фишър е бил придружаван от шерпи, които сменили кислородната му бутилка и му предложили вода, но не могли да го спасят.От началото на пролетта на различни върхове в непалските Хималаи са загинали 18 души, в това число 8 на Еверест.", "date": "2019.05.25", "title": "Британски алпинист загина при слизане от Еверест"}
{"url": "https://offnews.bg/dw/shte-stane-li-evropa-druga-703988.html", "text": "Ще я има ли Европа? Или пък ще се разпадне? Много съдбоносни въпроси за бъдещето на всички европейци зависят от тези избори. Кои са основните опасности и какви прогнози има? Коментар на Феликс Щайнер.В девет от шестнайсетте германски провинции в неделя се провеждат общински избори, а в Бремен ще се гласува и за нов състав на местния парламент. Тъкмо там се води и най-ожесточената битка за всеки избирателски глас и мандат. Какво ни показва това?За партиите в Германия явно има по-важни избориВъпреки всички приказки, че тези европейски избори са съдбоносни за ЕС, поне за германските партии местните органи на властта в Саарланд или в Саксония явно са по-важни от присъствието им в Европейския парламент (ЕП). Да не говорим за това, че вялата кампания за европейските избори по никой начин не може да се сравнява с огромните усилия, които се полагат пред всички избори за Бундестаг в Германия.Това не е добра предпоставка за постигането на по-висока избирателна активност в сравнение с 2014 година, когато тя възлизаше на 48 процента. За страна като Германия това е малко срамно, независимо от факта, че и тази относително ниска активност бе с 5% над средната за ЕС.Този път всичко ще е по-добре, уверяват социолозите, които регистрират по-висока степен на мобилизация във всички европейски страни и твърдят, че знаят причината за това: опасността от остър завой надясно тревожи избирателите и ще ги накара да гласуват по-масово.Дано това не се окаже пак някаква заблуда. Едно време важеше правилото: колкото повече хора гласуват, толкова по-малко гласове отиват за партиите от периферията на политическия спектър. Но на почти всички избори в Германия през последните 4 години активността на избирателите растеше, а десните популисти от \"Алтернатива за Германия\" (АзГ) въпреки това постигаха много добри резултати. Защото се оказа, че десните популисти успяват да привлекат много от избирателите, които преди изобщо не са гласували.Възходът на десните популисти със сигурност ще бъде една от централните теми в неделя вечерта, когато започнат да излизат резултатите от вота. Как скандалното видео от Ибиса ще повлияе на резултатите им – и то не само в Австрия? Ще успеят ли десните популисти в европейски мащаб да вземат 20, а може би дори и 25 процента от гласовете, както предричат някои от социолозите? И ако това наистина стане, какво ще означава то за ЕС? Наистина ли това ще бъде началото на края на успешния проект, наречен Европейски съюз?\"Националисти от всички страни, обединявайте се\"?При все че един изборен резултат от 25 процента за европейските популисти би предизвикал шокови вълни в Европа, някакъв по-сериозен срив не може да се очаква. Защото европейските десни популисти и националистите първо би трябвало да успеят да създадат своя обща фракция в Европейския парламент. В момента обаче техните фракции там са три. Противоречията между тях са очевидни, поради което е и сравнително малка опасността тези хора да застрашат работата на Европарламента, а оттам и на целия ЕС.Всяко националистическо или дяснопопулистко правителство на държава в ЕС е в състояние да нанесе много по-сериозни щети - чрез блокади в Съвета на министрите и на срещите на върха на ЕС.За легитимността и бъдещата сила на Европейския парламент от значение ще е нещо друго: най-големите врагове на демокрацията и на Обединена Европа са онези, на които Европа им е напълно безразлична, и които точно заради това няма да гласуват.", "date": "2019.05.25", "title": "Ще стане ли Европа друга?"}
{"url": "https://offnews.bg/politika/dnes-e-den-za-razmisal-i-politicheskata-agitatcia-e-zabranena-703956.html", "text": "Утре ще се проведат изборите за Европейски парламент, на които българите ще гласуват за 17 души, които да ги представляват в Брюксел. По традиция, денят преди вота е ден за размисъл, на който всякаква политическа агитация е забранена.Говорителят на ЦИК Таня Цанева поясни пред БНР, че забраната важи и за публикуването на всякакви резултати от социологически допитвания.Сигнали за нарушения могат да се подават в ЦИК и в районните избирателни комисии.Принципно в деня за размисъл и в деня за гласуване важи и забрана за продажба на алкохол, но всеки кмет сам ще решава дали да въведе такава мярка.Днес също така ще бъдат подготвени общо 11 661 избирателни секции в България. 3000 секции ще получат и машини за електронно гласуване. Извън страната ще има отворени 191 секции в 64 страни.За евровота в чужбина ще бъдат отворени 191 секции в 64 страни, информират от Централната избирателна комисия. За евровота в Гърция ще бъдат разкрити 13 секции - 3 секции в Атина, ще може да се гласува и в Генералното консулство в Солун, в Кавала, в Каламата, в Неамодания, в Никити и на остров Родос. Четири ще бъдат изборните секции на остров Крит.В Турция местата за гласуване са 4 - в Истанбул, Анкара, Одрин и Бурса. В Румъния ще се гласува в посолството в Букурещ. В Северна Македония - в Скопие, а в Сърбия - в посолството в Белград и в консулството ни в Ниш. По 24 избирателни секции ще има във Великобритания и в Германия, 16 в Испания и 10 във Франция.От ЦИК напомнят, че дори и да не са подали заявление за гласуване извън страната, българските граждани в чужбина могат да упражнят правото си на глас в изборите за европарламент в удобно за тях място и изборна секция извън страната, като предоставят документ за самоличност - лична карта, паспорт или военна карта, и попълнят декларация. Едно от условията обаче е те да имат адресна регистрация по постоянен и настоящ адрес в България или друга страна от Евросъюза през последните 3 месеца.", "date": "2019.05.25", "title": "Днес е ден за размисъл и политическата агитация е забранена"}
{"url": "https://offnews.bg/nashite-avtori/divo-bezkrajno-radomirsko-horo-razkaz-s-prodalzhenie-ot-zdravka-evti-703885.html", "text": "На осми март пак валеше, но малко и никой не плашеше от шепа снежинки. Тогава имаше събор, това означава скари навън, хора, сергии и народ от селата, от Перник дори, всички, родили се в тоя богат на камъни и бой край. Идваха тук, да изпият по греяна ракия, да хапнат кебапчета и пържоли, да видят какво е откраднато и какво е останало след кражбата, но това не беше чак толкова важно.Защото тогава някои празнуваха деня на майката, други - на гаджето, трети - просто, че не са се оженили, но най-важното беше едно диво, огромно като Рила и Пирин хоро. И мъже, и жени след яката каменарка, която се печеше само от сливите около Радомир – упорити джанки, които устискваха при дъжд, киша, при суша и виелица, при вятър, при жега, затова ракията, ако я пиеш по чаша на ден, прави сърцето ти стомана, нервите - железни, а юмрука ти – камък. След няколко железни каменарки такова хоро кипваше, че плочките на площада потъваха с два сантиметра. Тогава бабите забравяха за ревматизма, бебета се научаваха да ходят.Това беше единственият ден, когато никой не крадеше, до четири часа следобед никой не; никой не се биеше до десет вечерта, защото хорото така му изпиваше лошото и силата, че човек можеше само да обърне още няколко каменарки, да се усмихне на тиква, да прегърне жена си – а това се случваше при женените от 30 години веднъж на век.- Бабо, моля, хайде да репетираме бързото хоро – каза хлапето, което този път въобще не беше облечено в неговата дебела като стена фланела от домашна тъмночервена вълна. Беше в синя памучна фланелка - Втори шанс естествено, но почти като нова, направо нова.- Не ме занимавай – отряза тънката, мършава жена, която трошеше в казанчето печени черупки на охлюви. Щеше да прави от онова мазило за болни стави, но като всички хора в Радомирско с едно око поглеждаше към улицата.- Хайде, бабо. Всички ще ми се смеят – настоя детето.В тоя момент дядо ѝ остави вестника, който по-малко четеше, повече критикуваше, хвана хлапето под мишниците, вдигна го почти до тавана и каза:- Знаеш ли каква мъка видях, докато науча баба ти Елена на Граовското хоро? Още ми е мъка като се сетя – красивото му лице се усмихна и дядото заприлича на глупаво хлапе.- Разкажи ми, разкажи ми – започна да подскача момичето. - Ще ти изгладя ризата, само ми разкажи.- Баба ти тогава беше по-слаба от сега – подхвана Дамян. – Хайде, Еленке, да те науча на Радомирското, а тя вика – „Не! Ще видят и ще ми се подиграват.“- Покажи ми как го можеш – казвам ѝ.Тя ми показа. Аз хапя устата да не се смея, но то не може. Тя подскача като петел с вързани крака, настъпва си пръстите, рита паветата. Наду ме смях и като се изхилих, баба ти такова цупене се нацупи, направо като че някой ѝ одра кожата от лицето. Викам ѝ:– Аз не се смях на тебе – приказвам, а онзи някой още повече дере кожа от лицето ѝ. - Хайде, моето момиче, ще те уча на Голо бърдо. Там никой няма да види и никой няма да ти се смее, ама честно, Еленке, за смях си, казвам ти, да си го знаеш.Тя овеси нос като мотика, не ме поглежда, обаче аз си знам – не ѝ повтарям: – „Хайде, Еленке”, щото я знаеш - каже ли нещо, баба ти Елена е с инат за десет магарета на мост. Ни напред, ни назад. Тогава, без да питам, я хванах. Вдигнах я във въздуха – тя сега е конец дебела, тогава още по-мършава беше, направо прозрачна като водата. Грабвам я аз, тя рита, но не рита все едно някой ѝ дере кожата, а тихо рита, гледа да не ме заболи. Познавам я аз нея.- Не беше така. Ритах силно – възрази баба Елена над дървената купа, в която стриваше черупките на горките охлюви.- Слабо риташе и аз я пренесох през улицата. Хората видяха и викат: - „А бе, Дамяне, да не би таз тънка булчица да я водиш да я колиш бе? Но аз нищо не обясних. Знаеш го къде е Голо бърдо, много крачки място дотам, два часа я носих. По едно време баба ти вика:– Пусни ме, Даме, да не се измориш. Жал ми е за тебе – и аз нали съм глупав, пуснах я. А тя - беж да я няма. Хвърчи като хвърчило, дългокрака, аз съм я държал и мъкнал на ръце час и кусур минути. Но не на мен такива бягства. Хванах я и дай нагоре отново. Изкачих я навръх Голо бърдо. Но преди това нямах повече сила и казвам:- Моля те, Еленке, капнах, изцедих се. Повърви малко пеш, да почина.Знаеш ли какво направи тя? „Добре“ – това каза.Пуснах я, тя се опита да вдигне мене.За вдигане, ме вдигна, но ме носи само три крачки. Отпочинахме и се залових да я уча Радомирското хоро. Съгласен съм още веднъж да я нося до Голо бърдо, до върха, но да не уча баба ти Елена да играе Радомирското.- Лъже! – обади над черупките на охлювите мършавата жена, но дядо Дамян никога досега не беше лъгал. Сигурно и сега не лъжеше.- Хайде, внучке Дамянке, да уча тебе. Дано не си като баба ти.Той започна да свири с уста и леко, като че нямаше крака, а вятър, подхвана стъпките. Хем стъпваше, хем подскачаше, хем приклякваше – едноетажната къща се удиви и се разлюля, след него Дамяна започна да стъпва, хем подскача, хем подкляква, хем към тавана лети.- Ма ти въобще не си като баба ти! – удиви се дядо Дамян. – Лястовица си. Ти можеш да играеш Радомирското. Кой те е учил?- Баба ми казваше да играя хоро, като не ми се чете. Аз си пусках Радомирското по телефона, гледах и играх.- Личи колко си чела – каза мрачно, но всъщност не чак толкова мрачно мършавата жена.На осми март тя не облече нищо от Втори шанс, нагизди детето с нови джинси, нови ботуши, ново яке от миналата година - Първи шанс. И тя се нагизди. Изчака и дядо Дамян да се наконти. Той просто навлече панталон и яке, среса се и толкоз. Щом се показаха на улицата, всички гледаха него – много хубост имаше в това дърто лице.Само на осми март Дамяна виждаше баба си да обръща две поредни чаши каменарка. Дядо ѝ също обърна – три поредни - но баба Елена нищо не спомена, сякаш не го бе видяла. Хората до тях, съседи пришълци от Перник и София, зарязали колите си до площада, също обръщаха каменарки – кой колко може, и всичко се захилило на ряпа, всичко весело, сякаш ей сега ще зине да пее.Изведнъж тресна страхотна музика.То акордеон - змей, дядо Васил, мургав, страшен, най-високият мъж в Радомирско, тъпанът огромен като Ситроенчето на кметицата, с акордеона – синът на дядо Васил, а какъв тромпет, ах, какъв тромпет! Такъв не се е раждал никъде. И кой свири на него – жена! Боже, къде си, бързо ела я да я видиш – висока, кафява, хубава като полето около Радомир, като Голо бърдо велика - Галинка, снахата на дядо Васил, майката на Васко, внучето, свиреше с Бога, оттатък Бога и народът смаян спря да обръща каменарка. Какво хоро изсвири тоя тромпет – оттук до слънцето и Господ, до майката на Господ, най-тачената, най-обичаната Дева Мария - и се връщаше хорото при народа цялото от злато, силно и яко.Хората се награбиха за ръце, оставиха чаши направо на плочките, отгоре ги ръсеше дъжд, но на кой му пука, Васил, най-високият, най-мургавият в Радомирско, не човек, а гора, блъскаше тъпана така, щото сякаш сърцето му беше гора, камък и небе едновременно. Синът му и той разтягаше акордеона оттук до Гърция. Акордеонът ревеше и свиреше, но най-красивото беше оня див, златен, огромен тромпет на Галинката, дето знаеше къде да наблегне, къде да ритне и къде да литне.Изви се страхотно хоро, като че стоте човека бяха един човек с едно сърце, с един нос - и Боже Господи се беше хванал на хорото, но не го водеше. Водеше го един толкова хубав и красив човек, че хората викаха: „Голям си!“. Това беше Дамян, известен като Красивийо, мъжът на Елена билкарката, но той беше още по-известен като спец по Правото, най-големия спец по Кривото и по Радомирското хоро, по ръченицата, по Тъпканото, по Чорбаджийското, даже по Дунавското хоро беше спец Дамян.И като водеше той хорото на тоя празник и събор за Света Богородица и за всички майки, които тя закриляше, се знаеше – тук ще се родят много деца. Здрави деца, хубави и хляб ще има за всички напук на кражби и хайдуци. Ще има лица ей такива усмихнати, защото хорото е най големият ритник срещу лошото. Дръж се, земьо, шоп те гази! Но хората тука не бяха шопи, а граовци. Тук, около Радомир, растеше най-големият грах, то не грах, а гюле, а листата му зелени, зелени – като очите на повечето граовци, като музиката от тоя страхотен тромпет на Галинката, която никъде не беше учила музика, само слушаше мъжа си, слушаше свекър си и сама свиреше, хем повече от мъж и от свекър, взети заедно.На опашката на хорото се бяха наловили момичета и момчета, след тях дребни дечица, една такива запетайки, тирета и точки, всички облечени в Първи шанс. С нови ботушки шляпаха и биеха плочките, водата и дъждът се изпаряваха от зор и беше така хубаво, така сладко, че последното дете на опашката на хорото - едно дете с нови ботуши като всички други деца, едно момиче с ново яке от миналата година - скачаше към облаците, редеше стъпките, приклякваше и тичаше, и не се знаеше това краят на хорото ли е, началото ли е, а лицето на детето грееше, грееше, грееше като месечинка.Някъде към края на хорото една висока, мършава жена в ново палто отпреди четири години, но Първи шанс, рипаше и мяташе крака - къде вярно, повече сгрешено, но никой не ѝ придиряше.- Давай, Елено! - подвикна някой и добре че жената не го чу, защото щеше да се обърка и да закове на място.Едно тънко и високо момче, и то цялото облечено в Първи шанс, но не от миналата година, не отпреди три години, дори не и отпреди пет месеца, не играеше на хорото. Това момче не си бе сложило оная шапка, в която Галинка, майка му, беше изплела с всички цветове, с де що конци имаше в панера под кревата. Това момче имаше много чист Втори шанс каскет, почти като нов, направо нов.Това момче беше запасало на гърдите си един огромен акордеон – той беше не на дядо му Васко, не на чичо му, а на прадядо му Васил от Втори Радомирски Пехотен Полк, където го бяха ранили при Драва. Него бяха ранили, но тъпанът му бе останал цял и заедно с ордена за храброст с лента, който бащата на Васко бе заковал вкъщи на стената, прадядото на момчето бе получил подарък тоя очукан акордеон.Сега момчето, Васко, го разтягаше, разтягаше го колкото може и повече отколкото можеше. Докато свиреше, пееше колкото му глас държи и повече, отколкото му глас държи, и се усмихваше.Как го правеше, хем да свири, хем да пее, хем да се усмихва – ей това нещо никой не можеше да обясни.Само огромното, диво, безкрайно Радомирско хоро!", "date": "2019.05.25", "title": "Диво, безкрайно Радомирско хоро: разказ с продължение от Здравка Евтимова"}
{"url": "https://offnews.bg/futbol/samnitelni-machove-mozhe-da-izhvarliat-tcska-ot-parva-liga-703962.html", "text": "Шефовете на Черно море Варна по всяка вероятност ще информират БФС за съмненията си, че ключови техни футболисти са играли за ЦСКА. Скандалът гръмна вчера, когато варненци пристигнаха с юноши в Разград, където играха в последния си мач с Черно море, след който Лудогорец стана шампион за 8-ми пореден път.От състава бяха изхвърлени капитанът Георги Илиев, както и Георги Китанов, Иван Дюлгеров, Петър Витанов, Виктор Генев и Пламен Димов. Те усъмнили клубните шефове при домакинската загуба с 1:3 от ЦСКА. Целият тим бил подложен на детектор на лъжата, а резултатите излезли малко преди последното дерби за сезона.Смята се, че това не е единственият път, в който отбора на Гриша Ганчев печели по съмнителен начин. Ако се получат и други такива сигнали в централата на БФС, поведението на отбора и неговите шефове ще бъдат следени под лупа. Може да се стигне и до ново изхвърляне от първенството, съобщава \"Дарик\".", "date": "2019.05.25", "title": "Съмнителни мачове може да изхвърлят ЦСКА от Първа лига"}
{"url": "https://offnews.bg/kultura/banksi-iznenada-venetcia-s-novi-provokativni-tvorbi-snimki-703963.html", "text": "Световноизвестният и анонимен артист Банкси разкри свой нов графит във Венеция, където тече настоящето издание на Венецианското биенале.В сряда той разкри незаконна инсталация в центъра на града, в която няколко картини съставляваха гледка към Венеция, която обаче почти цялата е закрита от огромен круизен кораб. \"Венеция в маслено\" се смята, че е критика към неконтролируемия туризъм, който унищожава италианския град и го обезличава. Наскоро правителството забрани на толкова големи круизни кораби да плават по каналитет, тъй като поради огромния си размер, водоизместимост и вълни, които причиняват, те разрушават местната инфраструктура.\"Въпреки че е най-голямото и престижно арт събитие в света, поради някаква причина, никога не съм канен\", саркастично подхвърля Банкси в Инстаграм по повод биеналето.Сега той разкри друга своя творба, която е изрисувал върху стена на сграда във Венеция. Тя представлява дете имигрант, което носи спасителна жилетка и държи розов неонов факел. Според местния вестник \"Атрибун\", графитът е нарисуван в началото на май, но едва сега британският артист е съобщил, че е негов.Банкси е известен със своята критика към бежанската/мигрантска криза и липсата на повече солидарност от западните държави.", "date": "2019.05.25", "title": "Банкси изненада Венеция с нови провокативни творби (снимки)"}
{"url": "https://offnews.bg/futbol/italianetc-otriaza-tcska-703961.html", "text": "Италиански вратар е е отхвърлил предложение от ЦСКА, информира „Тема спорт”. Най-вероятно става въпрос за стража на румънския Университатя Крайова Мирко Пилиачели.Известен спортен журналист от Италия съобщи, че вратарят отдавна е в радара на спортния директора на \"червените\" Кристиано Джарета. Столичани обаче не са успяли да се разберат с Пилиачели.В следващите дни клубното ръководство на сребърните медалисти от този сезон в Първа лига ще трябва да вземе важни решения за бъдещето на ЦСКА. На преден план е ситуацията с треньора, а отделно ще се решава и кои футболисти няма да носят червения екип през новия сезон.Сред сигурните напускащи е Перейра, но все още не се знае съдбата на двамата под наем - Жоржиньо и Нуно Томаш.", "date": "2019.05.25", "title": "Италианец отряза ЦСКА"}
{"url": "https://offnews.bg/leka-atletika/velikolepna-ivet-lalova-stigna-do-parva-pobeda-na-100-metra-za-sezona-703989.html", "text": "Първата дама на леката ни атлетика Ивет Лалова спечели първия си старт на 100 мерта за сезона, съобщава bgathletic.com. Българката финишира с време от 11.28 секунди в състезание за европейската клубна купа в испанския град Кастейон.Лалова се състезава за турския ЕНКА вече десетилетие и за пореден път завоюва максимален брой точки за клуба от дисциплина на европейско ниво.Втора след Ивет финишира Рейчъл Милър (Темс Валий-Великобритания) - 11.49 секунди, а трета остана Лорийн Базоло (Спортинг-Португалия) - 11.57 сек.С постижението си на 100 м от днес Лалова излиза на второ място в европейската ранглиста за годината. По-бързо от нея това лято е бягала само Джоди Уилямс (Вбр) – 11.17 сек.Ивет не се справи с норматива на 100 м за Олимпийските игри в Токио 2020 от първия си старт, както направи на 200 м. През миналата седмица Лалова бяга 22.55 сек на 200 м и извоюва квота в дисциплината за петата си Олимпиада. Нормативът в по-късия спринт е 11.15 сек.", "date": "2019.05.25", "title": "Великолепна Ивет Лалова стигна до първа победа на 100 метра за сезона"}
{"url": "https://offnews.bg/bojni/antani-dzhoshua-shte-se-bie-s-pulev-ako-propadne-macha-s-uajldar-703964.html", "text": "Кубрат Пулев е третият, който е в списъка за мач с Антъни Джошуа. Това обяви промоутъра на британеца Еди Хърн. Световният шампион на IBF, WBA, IBO и WBO трябва да се изправи на 1 юни срещу Анди Руис в Ню Йорк.Сблъсъкът ще е негов първи на американска земя, като първоначално за съперник му бе предвиден Джарел Милър, но \"Голямото бебе\" бе уличен в употреба на три различни вида допинг и бе наказан. Арена на битката ще бъде \"Медисън Скуеър Гардън\".Ако не се стигне до някаква изненада, то следващата цел на Джошуа е Дионтей Уайлдър. Британецът заяви, че не иска да боксира с никой друг и държи да нокаутира \"Бронзовия бомбардировач\" и да вземе единствената титла, която му липсва - тази на WBC. За осъществяване на двубой между двамата обаче преговорите ще са далеч от леки, тъй като американецът настоява да получи минимум 50 милиона долара от такъв бой.В случай, че няма обединител мач между Джошуа и Уайлдър, още две имена стоят на дневен ред. Първото е това на Александър Усик, пише \"Тема спорт\". Украинецът е шампион в полутежка категория и ще премине в тежка. Проблемът при него е, че няма мачове в тази категория и за да стигне до мач с Антъни Джошуа ще трябва да понатрупа опит срещу по-леки противници. Другият вариант пред световния шампион е Кубрат Пулев. Българинът все още е №1 в ранглистата на IBF и въпреки скандалите след мача му с Богдан Дину запазва този си статут. Кобрата в момента изтърпява наказание и ще се качи отново на ринга в САЩ след 22 юли. Той е опция за двубой през есента.\"Джошуа трябва да се погрижи за всичките си задължителни защити. Има Усик като задължителен претендент. Има Пулев като задължителен претендент. Това са добри мачове, но не са Уайлдър.Ако Уайлдър не иска да се бие, тогава ще трябва Антъни да направи задължителните защити. Той искаше и мач с Ортис, но ако се бие с Уайлдър, тогава е малко вероятно. Говори се, че Дионтей иска мачове с Ортис и Ковнацки. Но защо би го направил? Защо ще иска реванш с Луис Ортис, когато може да се бие с Антъни Джошуа за три пъти повече пари?\", коментира ситуацията Еди Хърн.", "date": "2019.05.25", "title": "Антъни Джошуа ще се бие с Пулев, ако пропадне мача с Уайлдър"}
{"url": "https://offnews.bg/futbol/tcska-otmakva-fabrini-pod-nosa-na-levski-703966.html", "text": "ЦСКА изненадващо е на път да изпревари Левски за подписа на италианеца Диего Фабрини. Медиите в Румъния бяха сигурни, че футболистът на Ботошани е сигурно ново попълнение на Левски. Само че по последни информации от Digi Sport ситуацията е доста по-различна и ЦСКА е отборът с най-добра оферта.Според изданието, \"сините\" вече дори не са опция за халфа. Неговият агент Флорин Манеа е използвал Левски, за да привлече вниманието, а всъщност ЦСКА е с най-големи шансове.Динамо Букурещ също не се отказва от Диего Фабрини и именно румънския гранд ще опита да пребори ЦСКА за подписа му. Динамо предлага малко по-ниска заплата, но първоначалното желание на италианеца е било да премине именно там, тъй като така няма да сменя държавата, а и ще играе заедно със сънародника си Матиа Монтини - друг играч, за когото в Румъния писаха, че е желан от Левски.След направената оферта Фабрини се е съгласил да премине в ЦСКА и от Динамо ще трябва да увеличат финансовото си предложение, ако иска все пак да го убеди да отиде в Букурещ.Тази кампания бе отлична за Фабрини, като основната цел след преминаването му в скромния румънски отбор бе да напомни за себе си.Бившият италиански национал може да се похвали с мачове в Серия А и английския Чемпиъншип. Кариера му започва в Емполи, след което играе в Удинезе и Палермо преди да премине в Уотфорд, за който игра между 2013 и 2016. В този период е отдаван под наем и в други английски отбори като Милуол, Бирмингам и Мидълзбро.Следва трансфер в Бирмингам за 1,8 милиона паунда. През миналия сезон защитава цветовете на испанския втородивизионен Овиедо, след което преминава като свободен агент в Ботошани.", "date": "2019.05.25", "title": "ЦСКА отмъква Фабрини под носа на Левски"}
{"url": "https://offnews.bg/futbol/mesi-specheli-shesta-zlatna-obuvka-i-postigna-nov-rekord-703968.html", "text": "Лионел Меси завоюва \"Златната обувка\" за трета поредна година. Аржентинецът се разписа 36 пъти за Барселона в испанската Ла Лига и стана първият футболист, който печели наградата в три поредни сезона. Втори се нареди нападателят на ПСЖ Килиан Мбапе, който отбеляза 33 попадения през сезона. Отличието е шесто за Меси като той е футболистът печелил най-често тази награда.\"Не съм си мислил много за този трофей. Все още ни боли от това, което стана срещу Ливърпул в Шампионската лига. Не съм в настроение за лични награди\", коментира Меси. 31-годишната суперзвезда е с основна заслуга \"каталунците\" отново да спечелят златните медали в Примера дивисион.", "date": "2019.05.25", "title": "Меси спечели шеста 'Златна обувка' и постигна нов рекорд"}
{"url": "https://offnews.bg/medii/balgarin-vze-prestizhnata-evropejska-nagrada-za-razsledvashta-zhurnali-703965.html", "text": "Българският журналист Христо Грозев получи голямата награда за разследваща журналистика на конкурса The European Press Prize (Европейска прес награда), връчена на Фонда за европейска журналистика, съобщиха от академично сдружение „Център за анализи и управление на рискове“ (ЦАУР), на което Грозев също е член.Грозев е получил отличието за разследванията си, които разкриха самоличността на агентите на ГРУ, заподозрени в опита за убийство на бившия руски разузнавач Сергей Скрипал и неговата дъщеря Юлия. Статиите са публикувани в английския сайт за разследвания \"Bellingcat\" и са цитирани от над 600 медии по света. В тях също се посочва възможна връзка на руските агенти с отравянето на българския оръжеен търговец Гебрев през 2015 г.От ЦАУР допълват, че Грозев сред първите членове на сдружението, където анализира теми, свързани с информационна и киберсигурност, както и с действията на руските тайни служби на балканския полуостров. Завършил журналистика и право, като дълги години е бил управител на медийни организации в Източна и Западна Европа. През последните години е активен и като ключов автор на \"Bellingcat\", където се фокусира върху руската хибридна война в Украйна, както и в разследване на катастрофата с малайзийския самолет MH17.След някои негови публикации в 2016 г. бе задържан на летище „Домодедово“ в Москва и експулсиран от руските власти.", "date": "2019.05.25", "title": "Българин взе престижната европейска награда за разследваща журналистика"}
{"url": "https://offnews.bg/kultura/balgarski-hor-pia-varvi-narode-vazrodeni-v-moskva-po-sluchaj-24-maj-703958.html", "text": "Вчера на 24 май в Русия бе честван празника на славянската азбука и светите братя Кирил и Методий. По случая в Москва бе организирано събитие, което премина под знака за духовно единство на славянските народи. На него участваха 30 хора от близо 1000 души общо от България, Русия, Беларус, Македония и Украйна, които се включиха в концерта \"Светът, в който живея\". Под ръководството на главния диригент на българската православна църква Таня Христова, Софийският смесен хор изпълни \"Върви, народе възродени\", познат като химна на св. св. Кирил и Методий, който беше излъчен с жива връзка от София в Москва.На Червения площад в руската столица в същото време части от публиката и друг хор пяха заедно с този в София.", "date": "2019.05.25", "title": "Български хор пя 'Върви, народе възродени' в Москва по случай 24 май (видео)"}
{"url": "https://offnews.bg/horoskop/horoskop-za-25-31-maj-ot-antonia-mechkova-702140.html", "text": "Това 7-дневие не е най-спорно, макар че полагате усилия за убедителна делова изява, съответно постъпления. Овните да се готвят за изненади и да намалят темпото поне до сряда. Правили сте си един план, но ситуацията се развива по-иначе, изпълнявайте стриктно рутинните задължения, шефове, колеги, клиенти ще ценят вашата коректност, връзките се заздравяват. Във вторник не дълбайте твърде в детайли, имате си достатъчно задачи. Четвъртък прекарайте в тесен кръг, за петък заложете на бдителност. При любовни грижи бъдете търпеливи.През уикенда още си личи: ще имате доста работа до началото на юни. Някои Телци са склонни веднага да се изясняват с колеги, познати и близки, които им прехвърлят задължения. Овладейте критичността, в понеделник не сте в силна позиция, във вторник ще огледате под лупа отношенията си. В следващите дни ще изяснявате някакви проблеми, само че по-внимателно, има интриги, а и вие май вирвате нос. Да, знаете и можете много, но с такт и уважение към другите хора ще постигате повече, а услугите ви ще са приети с искрена благодарност.Периодът е динамичен за вас. На моменти зависите от желанията на влиятелни хора, може и роднини да са, но това не накърнява умението да общувате и да се радвате на резултата от усилията си. Понеделник не е подходящ за куп идеи и Близнаците ще изчакат за реализация. Вторник показва: няма труд на вятъра. В сряда няма да споделяте всичките си вълнения, но откривате нови шансове за изява с печалби и в следващите дни ще упорствате, дано да е без спорове и разправии. В любовта - хармония, поучили сте се от предишни несполуки...Времето ви кара да изясните куп теми от колегиалните и личните отношения, слагате точка и на спорове, които сте започнали напоследък с доста хъс. Група Раци от понеделник ще следват идеи на влиятелни професионалисти, макар да не са техни, ще работят съвестно и с ясно желание да се усъвършенстват. Във вторник и сряда отделяте повече внимание на домашни проблеми и грижи за близки, анализирали сте ги подробно, имате и средства да зарадвате скъпите си хора. В петък търсите услуги, но и най-случайната може да стане ценен съюз.Сега вниманието ви е разделено между делата и грижите към обичаните хора. Лъвовете не остават нито миг без работа, макар че не им е най-драго да зависят от шефове и влиятелни познати. Знаете си: упорството ви е нужно за постигане на плана ви и няма да пестите сили, а освен приключването на тези задачи, след сряда стабилизирате  и бюджета си, и сътрудничеството с колеги. Е, мнозина не мислят само за успех, печалби и удоволствия, а и за развитието на своите проекти занапред. В петък се връща вкусът ви към самостоятелни начинания.През следващите дни ще общувате в различни обществени кръгове, мнозина се насочват към нови екипи и проекти. До вторник Девите да уреждат бдително административни и финансови подробности, да не се окаже още в понеделник, че част от кандидатите за партньорство не са сериозни. От сряда трудностите са повече, но заради тях не усложнявайте отношения с близки, стари приятели. Пък и пречките ви водят към ненадейни делови шансове, до края на май ще изясните постепенно къде да вложите своята енергия. За някои - нова любов.Предстои 7-дневие с напрежение и куп задачи. Везните ще се държат на по-заден план от уикенда, в понеделник упорито ще наваксват пропуски в делата си. Разбира се, действате тактично, търпеливо, но никакъв детайл не изпускате от очи. В сряда не давайте воля на големите си амбиции за кариера, колкото и много да допринасяте за напредъка на екипа. Не е време да се изяснявате, нито да разкривате личните си грижи. До края на май ще овладеете и финансовите, и партньорските проблеми, имате близки хора, на които разчитате безусловно.От уикенда до началото на юни ви измъчва неудовлетвореност в работата, кроите си по-амбициозни планове за изява и печалби. Скорпионите не са наясно с ред делови въпроси, от понеделник да следват идеите на шефове и колеги, ще им е от полза. Мнозина са готови на авантюри, а всъщност от вторник нещата им бавно започват да се подреждат. Бъдете търпеливи дори много да държите на нечие партньорство, до петък възникват пречки и трудно ще предадете от енергията си на другите. Не изкористявайте техни симпатии.За вас периодът е под знака на придобивки и ведри отношения с околните особено до сряда. Доста обвързани Стрелци се радват на разбирателство с обичани, необвързаните да помислят, преди да се втурнат във флиртове и авантюри. Понеделнишки ще се убедите, че колкото влагате в работата си – сили, творчество, упорство, така и ще бъдете възнаградени за труда си. Ще има и хора, на които помагате в тежък момент, фактът също показва енергията да облагородите нещата. В четвъртък и петък зареждате с оптимизъм и кръга си.Това 7-дневие ви настройва критично към околните в службата, вкъщи, на купони, помъчете се да овладеете емоциите. До сряда Козирозите могат да си позволят повече отдих, ситуациите не са подходящи за осъществяване на по-амбициозните им идеи. Промяна в хода на делата ви ще има, вие дискретно я подготвяте, търсите още източници на приходи, на професионален опит и информация. От четвъртък ще покажете упоритост и хъс в работата, шансове идват на път, в случайни срещи със стари дружки, дори при запознанства...До сряда доста ще се тревожите по делови и финансови теми, обаче няма да намалите хъса в работата, знаете си какво можете. Водолеите не споделят свои вълнения през уикенда, в понеделник трябва да проучват и нова информация, във вторник - да приемат и съвети на по-влиятелни колеги и познати. Към края на месеца започвате да изяснявате детайли, но и не помисляйте да спекулирате с трудности, да се представяте за нещо, което не сте... Пречките показват най-точно потенциала ви, ще се радвате на професионален успех и истинска обич.Последните 7 дни на май за вас са пълни с грижи за дела, за близки и познати, в понеделник направо ще сте като майка за околните. Рибите да не се увличат в обещания за услуги, правят доста за другите, техните задачи също не бива да куцат, да закъсняват. От събота до четвъртък се радвате на добри резултати и приходи, някак ще поглезите обичаните хора, ако е нужно – ще ги окуражавате повече при трудности. В петък обаче анализирайте финансовите отношения и партньорствата, ако някой не е точен, едва ли тези връзки ще се окажат здрави.\r\n", "date": "2019.05.25", "title": "Хороскоп за 25 – 31 май от Антония Мечкова"}
{"url": "https://offnews.bg/sviat/frenskata-politcia-izdirva-izvarshitelia-na-atakata-s-bomba-vchera-703970.html", "text": "Полицията във Франция издирва извършителя на бомбена атака, която рани 13 души в Лион вчера, предава \"Франс 24\".Президентът Еманюел Макрон нарече случилото се \"атака\" и изпрати вътрешния министър в града, за да помогне в разследването.Властите издирват мъж на около 30 години с къси панталони и връхна дреха с качулка, возещ се на планински бегач, който е заснет на камери да напуска района на екплозията с шрапнели.Засега все още не се знае дали нападението е било терористично или мотивирано по друг повод.За щастие, нито един от ранените не е в критично състояние. В пакета с бомбата е имало болтове и гайки, които да нанесат максимални поражения на околните. Тя е била поставена пред входа на пекарна на ъгъла на две натоварени улици.От 2015 година насам Франция е в състояние на повишено ниво на сигурност в следствие на редица джихадистки атаки, които отнеха живота на над 250 души.", "date": "2019.05.25", "title": "Френската полиция издирва извършителя на атаката с бомба вчера"}
{"url": "https://offnews.bg/futbol/v-tcska-besneiat-sreshtu-ludogoretc-skandalat-s-igrachite-na-cherno-m-703971.html", "text": "От ЦСКА излязоха с официална позиция по повод набиращия все по-голяма скорост скандал за съмненията, че \"червените\" са участвали в съмнителни мачове.Още снощи във футболни среди тръгна мълвата, че ключови играчи на Черно море са играли в полза на \"армейците\" и поради тази причина не са взели участие в мача с Лудогорец вчера.\"\".", "date": "2019.05.25", "title": "В ЦСКА беснеят срещу Лудогорец: Скандалът с играчите на Черно море е поредната долнопробна лъжа"}
{"url": "https://offnews.bg/futbol/vladi-gadzhev-otnovo-ostana-bez-otbor-703973.html", "text": "Четирима футболисти от представителния отбор се разделят с Берое, съобщиха от официалния сайт на старозагорци. Договорите на Георги Аргилашки и Владимир Гаджев изтичат и няма да бъдат подновени.Мешка пък се разделя с клуба по взаимно съгласие. Ръководството на Берое благодари на играчите за професионализма и съвместната работа и им желае успех занапред.Бранителят Матеус Леони реши да се прибере в своята родина Бразилия по семейни причини и към този момент отклони предложението на клуба за нов контракт. Въпросът за нов негов договор обаче остава отворен.Припомняме, че вчера спортният директор на Берое Валентин Грудев призна, че старозагорският клуб е допуснал грешки в селекцията през последната година, като сега ще действа по-предпазливо на трансферния пазар.Грудев разкри, че следващата седмица шампионът на България за 1986 година ще подпише професионален договор с трима от своите юноши, след което ще ги преотстъпи във Втора лига.", "date": "2019.05.25", "title": "Влади Гаджев отново остана без отбор"}
{"url": "https://offnews.bg/kultura/v-kan-sotcialno-i-intimno-raka-za-raka-703960.html", "text": "Киното в Кан не е само Тарантино – след треската по стария Холивуд и киномитовете се видя и кино от много висока класа, което шеметно се спуска в съвременните подземия на обикновените работещи хора и разглежда съвместното съществуване на бедни и богати от гледната точка на паразитирането, като на финала става ясно, че когато всеки експлоатира всекиго, идват проблемите... „Паразити“ на южнокорееца Бонг Жоон-хо, познат последно в Кан с научно-фантастичната антиутопия „Окжа“ (2017) с мутиралите гигантски прасета, тук показва една забавно-страшна история за семейство работещи бедни, които с измами и манипулации се уреждат на работа в супербогата фамилия, живееща в дизайнерска къща и окупират бита ѝ. Синът и дъщерята стават частни учители на децата, бащата шофьор, а майката икономка, като съответно разкарват безпардонно предишния персонал. Оказва се, че преструващите се не са по-лоши, даже са по-добри и по-компетентни от предишните „титуляри“. Режисурата виртуозно преминава от комедия през напрегнат трилър в социална драма, за да стигне накрая до кървава трагедия.  Фабулата далечно напомня „Теорема“ на Пазолини, но е здраво закотвена в съвременното общество на непреодолими контрасти. Неизбежна е и друга асоциация – с получилия през 2018 „Златна палма“ „Джебчии“ на японеца Хироказу Корееда, само дето там едни клетници се правеха на семейство, докато тук други клетници са истинско семейство, но се преструват, че не се познават. Филмът има няколко великолепни епизода, единият от които се издига до библейско внушение: проливен дъжд залива квартала на бедните и домовете на „хората от подземието“ са тотално наводнени. Метафората за съвременен потоп, който поглъща всичко, е силна и въздейства с майсторството във визията. „Замислих „Паразити“ като трагикомедия, която носи хумора, ужаса и тъгата, които идват, когато всички, стремящи се към заможен живот, се сблъскат с реалността.“ – казва режисьорът. Мащабният сюжет и острото социално послание на „Паразити“ със сигурност ще му донесе награда, може би дори самата „Палма“.  Също в реалността, но френската, е разположен „Руби, една светлина“ на Арно Деплешен, засега най-доброто френско заглавие в състезанието. Това е полицейска драма, чист жанров филм, направен по истински случай от 2002, разглеждащ убийството на стара дама от две млади жени. Без да е новаторски разказана, историята, която бяга от екшъна, показва човечността и нормалните психологически похвати на един полицай от алжирски произход, комисар Дауд (Рошди Зем), който се опитва да разбира престъпниците и проявява доброта, съчувствие и разбиране към съдбите им. През ежедневието на полицейския участък в Рубе, родния град на режисьора Арно Деплешен, виждаме драмата на една от най-бедните провинциални общности във Франция. В една от главните роли е привлечена Леа Сейду, носителка на „Златна палма“ за „Синьото е най-топлия цвят“. Тук тя е прави силна роля на убийца, която упорито отрича престъплението си, докато накрая е притисната от фактите и свидетелствата на своята партньорка. Но най-вече от внимателното отношение на комисар Дауд. В „Либерасион“ се появи патриотичен въпрос: „Деплешен, най-после с „Палма“?“ „Матиас и Максим“ на вече бившето „дете-чудо“ Ксавие Долан (скоро навършил 30) също е пропит от чувствителност и е много по-скромен от предишните му филми, отличени с награди в Кан - „Мами“ и „Това е просто краят на света“. Това е историята на група приятели от детството, които се забавляват безгрижно и бъбрят непрестанно на собствения си младежки жаргон. Долан е един от тях, но играе в една от главните роли – Максим е момче на прага на зрелостта, с майка-наркоман, което се готви да замине за две години в Австралия за да се спаси от ужаса вкъщи. Да припомним пътем, че дебютът му беше „Аз убих майка си“ (2009). По някакъв начин, той и тук продължава да се занимава с майка си... С най-добрия си приятел Матиас (Габриел ДʹАлмейда Фреийтас) се целуват „на ужким“ в един любителски филм и оттам тръгва едно голямо объркване и едно ново чувство... Двамата приятели се влюбват и се стига до истинска мъжка целувка. Филмът се занимава внимателно с търсенето на човешка и полова идентичност и по-общо - с израстването. На пресконференцията Долан защити тезата, че любовта е отвъд пола. Решен с деликатност и в полутонове, „Матиас и Максим“ е далеч от амбициозните и ефектни предишни проекти на канадеца, звучи малко регионално, но показва нова и интересна посока в развитието му.", "date": "2019.05.25", "title": "В Кан: Социално и интимно ръка за ръка"}
{"url": "https://offnews.bg/temida/sadat-zaporira-imushtestvo-i-smetki-za-9-mln-lv-na-kmeta-na-septemvr-703967.html", "text": "Пазарджишкият окръжен съд е наложил запор на имущество и сметки в размер на 9 милиона лева на кмета на Септември Марин Рачев, на съпругата му Васка и на свързани с тях фирми, предава БНР.Това се е случило по искане на Антикорупционната комисия, която настоява, след анализ на шест тома доказателства, че Рачев се е сдобил незаконно с имуществото. Сред доказателствата е и тефтерчето със записки, намерено в дома на кмета при обиск миналата година, в което могат да бъдат намерени записи на големи суми пари и инициали на хора.Тогава Специализираната прокуратура му повдигна обвинение за източване на общината като действащ кмет. Миналата седмица той бе осъден условно на 2,5 години за укриване на данъци в големи размери от времето, когато не е бил кмет на града.Определението за запор на имотите и банковите сметки на Рачев и кръга около него не е окончателно, но обжалването му пред Пловдивския апелативен съд не спира изпълнението му.Според пазарджишкия всекидневник , част от запорираните фирми са:„Раян газ\" ЕООД със седалище и адрес на управление – гр. Септември, ул. „Княз Борис I“ №78, представлявано от управителя Ванюша Петрова.„Ригел 63\" ЕООД със седалище и адрес на управление: гр, Септември, ул. „Сараньово\" №1, вх. Б, ет. 2, представлявано от управителя Гергана Стоянова.„Екотранс СВ\" ЕООД със седалище и адрес на управление: гр. Пазарджик, ул. „Генерал Гурко\" № 22, ет.6, представлявано от управителя Светла Димитрова.„М и В Транс\" ЕООД със седалище и адрес на управление - гр. Пазарджик, бул. \"Христо Ботев\" № 57, ет. З, ап. 10, представлявано от управителя Владимира Бояджийска.„Строителна техника ПЗ\" ЕООД със седалище и адрес на управление - гр. Септември, ул. „Княз Борис I“ 64, вх. А, представлявано от управителя Владимира Бояджийска.„Лео газ 80\" ЕООД със седалище и адрес на управление: с. Карабунар, област Пазарджик, ул. „Двадесет и пета“ № 16, представлявано от управителя Владимира Бояджийска.„Имоти 85“ ЕООД със седалище и адрес на управление: гр Септември, ул. „Ал. Стамболийски\" № 9, представлявано от управителя Гергана Стоянова.„Акра зем“ ЕООД със седалище и адрес на управление: гр. Септември, ул. „Г. С. Раковски\" № 15, представлявано от управителя Гергана Стоянова.„Ръжанков“ ЕООД със седалище и адрес на управление: с. Карабунар, ул. „Двадесет и пета\" № 16, представлявано от управителя Иван Ръжанков.Сред имотите под запор пък са:Възбрана върху самостоятелни сгради с търговско предназначение, представляващи масивни едноетажни сгради, а именно:1. Аптека със застроена площ от 23.40 кв. м;2. Цех за месопреработка с площ от 245 кв. м;3. Магазин за хранителни стоки с площ от 93.5 кв. м, ведно с терена под сградите с обща площ от 361.45 кв. м, представлявано 1/8 ид.части от УПИ I – Седмичен пазар, в кв. 140 по плана на гр. Септември, ведно с правото на строеж, придобити с постановление от 18.05.2017 г. на ЧСИ Деница Станчева от „Екотранс СВ“ ЕООД. Пазарна стойност към настоящия момент – 46 000 лв.Възбрана върху едноетажна масивна сграда с площ от 99 кв. м, находяща се в западната част на УПИ I – Седмичен пазар, кв. 140 по плана за регулация и застрояване на гр. Септември с адрес – гр. Септември, ул. „Сараньово“ №10А, придобита с договор №337/01.12.2016 г. и вписан от „Екотранс СВ“ ЕООД. Пазарна стойност към настоящия момент – 30 000 лв.Възбрана върху едноетажна масивна сграда с площ от 98 кв. м, находяща се в западната част на УПИ I – Седмичен пазар, кв. 140 по плана за регулация и застрояване на гр. Септември с адрес – гр. Септември, ул. „Сараньово“ №10Б. Придобита е с договор №338/01.12.2016 г. и е вписан от „Екотранс СВ“ ЕООД. Пазарна стойност към настоящия момент – 30 000 лв.Възбрана върху УПИ XVIII – За обществена жилищна сграда и закусвалня, кв. 114 по плана на гр. Септември с площ 1 997 кв. м, като в имота има незавършена масивна сграда за жилищен блок, подлежаща за събаряне. Придобит е с договор №65/08.03.2017 г. Вписано е от „Екотранс СВ“ ЕООД. Пазарна стойност към настоящия момент – 30 000 лв.Възбрана върху УПИ XVIII – Музей, административна сграда, търговия и услуги, кв. 109 по плана на гр. Септември с площ 2 700 кв. м, ведно с построената в него 4-етажна масивна сграда, завършена в груб вид, с РЗП от 2 378 кв. м. Придобит е с договор №66/08.03.2017 г. и е вписан от „Ригел 63“ ЕООД. Пазарна стойност към настоящия момент – 42 000 лв.Възбрана върху УПИ VI – 2240 - Търговия и услуги, кв. 130 по плана на гр. Септември с площ 149 кв. м, ведно с построената в него едноетажна масивна сграда, с площ 106 кв. м. Адрес - ул.“Сараньово“ №1Б. Придобит е с договор №339/01.12.2016 г. и е вписан от „Ригел 63“ ЕООД. Пазарна стойност към настоящия момент – 30 000 лв.Възбрана върху УПИ XXI – 2240 – За търговия и услуги, кв. 130 по плана на гр. Септември с площ 65 кв. м, ведно с построената в него едноетажна масивна сграда, с площ 55 кв. м. по плана за застрояване и регулация на Община Септември с адрес - ул.“Сараньово“ №1А. Придобит е с договор №336/01.12.2016 г. и е вписан от „Ригел 63“ ЕООД. Пазарна стойност към настоящия момент – 18 000 лв.Възбрана върху сграда с идентификатор 55155.22.239.1 по кадастралната карта и регистри на гр. Пазарджик с адрес: гр. Пазарджик, местност „Сазлъка“, разположена в имот с идентификатор 55155.22.239 с площ от 1 537 кв. м с предназначение – За търговски обект. Придобит е с постановление от 31.03.2017 г. на ЧСИ Добромир Даскалов, вписано от „Имоти 85“ ЕООД. Пазарна стойност към настоящия момент – 85 000 лв.Възбрана върху имот №385010 в землището на с. Варвара, местност „Бунара“ с площ 21.207 дка. Придобит е с постановление от 06.01.2017 г. и е вписано от „Акразем“ ЕООД. Пазарна стойност към настоящия момент – 15 000 лв.Възбрана върху имот №385005 в землището на с. Варвара, местност „Бунара“ с площ 41.510 дка. Придобит е с постановление от 06.01.2017 г. и е вписано от „Акра зем“ ЕООД. Пазарна стойност към настоящия момент – 20 000 лв.Възбрана върху имот №000020 в землището на гр. Септември, местност „Адата“ с площ 95.133 дка и с начин на ползване „Рибарник“. Придобит е с договор за продажба на общински имоти №196/08.06.2016 г. и е вписан от „Ръжанков“ ЕООД. Пазарна стойност към настоящия момент – 44 166 лв.Възбрана върху УПИ IV – 967, в кв. 75 по плана на гр. Септември с площ 680 кв. м, с адрес - ул.“Княз Борис I“ №78. Придобит е с договор №211/24.06.2016 г. и е вписан от „Лео газ“ ЕООД. Пазарна стойност към настоящия момент – 9 720 лв.Възбрана върху недвижим имот №387007 в землището на с. Варвара, местност „Бунара“ с площ 14.966 дка. Придобит е с постановление от 27.04.2017 г. и е вписано от „Лео газ“ ЕООД. Пазарна стойност към настоящия момент – 2 500 лв.Възбрана върху имот №385006 в землището на с. Варвара, местност „Бунара“ с площ 14.225 дка. Придобит е с постановление от 14.02.2017 г. и е вписано от „Акра зем“ ЕООД. Пазарна стойност към настоящия момент – 7 000 лв.Възбрана върху имот №013792 в землището на гр. Ветрен, местност „Байлови градини“ с площ 10.516 дка. Придобит е с постановление от 20.07.2016 г. на ЧСИ Добромир Даскалов и е вписано от „Акразем“ ЕООД. Пазарна стойност към настоящия момент – 6 600 лв.", "date": "2019.05.25", "title": "Съдът запорира имущество и сметки за 9 млн. лв. на кмета на Септември (списък)"}
{"url": "https://offnews.bg/sviat/politciata-publikuva-snimka-na-zapodozrenia-za-vzriva-v-lion-703993.html", "text": "Френската полиция публикува снимка на заподозрения за поставянето на бомбата в Лион.При взрива пострадаха 13 души, трима от които са все още в болница. Полицията все още издирва виновния за поставянето на бомбата. Следователите са успели да извлекат негово ДНК.На записите от охранителните камери се вижда как неизвестният мъж пристига на велосипед до пекарна в центъра на града и оставя пакет, който в последствие се взривява. По информация на телевизия BFMTV, заподозреният е на възраст между 30 и 35 години, съобщи БГНЕС.Властите разпространиха и снимка на заподозрения. На нея се вижда мъж с шапка и тъмни очила. Според описанието, той е бил облечен с тъмнозелена дреха с навити ръкави и светли бермуди. Носел е тъмна раница. На две от снимките той кара велосипед, а на третата – го бута до себе си.", "date": "2019.05.25", "title": "Полицията публикува снимка на заподозрения за взрива в Лион"}
{"url": "https://offnews.bg/snukar/roni-o-salivan-propuskam-trojnata-korona-703969.html", "text": "Легендата в снукъра Рони О’Съливан обяви плановете за бъдещето си в играта и донякъде натъжи феновете на играта. Ракетата сподели, че ще пропусне най-големите турнири през следващия сезон - Шампионата на Обединеното кралство, “Мастърс” и Световното първенство.През изминалата година Рони спечели рекордна 19-а титла от “Тройната корона”, а сега призна, че вече няма желание да се бори за повече успехии в най-важните събития от календара.“Искам да изиграя няколко мача, за да поддържам интереса си. Може би ще участвам в 3-4 турнира през годината, които не са толкова големи и където няма толкова ангажименти към медиите. Пропускам “Тройната корона”, даже и на Световното не ми се играе, защото имам прекалено много задължения към медиите, а не това ми е целта. Триумфирал съм пет пъти в Шефилд и за мен няма смисъл да проливам кръв, пот и сълзи”, сподели Гения от Чигуел пред \"Телеграф\".", "date": "2019.05.25", "title": "Рони О'Съливан: Пропускам \"Тройната корона\""}
