{"url": "https://offnews.bg/zdrave/3910-bebeta-sa-proplakali-v-majchin-dom-prez-2017-672131.html", "text": "Първото дете за новата 2018 година за “Майчин дом” се роди в 00:46 часа. То е момченце, тежи 3420 гр. и е 50 см. Най-големият акушеро-гинекологичен център в страната  изпрати 2017 г. с 3910 бебета, родени там, съобщиха от болницата.Интересен факт е, че статистиката от години е категорична - най-много зачевания има в дните по Коледа и Нова година.В “Майчин дом” се намира и най-добрата Неонатологична клиника, която през тази година е поела грижата за над 730 недоносени бебета, родени в болницата или приети от други родилни клиники.През 2017 г. в “Майчин дом” са се родили 134 двойки близнаци и едни тризнаци.Изминалите 12 месеца бяха изключително успешни за лечебното заведение, което откри иновативна за България лаборатория за диагностика на HPV, който предизвиква рак на шийката на матката, и продължи да подобрява медицинското оборудване и условията за пациентите.Скоро предстои откриването на ремонтираната послеродова клиника, лаборатория за неинвазивна диагностика на плода, работи се и по създаване на отделение за диагностика и хирургия на рака на млечната жлеза.", "date": "2018.01.01", "title": "3910 бебета са проплакали в Майчин дом през 2017"}
{"url": "https://offnews.bg/obshtestvo/prezidentat-poseti-novogodishnia-kontcert-na-vienskata-filharmonia-sn-672135.html", "text": "В първия ден на Новата 2018 година българският държавен глава Румен Радев и съпругата му Десислава Радева са на посещение във Виена по лична покана на федералния президент на Република Австрия Александър Ван дер Белен. Двамата са почетни гости на световноизвестния Новогодишен концерт на Виенската филхармония в златната зала на „Музикферайн“, съобщиха от \"Дондуков 2\".Президентът Александър Ван дер Белен отправи поканата си още през септември миналата година в Малта по време на форума на групата „Арайолуш“. Тогава двамата държавни глави проведоха своята първа двустранна среща.Датиращ от далечната 1939 година, новогодишният концерт на Виенската филхармония е признат като един от най-известните новогодишни концерти за класическа музика в света, който събира видни представители на виенското общество и почитатели на творчеството на фамилия Щраус от цял свят. Излъчва се на живо по телевизиите на близо 100 държави, като събира милиони зрители.Във Виена държавният глава Румен Радев проведе работна среща с австрийския президент Александър Ван дер Белен и с президента на Република Естония г-жа Керсти Калюлайд в контекста на срещата на „Триото“ на председателството на Съвета на Европейския съюз.Президентът Радев разговаря и с канцлера на Австрия Себастиан Курц, към когото отправи покана да посети България в удобно за него време.", "date": "2018.01.01", "title": "Президентът посети Новогодишния концерт на Виенската филхармония (снимки)"}
{"url": "https://offnews.bg/obshtestvo/novo-20-evropredsedatelstvoto-ni-zagovori-za-prerazglezhdane-na-sankt-672133.html", "text": "България смята за необходимо включването в дневния ред на предстоящите дебати в Европейския съюз на въпроса за санкциите срещу Русия като един от приоритетните. Това заявява министърът на европейското председателство Лиляна Павлова пред ТАСС. България стана ротационен председател на Съвета на Европейския съюз.Министърът на българското председателство на ЕС Лиляна Павлова заявява пред ТАСС, че в следващите 6 месеца в София ще се проведат 300 официални мероприятия, включително 30 с участието на лидерите на европейските страни, а България ще бъде посетена от над 25 000 гости.По думите на министъра като председател на Съвета на ЕС България ще изпълнява ролята на координатор. При посредничеството на София продължават преговорите за излизане на Великобритания от ЕС, разработването на миграционната политика, подготовката на дългосрочното финансово споразумение, ще се обсъждат въпросите на регионалното развитие на държавите-членки на ЕС, интеграцията на Западните Балкани в европейската общност, въпросите на формиране на общата европейска отбрана, общия цифров пазар и други теми. Също така България възнамерява да постави въпроса и за свалянето на антируските санкции.", "date": "2018.01.01", "title": "Ново 20: Европредседателството ни заговори за преразглеждане на санкциите срещу Русия"}
{"url": "https://offnews.bg/futbol/vereia-si-nameri-trenior-za-chng-672139.html", "text": "Бившият наставник на Пирин Благоевград Наджи Шенсой може да поеме останалия без треньор след напускането на Илиан Илиев и щаба му тим от Първа лига Верея, твърди \"Кота Спорт\".Преговорите между двете страни са в доста напреднал стадий и почти сигурно Шенсой ще е новият треньор на старозагорци. Очаква се той да бъде представен в следващите няколко дни.Не е ясно с какви футболисти ще работи Шенсой в Стара Загора, тъй като Илиев усилено привлича най-добрите играчи във Варна.Новият треньор на Черно море иска да подсили отбора с още двама футболисти на бившия си тим. Вече стана ясно, че \"моряците\" ще вземат офанзивния футболист Меди Фенуш.Освен алжиреца, към Варна ще потеглят още халфът Венцислав Бенгюзов и нападателят Исмаил Иса, информира \"Дарик радио\".", "date": "2018.01.01", "title": "Верея си намери треньор за ЧНГ"}
{"url": "https://offnews.bg/sviat/prezidentat-na-iran-horata-prosto-iskat-poveche-prava-672141.html", "text": "Иранският президент Хасан Рухани заяви днес, че би било грешка да се гледа на протестите, разтърсващи страната, просто като на чужда конспирация, предаде ДПА.\"Но това правителство не е поставило всичко под контрола си\", добави президентът, визирайки факта, че окончателното решение по много ключови въпроси се взема от консервативни духовници, които заемат важни постове във властта. Имайки предвид това, Рухани отбеляза, че протестите трябва да бъдат смятани за възможност, а не за опасност.От миналия четвъртък хиляди иранци протестират срещу високата цена на живота, безработицата и близкоизточната политика на Техеран въпреки предупрежденията от страна на представители на силите за сигурност. По-рано днес иранската държавна телевизия съобщи, че досега 12 души са били убити по време на протестите в цялата страна.", "date": "2018.01.01", "title": "Президентът на Иран: Хората просто искат повече права"}
{"url": "https://offnews.bg/medii/pak-chestitka-zhurnal-dio-dimansh-balgaria-e-na-mafiata-edna-malka-672143.html", "text": "Пристигна поредната \"честитка\" от реномирано западноевропейско издание за българското европредседателство! След  и германския \"Ди Цайт\", сега и водещото френско издание „Журнал дьо Диманш“ излезе със съсипваща статия за България.\"Има нещо незряло, нещо като поведение на слаб ученик, който направо може да ви разсмее. Да се приеме антикорупционен закон само няколко дни преди започването на ротационното председателство на Европейския съюз е прекалено\", пише изданието, цитирано от БГНЕС.Каквато и да бъде ефикасността на този закон, след като българското правителство предприе цяла камара от мерки и декрети, създаде и комисия за борба с този бич, корупцията все още стряска Брюксел и поставя България сред трите най-корумпирани страни в ЕС.Народният глас е безапелационен. „България е една малка Русия. Цари мафиотски манталитет и никога няма да отговори на изискванията на поставените критерии“. Трябва да се признае, че тази малка страна 10 години след приемането си в ЕС не е отбелязала напредък. През ноември Европейската комисия подчерта в последния си доклад, че нищо не се е променило от януари 2017 г.„Борбата срещу корупцията е областта, в която има най-малък напредък през последното десетилетие. При това въпреки съществуването на Механизма за сътрудничество и проверка“.През 2016 г. в друг доклад на Центъра за изследване на демокрацията се казваше, че всеки пети възрастен се е сблъсквал с корупция – плащайки или получавайки рушвет. Според Николай Стайков от фондация „Антикорупционен фонд“ най-страшното е липсата на съдебни преследвания. „Притеснителен е малкият брой на разрешените случаи. В затвора отиват само малките, дребни риби. Нито един от главните герои от последните години не е зад решетките, дори за един ден“.В навечерието на Новата година има само една шепа хора, която протестира пред правителството. Много сме далеч от съседна Румъния, от масовите протести там заради големите кражби. Снегът, който покрива върха на Витоша, сякаш приспива вашите сетива и разум. Според едно скорошно проучване на „Отворено общество“ това, което най-много безпокои българите е корупцията, която се нарежда на четвърто място след бедността, безработицата и лошото управление. Под 15% от населението вярва в институциите.Корупцията е навсякъде. Искаш рушвет – заповядай. За яслата, за доктора, за полицая или по-високо в стълбицата, за да се спечели договор, финансиран от ЕС. Столицата не показва нищо от това и предлага на гостите само една луксозна витрина и усмивки. Трябва да посетите обаче южните квартали в полите на Витоша, за да срещнете тази повсеместна корупция, която не може да се види с просто око.10 семейства си разделят богатствата на страната. Някои от тях са си построили чудесни къщи, които се охраняват от бодигардове и камери. Да живееш в Бояна или Драгалевци означава „Аз съм богат“ или „Аз съм корумпиран“.„Това е усещане на всеки един българин от доста време насам“, добавя той.Думите са казани: чувство и усещане. През 2016 г. „Прозрачност без граници“ посочваше България като страна от ЕС, където усещането за корупцията е най-остро. „Заедно с Румъния ние сме единствените държави от ЕС, които сме под наблюдение заради корупцията и организираната престъпност“, казва Терзиев.Независимо от това българското правителство се отнесе сериозно към председателството. Преди 5 месеца бе създадено министерство на европейското председателство, което ще изчезне след края му. Журналистът се опитал да разследва това нещо, но напразно.Собственикът на първата независима информационна агенция БГНЕС Любчо Нешков бе най-щастливият човек в продължение на 10 години. Този симпатичен 50-годишен мъж, бивш военен кореспондент на Националната телевизия, успя да изгради една семейна новинарска компания, интегрираща за пръв път на едно място новини, снимки и видео. Той имаше гениалната идея да се свърже с мобилен оператор и така рязко увеличава продажбите си. „Вършех си своята работа, давах думата на всеки, включително и на тези, които критикуваха правителството“.Това обаче не е по вкуса на всички. Санкцията не закъснява и получава лаконичен СМС, че неговият договор е прекратен. „Винаги е имало приятелски обаждания, страничен натиск, но ...“. В България не се отива в затвора, ако критикувате властите, но отмъстителните мерки са многобройни и доста лоши. Част от клиентите прекратяват договорите, фактурите стават непосилни. Нешков е принуден да намали дейността си.Според „Репортери без граница“ България се срина от 35 място през 2006, което заема с Франция по онова време, на 109 място по свобода на словото от 180 държави през 2017 г. Това е най-лошото място в класацията на страна-членка на Евросъюза.Какво може да бъде доверието в България по време на това задължително европейско председателство? ПР-експертът Арман Бабикян дебело подчертава, че ЕС е бил отлично информиран за нивото на корупция, когато приема страната в общността.Цирк нищо повече. „Ние имаме една фасадна демокрация, но всъщност сцената е европейска, където хората нямат думата“, възмущава се Светослав Терзиев. Ние знаем, че председателството ще се ръководи от шефа на комисията Жан-Клод Юнкер. Българите вече не вярват в ЕС.Терзиев има чувство за хумор и разказва следния анекдот:", "date": "2018.01.01", "title": "Пак честитка! Журнал дьо Диманш: България е на мафията, една малка Русия"}
{"url": "https://offnews.bg/izvan-terena/zvezda-na-ludogoretc-mina-pod-venchilo-672142.html", "text": "Една от звездите на Лудогорец – Вандерсон, намери време в почивката около празниците, за дa се ожени.Футболистът мина под венчило с приятелката си Лариан Дечиче. Тя също е бразилка и дори последва любимия си в далечен Разград.Дамата пристигна за първи път у нас през пролетта, а ето, че сега двамата чуха и Менделсон. Лариан е от родното място на Вандерсон – Крузейро де Оесте, щата Парана в Южна Бразилия.Вандерсон има една дъщеричка от предишния си брак, информира още Спортал.", "date": "2018.01.01", "title": "Звезда на Лудогорец мина под венчило"}
{"url": "https://offnews.bg/obshtestvo/tova-li-sa-geroite-otvoiuvali-vtoria-lift-v-bansko-672138.html", "text": "Сайтът 7dnibansko.bg публикува много любопитна снимка, придружена с още по-любопитното заглавие към придружаващата я допискаА изброените герои от фотоса са вторият човек в ГЕРБ Цветан Цветанов, бившият президент Росен Плевнелиев, еврокомисарите Мария Габриел и Корина Крецу, министър Николина Ангелкова, депутатът Александър Мацурев, Малин Бистрин, Венета Тенева и кметът на Банско Георги Икономов.Медията уточнява, че фотото е пред заведението на Бистрин “Молерите”, което \"и тази година се очертава да е хит в курорт №1 в България.\"Междувременно хиляди хора декларираха готовност на 4 януари да се включат в третия протест в защита на Национален парк \"Пирин\", в чийто план за управление на последното си заседание за 2017 г. правителството гласува промени, отварящи възможност за строителство върху 48% от територията на парка.Според екоактивистите това решение е взето въпреки внесените над 1000 писмени становища и над 100 000 писма от граждани от цял свят в защита на парка, погазва Закона за защитените територии и европейската директива за природните местообитания, застрашава едно от най-ценните природни места в България и дава зелена светлина за изсичане на вековни гори и мащабно строителство в Пирин.В София протестното шествие в четвъртък ще започне в 18:30 ч. от паметника на Алеко Константинов на бул. Витоша (кръстовището на бул. Витоша и на бул. Патриарх Евтимий).Протести ще има и в Русе , Варна , Свиленград , Пловдив , Стара Загора  и Велико Търново.Исканията на природозащитниците са две:1. Отхвърляне на решението на МС от 28.12.2017г. за промяна плана за управление на НП „Пирин“ от 2004.2. Оставка на министър Нено Димов (за цялостно творчество, системни лъжи на обществото и имитацията на обществено обсъждане на измененията в ПУ на НП Пирин)", "date": "2018.01.01", "title": "Това ли са героите, отвоювали втория лифт в Банско"}
{"url": "https://offnews.bg/112/mazh-zagina-sled-padane-ot-17-ia-etazh-na-blok-v-mladost-3-672145.html", "text": "25-годишен мъж е починал, след падане от седемнайстия етаж на жилищен блок в столичния квартал \"Младост 3\". Човекът е паднал върху козирката на входа на блока.Сигналът за инцидента е подаден в 16.00 часа, а само 3 минути по-късно на мястото е пристигнала линейка.Все още не е ясно какви са причините за случилото се.", "date": "2018.01.01", "title": "Мъж загина след падане от 17-ия етаж на блок в Младост 3"}
{"url": "https://offnews.bg/analizi-i-komentari/godinata-v-edna-snimka-672146.html", "text": "Годината в една снимка...Отгоре - тренда - Наско Ментата.Отдолу - скромно малко плакатче - \"Шедьоври на класическата музика\" - ксерографирана страничка формат А4.Тази година даде ясен отговор какво предпочитаме.Както биха казали моите приятели, либертарианците - \"пазарът излъчи своят победител - Наско Ментата\".А щом пазарът го е излъчил - кои сме ние, че да се противопоставяме на това.Интересно нещо е света през новото хилядолетие.Свят, който, в собствените си идеи за свобода, демокрация и толерантност е на път да създаде нови диктатури, цензура и политкоректен лов на вещици.В този свят ние се вписваме по свой си, уникален начин.С Наско Ментата.Демокрацията ни е стара чалга.Гражданското ни общество е преаранжиран гюбек.Свободата на словото ни е избор между воюващи собственици на медийни империйки.\"Добрите\" и \"лошите\" са почти неразличими един от друг и единственото, което може да ви помогне да заемете страна е, дали харесвате един или друг вид гражданска чалга.Живеем във времето на агресивната посредственост.В това време вие нямате полезен ход.Освен да плюете на себе си, да щракнете с пръсти и да поемете свръхдоза \"Шушана\", за да не се отличавате от обкръжението.Знаете ли...Някой ден, не много далеч във времето все пак всички ще се обединим.Но това няма да е около идеи, няма да е около каузи, няма да е около действия.Ние ще се обединим около чалгата, защото, колкото и да се правим на умни и смислени, ние сме герои в поп - фолк оперета, в която, когато се опитаме да кажем нещо умно и смислено извиваме врат и произнасяме \"А ШУШАНА Е САААМАААА\"...Това е от мен!Сбогом на 2017.Годината, в която разбрах, че Сартр е бил далеч от истината, произнасяйки - \"Адът - това са другите\".Сартр се е объркал жестоко.Адът се намира някъде между двата плаката от снимката - между шедьоврите на класическата музика, напечатани на монохромен принтер и цветния плакат на Наско Ментата.Оставям ви този статус за спомен през 2018.Без смисъл.Без особена надежда.Пирин не е баница.Но тоя статус е баница.Без късмети.Честита нова година, скъпи ми поп - фолк герои.Едничката надежда ще настъпи тогава, когато тия два плаката сменят местата си.Това обаче едва ли ще се случи...А сега - наздраве!!!Б. ред. -", "date": "2018.01.01", "title": "Годината в една снимка"}
{"url": "https://offnews.bg/sviat/karmen-se-razvihri-i-ostavi-40-000-dushi-bez-tok-vav-frantcia-672137.html", "text": "Зимната буря \"Кармен\" остави без електричество близо 40 000 домакинства в областта Бретан в западна Франция, съобщи Ройтерс, като се позовава на електрическата компания Енедис. Компанията е мобилизирала 1500 служители за възстановяване на електрозахранването.Националната метеорологична служба обяви код \"оранжев\" за опасно време в 40 департамента на Франция, т.е. в почти половината страна.По атлантическите брегове на страната бушуват ветрове със скорост над 100 км/ч.Големи прекъсвания на електрозахранването или аварии са редки във Франция, която произвежда три четвърти от енергията си от атомни електроцентрали, отбелязва агенцията. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори, припомня БТА.", "date": "2018.01.01", "title": "Кармен се развихри и остави 40 000 души без ток във Франция"}
{"url": "https://offnews.bg/sviat/skopie-chaka-data-za-pregovori-s-es-po-vreme-na-bg-predsedatelstvoto-672144.html", "text": "Ние имаме готовност и очакване по време на българското председателство на ЕС да получим окончателно дата за започване на преговори за присъединяване към Евросъюза. Това каза македонският президент Георге Иванов, цитиран от БГНЕС. Държавният глава на югозападната ни съседка очаква по време на следващата среща на върха на НАТО Република Македония да стане и пълноправен член на Северноатлантическия пакт.", "date": "2018.01.01", "title": "Скопие чака дата за преговори с ЕС по време на БГ председателството"}
{"url": "https://offnews.bg/dw/dw-balgarskoto-evropredsedatelstvo-mezhdu-zhelaniata-i-realnostta-672128.html", "text": "Какво ли не се изписа и изговори за това европредседателство. Но независимо от изписаното и изговореното, мандатът на България като председател на ЕС си остава някаква химера. Според Омир, химерата е чудовище с лъвска глава, туловище на козел и дракон вместо опашка, което яростно бълва огън. Тези характеристики могат да се съотнесат към българското европредседателство и накрая сигурно ще излезе нещо многозначително. Но нека вместо това да се съсредоточим върху преносното значение на „химера“: невъзможно желание, фанатазъм някакъв.Три невъзможни мисииПървото невъзможно желание на политическа София, свързано с европредседателството, проектираше върху следващите шест месеца някакво същинско лидерство на България в ЕС. Това, разбира се, няма особена връзка с действителността, защото държавата, която председателства ЕС, изпълнява главно координационни, организационни и представителни функции. И за щастие българските власти вече го разбраха.Второто невъзможно желание е, че като председател на ЕС България ще може истински да помогне на балканските си съседи по пътя им към еврочленство. Да, София ще организира среща на върха по тази тема, но нито Черна гора, нито Сърбия, а още по-малко Македония ще получат някакви по-конкретни обещания. Да не говорим, че – независимо от искрено добрите си намерения и регионална компетентност – България едва ли може да служи като пример за подражание и локомотив, теглещ съседите към приемане в ЕС. Та нали самата България все още е под наблюдение в рамките на Механизма за сътрудничество и проверка?Невъзможно желание номер три: бързо приемане в Шенгенското пространство и в еврозоната. Впрочем, „въздушният и воден Шенген“ може да се случи на България през 2018 година, но за пълно членство в двата елитни клуба на ЕС страната ще трябва още да почака.И все пак: българското европредседателство не е единствено химера. Ако се отнесем към него практично и без изхвърляне или национално самонадценяване, то в крайна сметка може да се окаже нещо добро както за ЕС, така и за самата България.Проевропейски курсЗа ЕС ще бъде истински балсам фактът, че точно в този труден момент председателството поема страна, чиито граждани дават на Евросъюза едно от най-високите равнища на подкрепа – над 60 процента. И че сегашното правителство в София също следва стриктен европейски курс, без да си позволява грозните капризи на други бивши съветски сателити като Полша, Унгария или Словакия. Защото, за разлика от Полша и Унгария, които удобно „забравят“, че са в подем единствено благодарение на европейските пари, България осъзнава на какво дължи трайния си икономически ръст и не прави евтини фасони. Освен това в лицето на Бойко Борисов европейците реално ще могат да разчитат на политик, който убедено работи за един от главните приоритети на българското европредседателство: консенсуса. Консенсусът, който е особено необходим, за да се справят европейците с притока на бежанци и мигранти, но най-вече – с преувеличените тревоги и страхове на своите избиратели. А заедно с Борисов за този консенсус ще работи и една енергична Лиляна Павлова, която вече успя да си спечели уважение и доверие в Брюксел.Навярно тук е мястото тържествено да се възпроизведе и дългият списък от български приоритети за председателството, освен консенсуса: кохезия, конкуренция, дигитално стопанство. Плюс старта на преговорите за Брекзит, плюс първите разговори по бюджетната рамка, плюс… Все къде трудни, къде амбициозни проекти, които обаче тъй или иначе се придвижват, независимо дали председателят на ЕС се казва Естония, България или Австрия.Европредседателството като шанс Всъщност, България може да използва тези шест месеца начело на ЕС и за още една, банална и очевидна, практическа цел: да се покаже пред Европа откъм най-добрите си страни. Защото България вече близо 11 години остава почти невидима в ЕС: една средно голяма, относително спокойна и не много интересна страна в европейската периферия, която може да се окаже важна единствено покрай някоя банкова криза, покрай антиправителствени протести или покрай мигрантите и бежанците. А това не е честно. Защото, отвъд клишето, България наистина си струва да се види – с огромното ѝ богатство на археологически и исторически паметници (поставят я дори на трето място след Италия и Гърция), с наистина чудесната си и разнообразна природа, с вкусната храна и отличните напитки. Покрай новите форми на туризъм (нискотарифни авиолинии, Airbnb) София изведнъж се напълни с млади и любопитни хора. А сега европредседателството ще привлече в България стотици, дори хиляди платежоспособни „мултипликатори\", които могат трайно да повишат туристическите акции на страната до равнището, което България заслужава.Поне това не звучи като химера.", "date": "2018.01.01", "title": "DW: Българското европредседателство: между желанията и реалността"}
{"url": "https://offnews.bg/offtopic/naj-dobriat-lek-za-mahmurlii-pee-tcvetan-tcvetanov-videoto-na-godina-672152.html", "text": "Още е 1 януари, а видео с дуетно изпълнение между втория човек в ГЕРБ Цветан Цветанов и любимия му певец Веселин Маринов още от сега може да бъде номинирано за най-смешния клип на 2018 г.Шефът на ПГ на голямата управляваща партия взема микрофона и... става страшно! В пращенето на дъскорезница със сигурност има много повече музика. Махмурлии след тежък новогодишен запой обявиха, че веднага са изтрезнели, чувайки гласа Цветанов. Според тях действал по-добре от всички предишни опити с шкембе чорба и зелев сок.Ако не вярвате, вижте и чуйте!", "date": "2018.01.01", "title": "Най-добрият лек за махмурлии! Пее Цветан Цветанов (видеото на годината)"}
{"url": "https://offnews.bg/sviat/tramp-se-razgnevi-na-pakistan-spira-im-parite-672140.html", "text": "Президентът на САЩ Доналд Тръмп започна новата година, като публикува гневен туит рано сутринта с критика към Пакистан и намек, че ще спре помощта, която Вашингтон отпуска на Исламабад, съобщиха световните агенции.Вестник \"Ню Йорк таймс\" съобщи миналата седмица, че американското правителство разглежда сериозно възможността да не изпрати 255-те милиона долара помощ, чието изплащане и без това вече е забавено, защото смята, че азиатската страна не се бори достатъчно ефективно с терористичните групировки, намиращи се на нейна територия.По време на изненадващото си посещение в Афганистан преди десетина дни, вицепрезидентът Майк Пенс увери американските войски, че \"президентът Тръмп държи Пакистан под око\".", "date": "2018.01.01", "title": "Тръмп се разгневи на Пакистан, спира им парите"}
{"url": "https://offnews.bg/112/trima-v-pirogov-s-amputirani-prasti-zaradi-piratki-672121.html", "text": "Трима пациенти са с ампутирани пръсти след инциденти с пиратки в новогодишната нощ, съобщи директорът на \"Пирогов\" проф. Асен Балтов на брифинг тази сутрин.Традиционно най-натоварен тази нощ е бил травматологичният кабинет, много от случаите са били именно заради пиротехнически средства. Сред пострадалите няма деца. Около 500 пациенти са посетили \"Пирогов\" тази нощ. Директорът честити Новата година и пожела на всички здраве и по-малко посещения в болницата.В Пловдив двама души получила сериозни разкъсвания на ръцете заради пиратки и газов пистолет.", "date": "2018.01.01", "title": "Трима в 'Пирогов' с ампутирани пръсти заради пиратки"}
{"url": "https://offnews.bg/sviat/buntovete-v-iran-eskalirat-protestirasht-ubi-politcaj-i-rani-oshte-tr-672148.html", "text": "Полицай е бил застрелян по време на протести в Иран, а трима негови колеги са били ранени, съобщи Ройтерс.Това е първото съобщение за убит служител на реда, откакто започнаха антиправителствените демонстрации миналата седмица.Не се уточнява кога е станал инцидентът.По-рано днес бе обявено, че по време на протестите има 13 жертви. В изявление президентът на страната Хасан Рухани призова правителството да започне реформи и посочи, че хората в страната искат повече права. Така той отхвърли обясненията на кабинета в Техеран, че протестите са инспирирани от конспирация на чужди държави.Междувременно днес американският президент Доналд Тръмп заяви, че е дошло \"време за промяна\" в Иран.Протестите, предизвикани от повишаването на цените на някои стоки, започнаха в четвъртък във втория по големина ирански град Машхад и обхванаха след това други населени места.", "date": "2018.01.01", "title": "Бунтовете в Иран ескалират: Протестиращ уби полицай и рани още трима"}
{"url": "https://offnews.bg/sviat/protestirashti-sa-nahluli-v-politcejski-upravlenia-i-voenni-bazi-v-ira-672136.html", "text": "Иранската държавна телевизия съобщи, че силите за сигурност са отблъснали \"въоръжени протестиращи\", които се опитали да превземат полицейски управления и военни бази, предаде Асошиейтед прес, цитирана от БТА.Според днешното съобщение 12 души са били убити по време на протести в цялата страна, включително двама снощи.\"Някои въоръжени протестиращи се опитаха да превземат някои полицейски участъци и военни бази, но срещнаха сериозен отпор от силите за сигурност\", заяви телевизията. Тя не уточни къде са станали атаките, отбелязва АП.През последните дни се появиха видеоклипове в социалните мрежи, които твърдяха, че показват протестиращи, атакуващи полицейски участъци. Други видеоклипове показаха демонстранти, които протестираха мирно и приветстваха полицаите, посочва АП.Преди днешното съобщение за 12 жертви, което се отнася за всички протести в цялата страна, започнали в четвъртък, властите бяха потвърдили за четирима загинали.", "date": "2018.01.01", "title": "Протестиращи са нахлули в полицейски управления и военни бази в Иран, твърди държавната телевизия"}
{"url": "https://offnews.bg/sviat/poveche-ot-1400-koli-izgoriaha-na-parking-v-livarpul-video-672147.html", "text": "Повече от 1400 коли изгоряха напълно при пожар в Ливърпул в новогодишната нощ.Огнената стихия е обхванала напълно многоетажен паркинг в британския град, но за щастие жертви и пострадали няма.Предполага се, че става дума за инцидент, а не за умишлен палеж.Според очевидци огънят е тръгнал от един от паркираните автомобили на третото ниво. Започнали и експлозии.Паркингът е в непосредствена близост до голяма зала, в която се провеждат конни състезания. След началото на пожара всички коне, които са се намирали там са били евакуирани.", "date": "2018.01.01", "title": "Повече от 1400 коли изгоряха на паркинг в Ливърпул (видео)"}
{"url": "https://offnews.bg/medii/dalgogodishni-zhurnalisti-na-bgnes-poemat-rakovodstvoto-%d1%9d-672125.html", "text": "Промени в ръководството си обяви информационната агенция БГНЕС. Начело на редакционния екип, считано от 1-ви януари, застават дългогодишни кадри на агенцията.Главен редактор на медията става Георги Пашкулев, който има 13 години стаж в БГНЕС. Той започва кариерата си като редактор, в продължение на няколко години е ръководител на отдел „Международни новини”, а по-късно и първи зам.-главен редактор.Заместник-главен редактор е Цветана Арангелова, която работи в БГНЕС от 2009 г.Гергана Костадинова е начело на първата частна Фото-агенция в България от самото ѝ създаване през 2004 г. Яница Бърнева, която е дългогодишен редактор във „Вътрешна информация”, застава начело на отдела и поема координацията на кореспондентите, работещи за БГНЕС в цялата страна. Всички те благодарят на досегашния главен редактор на БГНЕС Пламен Йотински, че им е позволил да се развиват професионално. От тук нататък той ще ръководи аналитичния и международен отдел на медията, съобщават още от медията.БГНЕС е най-голямата частна новинарска агенция в България. Основана през 2001 г., тя комбинира в себе си три агенции, които предлагат новини, снимки и видео. Към днешна дата архивът на БГНЕС наброява близо 1,8 млн. новини, 6 млн. снимки и над 70 хил. видеа.БГНЕС е 100% собственост на семейство Нешкови и носи името на Темелко Нешков, който прекарва 12 години в различни югославски затвори и се бори за независимостта на Македония, както и за правата на българите, живеещи във вече бивша Югославия, посочват още от БГНЕС. ", "date": "2018.01.01", "title": "Дългогодишни журналисти на БГНЕС поемат ръководството ѝ"}
{"url": "https://offnews.bg/obshtestvo/zariata-nad-sofia-i-po-sveta-dubaj-zameni-fojeverkite-s-eko-svetlinno-672130.html", "text": "Фойеверки осветиха по традиция небето в новогодишната нощ.Ето как изглеждаха те в София, Варна и по света:СофияВарнаХонконгМоскваЛондонДубай замени прословутите си пищни фойеверки със светлино шоу. Решението бе приветствано като далеч по-екологично от  зрелищната заря.", "date": "2018.01.01", "title": "Зарята над София и по света. Дубай замени фойеверките с еко светлинно шоу (видео)"}
{"url": "https://offnews.bg/lajfstajl/2018-kakvo-da-ochakvame-v-godinata-na-zhaltoto-kuche-671206.html", "text": "2018 година в китайския календар е Годината на жълтото куче. В нея навлизаме не днес, а на 11 февруари. Този зодиакален знак ще ни доведе стабилност и хармония в личен план, а в световен мащаб – ще повлияе положително на икономиката.Ако искаме да имаме късмет през тази година, трябва да носим земни цветове – кафяво, зелено или жълто във всички техни нюанси. Така ще бъдем в хармония с енергията на зодиакалния знак.Числата, които тази година ще ни носят късмет, са 3, 4 и 9 и техните производни: 34, 43, 39, 93 и т.н. Хубави неща ще ни се случват на всеки 7-ми и 28-ми ден от всеки лунен месец от китайския календар, а най-щастливите месеци ще бъдат 6, 10 и 12-ти, отново от китайския лунен календар. Има, разбира се, и цветя, които подхождат най-добре на Жълтото куче и те са орхидеите и розите.Жълтият цвят е символ на Слънцето и ще ни донесе жизненост, сила и положителна енергия, както и пари и успех.Според източния хороскоп 2018 година е изключително благоприятна за обвързване и създаване на семейство.Хората, родени под знака на Кучето, са честни, дружелюбни, упорити и самоотвержени. Общуват с лекота и лесно намират място сред всяка една компания. Въпреки че се води за по-скоро ленив знак, никой не може да прецени каква ще бъде реакцията на Кучето в различни ситуации. Лоша черта в характера им е, че са доста прикрити и упорити, а понякога са прекалено цинични и неуверени.В китайския календар Кучето се среща в няколко цвята – син, червен, жълт, бял и черен. Техните стихии са: дърво, огън, земя, метал и вода. Вижте кои години са под влияние на тази зодия:2018-та ще бъде по-спокойна за всеки представител на животинските знаци.", "date": "2018.01.01", "title": "2018 - какво да очакваме в Годината на жълтото куче"}
{"url": "https://offnews.bg/sviat/kim-chen-un-za-chng-iadreniat-buton-e-na-biuroto-mi-no-s-iuzhna-kore-672122.html", "text": "Севернокорейският лидер Ким Чен Ун обяви, че е завършил напълно ядрената си програма, която е в състояние да достигне континенталната теротория на САЩ. \"Това не е заплаха, а реалност\", каза той в излъченото по телевизията новогодишно обръщение към нацията. И добави, че \"ядреният бутон\" е винаги на бюрото му, макар да не е сигурно дали говори в буквален или преносен смисъл.В същото време диктаторът даде знак, че може да изпуши лулата на мира със съседна Южна Корея. Той обяви, че е готов на диалог, а в знак на добросъседство ще изпрати отбор на предстоящите през февруари Зимни олимпийски игри в Пьончан.На въпрос на репортери как би коментирал новите заплахи от Ким Чен Ун, Доналд Тръмп отговори само: \"Ще видим, ще видим\".В същото време Сеул приветства новогодишната реч на севернокорейския лидер, съобщи южнокорейската агенция Йонхап, цититана от БТА. Агенцията се позова на канцеларията на президента.", "date": "2018.01.01", "title": "Ким Чен Ун за ЧНГ: Ядреният бутон е на бюрото ми. Но с Южна Корея съм готов на диалог (видео)"}
{"url": "https://offnews.bg/tenis/grigor-dimitrov-zapochva-godinata-s-mach-sreshtu-hiuit-672127.html", "text": "Най-добрият ни тенисист Григор Димитров ще изиграе първия си мач за 2018-а година във вторник сутрин около 7 часа българско време.Срещата ще е от надпреварата на двойки в Бризбейн, като съперници на българина и американеца Райън Харисън ще бъдат австралийската легенда Лейтън Хюит и сънародника му Джордан Томпсън.Мачът е трети по програма на турнира, като преди това ще играят испанката Гарбине Мугуруса срещу Александра Крунич от Сърбия и канадецът Денис Шаповалов срещу британеца Кайл Едмънд.Във вторник ще стане ясен и съперникът на Григор Димитров на сингъл. Той ще бъде определен в мача между канадския квалификант Петер Полански и австралийския участник с покана Джон Милман.", "date": "2018.01.01", "title": "Григор Димитров започва годината с мач срещу Хюит"}
{"url": "https://offnews.bg/politika/prez-2017-a-svetovni-lideri-ni-priznaha-kato-faktor-na-balkanite-tvar-672112.html", "text": "Изпратихме една година, изпълнена със значими за страната ни събития – получихме признание от световните лидери като фактор на Балканите, отворихме нова страница в добросъседските си отношения и сътрудничество, подписахме знакови споразумения. Това пише премиерът Бойко Борисов, след като честити новата 2018 година и желае здраве, мир и просперитет на българите.Той изтъква още, че \"продължаваме да пазим успешно граници на Европа и да бъдем стабилен и предвидим партньор в ЕС\".\"В ключов за Съюза момент за първи път България ще поеме европредседателството. Вярвам, че успешно ще работим по приоритетите, които зададохме, и по приемствеността. Нека девизът „Обединението прави силата“ ни води не само в председателството, но и в развитието ни като народ\", пожелава той за финал.", "date": "2018.01.01", "title": "През 2017-а световни лидери ни признаха като фактор на Балканите, твърди Борисов"}
{"url": "https://offnews.bg/sviat/v-kalifornia-ot-dnes-prodavat-marihuana-za-razvlechenie-672113.html", "text": "Продажбите на марихуана за забавление в Калифорния започват от днес, 1 януари, предаде БТА.В този щат от дълги години се развива индустрия с канабис за медицински цели и властите прогнозират, че ще до няколко години ще съберат 1 милиард долара данъци от продажби на марихуана и други дейности, предаде Асошиейтед прес.Калифорния започна да приема от началото на декември заявления от фирми, които искат да развиват дейност в започващия от догодина легален бизнес с марихуана с развлекателна цел. АП отбеляза, че това крайъгълен камък за нововъзникващия пазар.След като бе разработвана в продължение на месеци, през декември заработи онлайн платформа, която ще позволи на търговци на дребно, дистрибутори и лаборатории да кандидатстват за държавни лицензи, необходими за развиване на търговска дейност.", "date": "2018.01.01", "title": "В Калифорния от днес продават марихуана за развлечение"}
{"url": "https://offnews.bg/ikonomika/italia-se-otkazva-ot-monetite-ot-1-i-2-tcenta-vsichki-tceni-shte-zava-672124.html", "text": "Италия изважда от обращение монетите от 1 и 2 евроцента. Те повече няма да се секат, а всички цени в страната ще завършват на 0 или на 5 цента.Един от депутатите вносители на предложението посочи, сънародниците му получават дребните монети като ресто, а след това не ги харчат. Вместо това монетите се разпиляват по подовете на автомобилите, чекмеджета, шахти и т.н. В същото време изсичането им не струва евтино, тъй като в тях се влага мед и желязо. Тъй като дори автоматите на паркингите, автоматите за кафе и други подобни не ги приемат, изсичането им е по-скъпо от ползата от тях, добавя депутатът.Италия е първата страна, отказала се от най-малките евромонети. Но в Белгия, Холандия, Финландия и Ирландия практиката е наложила цените най-често да се закръглят до 5 цента, за да не се налага ползване на дребни монети. Възможността за отпадането им бе дискутиран и в Германия, но бе отхвърлена. Търговци тогава коментираха, че малките центове трябва да бъдат запазени дори само заради психологическото калкулиране на цените - като например 0, 99 евро, 4,99 евро и пр.", "date": "2018.01.01", "title": "Италия се отказва от монетите от 1 и 2 цента, всички цени ще завършват на 0 и 5"}
{"url": "https://offnews.bg/tenis/progonete-studa-i-mahmurluka-s-naj-goreshtite-tenisistki-672116.html", "text": "Елитът на женския тенис често радва почитателите си с атрактивни кадри по бански от плажовете, където топсъстезателките са на почивка или учавстват във фотосесии.Повечето тенисистки не прекрачват границата на фината еротика, но някои като украинката Елина Свитолина отидоха през 2017 година по-далеч и публикуваха и кадри без горнища, но трябва да уточним, че става въпрос за фотосесия, а не за обикновено посещение на пясъчната ивица.Рускинята Елена Веснина показа по-консервативен вкус с фото от Малдивите. През годината тя и партньорката й на двойки Екатерина Макарова постигнаха най-големия успех в кариерата си, като спечелиха Уимбълдън.Испанката Гарбине Мугуруса също триумфира на Уимбълдън и дори успя за кратко да стане номер 1 в света. Тя също зарадва почитателите си с кадри по плажно облекло.\n\nИзкусителна визия демонстрира и чехкинята Каролина Плишкова, която стартира сезона в Бризбейн, където също като нашия Григор Димитров спечели преди година. Любопитното е, че Каролина има близначка Кристина, която също играе тенис и е много по-смела извън корта от нея.Всяко изброяване на тенисистки по бански би било непълно без два от най-актуалните секссимволи в женския тур - рускинята Мария Шарапова и канадката Южени Бушар. Профилите на двете в социалните мрежи изобилстват от въздействащи кадри.", "date": "2018.01.01", "title": "Прогонете студа и махмурлука с най-горещите тенисистки"}
{"url": "https://offnews.bg/112/pozhar-v-priiuta-na-otetc-ivan-ot-novi-han-v-novogodishnata-nosht-672117.html", "text": "Пожар е избухнал в новогодишната нощ в приюта на отец Иван от Нови хан.Пострадали няма, но материалните щети са сериозни.Огънят пламнал малко преди полунощ в една от постройките. Три екипа пожарникари са се отзовали на сигнала и огънят е бил потушен за няколко часа.Подслон ще има за всички обитатели на приюта. Деца ще бъдат настанени при близки и приятели на отеца.", "date": "2018.01.01", "title": "Пожар в приюта на отец Иван от Нови хан в новогодишната нощ"}
{"url": "https://offnews.bg/sviat/tramp-posreshtna-2018-a-v-palm-bijch-i-obeshta-da-e-fantastichna-672126.html", "text": "Сбогувайки се с 2017 година с разточително парти в частния си клуб, президентът на САЩ Доналд Тръмп предрече, че 2018-а ще бъде \"страхотна година\", предадоха Асошиейтед прес и БТА.Тръмп заяви, че борсовият пазар ще продължи да върви нагоре, а компаниите ще се продължат \"да се надпреварват\" да се установявят в САЩ. Той се похвали с редица постижения като данъчната реформа, отварянето на Арктическия национален резерват за дива природа за сондиране, както и промените в националния закон за здравеопазването.\"Ще бъде фантастична година\", каза Тръмп на репортерите, облечен в смокинг, влизайки в позлатената бална зала на Мар-а-Лаго, придружен от първата дама Мелания и сина им Барън.Запитан за новогодишното послание на севернокорейския лидер, предлагащ диалог, Тръмп отговори: \"Ще видим!\"Сред гостите бяха съветниците на Белия дом Иванка Тръмп и съпругът ѝ Джаред Къшнър, синовете на президента Ерик Тръмп и Доналд Тръмп-младши, и министърът на финансите Стивън Мнучин.По-рано вчера Тръмп увенча отиващата си година с видеотрибют - клип, посветен на собствените му върхови постижения и на американската изключителност.В 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\".Сред успехите си Тръмп посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\". Тръмп публикува видеото заедно с новогодишно послание: \"Каква година беше само, а при това едва сме започнали. Заедно ние ПРАВИМ АМЕРИКА ВЕЛИКА ОТНОВО! Честита Нова година!\" По-късно той добави още едно пожелание в Туитър в типичен бомбастичен стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини (фейк нюз) щастлива и здрава нова година! 2018 ще бъде велика година за Америка!\"", "date": "2018.01.01", "title": "Тръмп посрещна 2018-а в Палм бийч и обеща да е фантастична"}
{"url": "https://offnews.bg/112/dvama-plovdivchani-s-tezhki-razkasvania-sled-kupon-s-piratki-i-gazov-p-672118.html", "text": "Двама пловдивчани са с разкъсвания на ръцете след инциденти с пиратки и газов пистолет в новогодишната нощ.И двамата пострадали са възрастни мъже.Положителното е, че тази година в празничната нощ в града няма тежко пострадали или загинали при катастрофи, отчитат от центъра за спешна помощ.", "date": "2018.01.01", "title": "Двама пловдивчани с тежки разкъсвания след купон с пиратки и газов пистолет"}
{"url": "https://offnews.bg/kuhnia/kakvi-shte-sa-tendentciite-v-zdravoslovnoto-hranene-prez-2018-672115.html", "text": "През отиващата си 2017 г. загрижените за доброто си здраве хора поглъщаха смути след смути, придържаха се към флекситарианство, разчитаха на ориз от карфиол и ферментирали храни. Новата 2018 г. ще пристигне със собствен \"набор\" от тенденции в здравословното хранене, пише в. \"Дейли експрес\". Някои от очакваните течения, свързани със здравето и храненето, са откровено необичайни, други са подкрепени от науката, отбелязват наблюдателите.И така, за какво да се оглеждаме и ослушваме през 2018?ПребиотициТъкмо когато хората се научиха да правят разлика между кимчи (традиционно корейско ястие от ферментирали зеленчуци, основно зеле, наподобяващо българското кисело зеле, но с пикантни подправки) и комбуча (чаена гъба, популярна в Азия) , ще им се наложи да се справят с излизащите на сцената пребиотици, които трябва да разграничат от пробиотиците.Пребиотиците са несмилаеми хранителни фибри, които стимулират растежа на \"добрите\" бактерии, които обитават дебелото черво и се борят с \"лошите\". За разлика от тях пробиотиците представляват живи бактерии, които са полезни за храносмилБрезова водаателната система.Европейски гастроентеролози прогнозират, че 2018 г. ще бъде годината на пребиотиците. За набавянето им експертите препоръчват консумацията на две порции плодове и пет порции зеленчуци дневно.Сред пребиотичните храни са чесънът, лукът, празът, аспержите, киселото зеле.Брезова водаПридобилата популярност кокосова вода през 2018 г. ще \"отстъпи\" на брезовата. Напитката е богата на витамин С, полезна е за кожата и действа благоприятно срещу акне, и освен това помага за прочистването на черния дроб от токсини, за облекчаване на артритни болки и срещу задържане на вода и подуване.ВеганствоБезмесното хранене се очаква да привлече още повече поддръжници през новата година, благодарение на никнещите като гъби ресторанти и заведения за бързо хранене, предлагащи менюта без животински продукти.Изключване на захартаЗахарта, нарочена за главен виновник за преждевременно стареене и широка талия, се очаква да бъде изключена от менюто на все повече хора през 2018 г.\"Причината е, че най-после се събуждаме и осъзнаваме всевъзможните вреди, които ни нанася захарта - хроничен хормонален дисбаланс, лоша кожа, нервност, стрес, депресия, безсъние, диабет\", отбелязват натуропати от сайта The Naturalista.Специалистите прогнозират, че загрижените за доброто си здраве хора ще се ориентират към неподсладените млека от ядки, изцяло зелените смутита, чистия черен шоколад. Експертите вещаят и близкия край на смятаните за здравословни заместители на захарта като агаве, стевия и сироп от фурми.НутритарианствоПерсонализираното хранене е подкрепено от науката. Изследвания през последните години са установили, че начинът, по който човешкото тяло реагира на определени храни, е строго индивидуален.Следващата година се очаква тази тенденция да се наложи още по-масово благодарение на нутритарианството или спазването на нутритарианска диета.\"Това означава създаване на персонализиран режим, насочен към чревните бактерии, ноотропиците - вещества, които подобряват когнитивните функции, и изготвен според личните хранителни изисквания или предпочитания\", обяснява Ана-Кари Гунд, мениджър на спа Raison d'Etre.Терминът нутритарианец е \"изкован\" от д-р Джоуел Фърман и включва спазването на хранителен режим, увеличаващ в най-голяма степен приема на витамини, минерали, антиоксиданти и фитохимикали.При спазването на този режим се набляга на консумацията на зелени листни зеленчуци, невъглехидратни зеленчуци като чушки и патладжани, плодове, бобови растения и ядки.Кафе от гъбиСкорошно изследване установи, че гъбите могат да се окажат мощно оръжие в борбата срещу деменцията. Очаква се следващата година гъбите, изобилстващи от мощни антиоксиданти, витамин D и витамини от В групата, да получат статута на \"суперхрана\".\"Гъбите стават функционални. Това означава, че ще започнат да никнат на необичайни места. Очаквайте ги под формата на кафе, чай, здравословни напитки\", казва Дарън Бийл, основател на сайта MuscleFood.СуперпраховеОт матча (зелен чай на прах) и мака до куркума и какао - очаква се 2018 г. да бъде годината не на суперхраните, а на суперпраховете.\"Ползите за здравето от т.нар. суперпрахове е документирана. Очаквайте догодина те да придобият задължителен статут и съответно бум в потреблението им\", казва Бийл.Ябълков оцетЯбълковият оцет е известен \"спасител\" на хора, страдащи от диабет, и на застрашени от сърдечносъдови заболявания. Тенденцията е през 2018 г. той да се \"преквалифицира\" от подправка за салата в съставка на газирани напитки.АдаптогенСпоред специалистите, след като наскоро около тях настъпи здравословно оживление, се очаква адаптогените да се наложат като водеща тенденция догодина.Адаптогените са естествени добавки, които помагат за контролиране на диабет и холестерол, и освен това противодействат на умората и стреса. Като такива през 2018 г. те ще заемат достойно място на рафта до популярните магнезий, цинк и витамини.(По БТА)", "date": "2018.01.01", "title": "Какви ще са тенденциите в здравословното хранене през 2018"}
{"url": "https://offnews.bg/razsledvane/prikazka-za-4-miliona-i-6-majmuni-672020.html", "text": "Подготовката на Пловдив за Европейска столица на културата през 2019 г. започна с определянето на 20 млн. лв. от държавния бюджет за инфраструктурни обекти. Първите 4 милиона вече са похарчени, но срещу тях данъкоплатците не получиха площади, сцени или зали, а недовършен зоопарк с шест стари маймуни.На 23 май 2015 г. Пловдив е обхванат от невиждана празнична еуфория. Хиляди изпълват главната улица, за да се включат в общоградските тържества. Поводът е забележителен – с решение на Съвета на министрите на Европейската комисия Пловдив e обявен за Европейска столица на културата през 2019 г.„Ода на радостта“ звучи на Главната. С блясък в очите хората си честитят престижната титла, спечелена с концепцията „Пловдив заедно“ в тежка надпревара със София, Бургас, Варна, Русе, Велико Търново. 2019 пъстроцветни балона политат в безоблачното небе.БЕЗОБЛАЧНОТО БЪДЕЩЕТогава подготовката на Културната столица изглежда безоблачна на фона на 76 млн. лв. определен бюджет и с оптимистичните уверения на пловдивския кмет Иван Тотев, че градът достойно ще защити името на България, като изведе страната „на преден план на културната карта на Европа“.Подготовката за Европейска столица на културата започва още през 2011 г., когато е учредена общинската фондация „Пловдив 2019“ със задачата да напише концепция, успешно да я представи в Брюксел и да я реализира съвместно с община Пловдив. Каузите, заложени в нея са впечатляващи – обединение на хората от различните поколения, етноси и вероизповедания, интегриране на историческите пластове в съвременната визия за развитието на града, съживяване на публичните пространства – пловдивските тепета, река Марица, парковете, улиците, площадите, изоставените сгради.Международното жури харесва концепцията, защото благородните намерения напълно съответстват на главните цели на конкурса за Европейска столица на културата. А те са сближаване на европейските народи и възможност за обновяване и развитие на градовете.ГРАНДИОЗНИТЕ ПЛАНОВЕКонцепцията „Пловдив заедно“ набелязва „Тютюнев град“, „Кино Космос“, „Махалата“, „Остров Адата“ като центрове на културните събития по подобие на артквартал „Капана“ не само през 2019 г., но и за в бъде- ще. Колкото и странно да звучи, в програмата на Културната столица попада и изграждането на нов зоопарк на Гребния канал. По това време никой не подозира, че именно зоопаркът ще се окаже в центъра на събитията. Но за това малко по-късно.Тогава пловдивчани са окрилени и заживяват с надеждата, че през 2019 г. ще имат нов централен площад с реставрирания археологически комплекс „Римски форум на Филипопол“, нови художествени галерии, зали и зони за отдих, атракции. Зоопаркът се рекламира в аванс като най-модерен в страната.За осъществяването на тези грандиозни планове трябват пари. Финансирането на подготовката за Европейската столица на културата е одобрено с две правителствени постановления. Средствата са в размер на 76.4 млн. лв. и са определени по правилата, приети в Брюксел за периода 2015–2019 г. От тази сума община Пловдив трябва да осигури 46.4 млн. лв. и да намери още 10 млн. лв. от спонсори. Държавата поема ангажимент за 20 млн. лв. целеви субсидии за инфраструктурни проекти, свързани с Европейска столица на културата и посочени от Пловдив. Точно тези целеви субсидии за инфраструктура са интересни в случая.Година преди събитието няма и следа от безоблачна- та еуфория, с която стартира подготовката. Фондация „Пловдив 2019“ е раздирана от противоречия и оставки. Подадените до този момент идеи за арт прояви не вдъхват надежди за мащабен културен форум. Няма нито един завършен инфраструктурен обект от утвърдения списък – зоопарк, пл. „Централен“ с археологическия комплекс „Римски форум“, кино „Космос“, художествени галерии, Тютюневият град, остров „Адата“, нови зали.В навечерието на Европейската столица в община Пловдив липсват дори идейни, да не говорим за инвестиционни проекти за културната инфраструктура. Все по-очевидно става, включително и за управляващите, че тя няма как да се изпълни до 2019 г.ДА ЗАПОЧНЕМ СЪС ЗООПАРКАПървите 4 млн. лв. от държавната субсидия за култура- та вече са похарчени. Е, не точно за културата. Парите са преведени на община Пловдив през 2015 г. за строеж на новия зоопарк, в който днес върху 40 дка площ и 22 хабитата за животни и птици се отглеждат само шест маймуни. Те са останали от стария зоокът, затворен през 2008 г. Други животни след това не са доставяни.Не шестте маймуни обаче са проблемът на зоопарка – да са ни живи и здрави маймуните. Проблемите са поне два – защо първите пари за подготовка за Европейска столица на културата трябва да отидат точно за зоопарк и дали за него не бяха похарчени повече пари от необходимите. И още – зоопаркът не е завършен. Днес никой не може да даде отговор на въпроса кога този обект, в който са налети над 4 млн. лв., ще бъде въведен в експлоатация.Строителството на зоологическата градина е спряно през есента на 2016 г., а срещу кмета е повдигнато обвинение за престъпление по служба и неправомерно разходване на публични средства. С обвинителни актове за зоопарка се сдобиват заместник-кметът по строителство в община Пловдив Димитър Кацарски и кметът на район „Западен“ Димитър Колев.Според държавното обвинение при възлагане на обществената поръчка за реконструкция и модернизация на зоокъта тримата общинари в съучастие са нарушили закона и са нанесли на бюджета значителни вреди в размер на 689 869 лева. В обвинителния акт, съставен от специализираното звено „Антикорупция“ при Софийската градска прокуратура, случаят е квалифициран като „особено тежък“.КАКВО НЕ Е НАРЕДОбществената поръчка за строителство на зоопарка е обявена като открита процедура на 30 април 2014 г. под № 00267-2014-0048. Възложител е кметът Иван Тотев. От бъдещия изпълнител се изисква да разшири стария зоокът върху четири пъти по-голяма площ – 40 850 кв. метра в парк „Отдих и култура“ до Гребния канал. По- сочената максимална стойност на обекта е 3 258 333 лв. без ДДС.На търга се явяват три фирми – „Запрянови-03“ ООД, „Интегрирани пътни системи“ АД и „Протектор БГ“ ЕООД. Три месеца по-късно община Пловдив прекратява поръчката. В мотивите, се изтъква, че тримата кандидати са допуснали пропуски в документацията, и им е даден срок да я попълнят. Условието е изпълнено само от „Запрянови-03“ ООД . В резултат на това тази компания е единствен участник в конкурса. Но офертата на „Запрянови-03“ е с много по-висока цена, отколкото е „таванът“, посочен в тръжните условия на поръчката. Кандидатът предлага да построи зоопарка за 4.9 млн. лв. С тази оферта обектът се оскъпява с близо 1 млн. лв. Комисията решава, че процедурата трябва да бъде прекратена.ПРЕЗ ПРОСОТО И СРЕЩУ ПРАВИЛАТАВсяка администрация, която спазва правилата и работи в интерес на своите граждани, би обявила в този случай нова поръчка. Кметът обаче внася в Общинския съвет предложение за преговори със същата фирма – „Запрянови-03“, като дори иска допълнителни пари от градския бюджет. Неговият аргумент е, че в проекта не е включено изграждане на външните връзки за водопровод и канализация. Управляващото мнозинство разрешава на кмета да преговаря в рамките до 4.6 млн. лв. Местната опозиция протестира, предупреждавайки, че се нарушава Законът за обществените поръчки.Обвиненията срещу кмета, че открито лобира за една конкретна фирма, не звучат съвсем неоснователно – през последните години асеновградската фирма „Запрянови-03“ печели в община Пловдив едни от най-крупните поръчки за изпълнение на обекти – за периода 2007–2015 г. те са на стойност над 20 млн. лв. Компанията изпълнява поръчки и в по-малки общини като Асеновград, Велин- град, Смолян и Панагюрище. В Пловдив е позната като фирмата, на която общината възлага строителството на детски ясли, ремонта на Цар-Симеоновата градина, изграждането на нов парк.Протестите на опозицията в Общинския съвет остават глас в пустиня и… керванът си върви. Решението за промяна на тръжните условия е прието и на 30 септември 2014 г. община Пловдив обявява нова обществена поръчка с пряко договаряне под № 00267-2014-0098. Поканата за преговори е изпратена до единствения кандидат „Запрянови-03“, но вече при друга цена, увеличена с почти 700 000 лв. Скоро след това, на 17 ноември 2014 г., между общината и търговското дружество е сключен договор за 4 599 868 лв. с ДДС.Строителството на зоологическата градина започва през лятото на 2015 г. след няколко неуспешни опита заради протести на природозащитници. В жалбите си до прокуратурата и съда те твърдят, че липсва оценка за въздействие върху околната среда, която е задължителна, тъй като разширението на зоологическата градина засяга зелена площ. Но и това не спира строителството. Символичната копка, наречена от кмета „историческа“, се прави почти веднага, след като Пловдив получава домакинството за Европейска столица на културата.ЗАЛОЖНИЦИ НА ЗООПАРКАВеднага след първата копка към пловдивската Окръжна прокуратура потегля сигнал за нарушения на Закона за обществените поръчки и Закона за устройство на територията при реконструкцията на зоопарка. Той е подаден от Десислава Желязкова, бивш кмет на район „Западен“, на чиято територия е зоологическата градина. Акцията придобива политически оттенък, защо- то Желязкова е изключена от ГЕРБ по настояване на кмета Тотев, който е и местен лидер на партията. Тя е подкрепена и от общинските съветници от Патриотичен фронт от екипа на бившия кмет на Пловдив, сега председател на парламентарната комисия за младежта и спорта Славчо Атанасов. По това време около екипа кмета вече витаят съмнения и за разходите при строителството на спортна зала „Колодрума“, която поскъпва от 12 до близо 60 млн. лв.Окръжната прокуратура отказва да образува досъдебно производство за зоопарка. Сезирана с повторен сигнал, Върховната касационна прокуратура и лично главният прокурор Сотир Цацаров нареждат през ноември преписката да бъде предоставена за разследване на Софийската градска прокуратура. Разследването за зоологическата градина се поема от спецзвено „Антикорупция“ и в началото на 2017 г. на Иван Тотев е предявено обвинение за престъпление по служба за вреди в размер на 1 млн. лв., нанесени в период между 30 април и 17 ноември 2014 г. в качеството му на възложител на обществената поръчка за изграждане на зоопарка. Месец по-късно обвинителен акт е връчен на заместник-кмета Димитър Кацарски в качеството му на председател на тръжната комисия, а също така и на кмета на район „Западен“ Димитър Колев, който е обявил поръчка за избор на надзорна фирма за обекта, без да е страна по договора за реконструкция с фирма „Запрянови-03“.В обвинителния акт се посочва, че процедурата за пряко договаряне е проведена в нарушение на Закона за обществените поръчки и без да е одобрен инвестиционен проект и количествено-стойностна сметка. По искане на Софийската градска прокуратура Окръжен съд – Пловдив отстранява Иван Тотев от длъжност, но след няколко дни Апелативен съд го връща на поста с мотив, че е съдействал на разследването и няма опасност да по- влияе на подчинените служители при даване на показания по случая. Разследването приключва след половин година и на 5 юли 2017 г. звено „Антикорупция“ внася обвинителния акт в Окръжен съд – Пловдив. До насрочване на делото обаче не се стига, защото съдът намира пропуски и връща преписката за отстраняването им в Софийската градска прокуратура. Обвинените в престъпление по служба поемат глътка въздух. Но тя е временна. С промени в НПК случаят „Пловдивският зоопарк“ подлежи на разглеждане в новосъздадения специализиран съд, който поема делата за корупция по етажите на властта.А КУЛТУРАТА?Зоопаркът не е завършен, но какво става с другите проекти за Европейска столица на културата? Oтговорът e – почти нищо. Според постановлението на Министерския съвет от 31 май 2017 г. община Пловдив, на която преди две години са преведени първите 4 млн. лв. за зоопарка, следва да получи още 16 млн. лв. държавна субсидия за инфраструктурата. Вторият транш от 7 млн. лв. потегля за Културната столица през юни 2017 г. Третият в размер на 9 млн. лв. е планиран за 2018 г.В края на 2017 г. все още няма одобрени проекти, а съответно и количествено-стойностни сметки за раз- ходи. В същото време прогнозните суми за обектите, включени в програмата за Европейска столица на културата, стремглаво нарастват, ако се слушат изявления- та на местната управа.За възстановяване на археологическия паметник „Раннохристиянска базилика“ вече се споменава сумата от 15 млн. лв. вместо досегашните 10 млн. лв. Според споразумението между община Пловдив и фондация „Америка за България“, с чиято финансова подкрепа се реставрира националният паметник на културата, разходите се поделят поравно. Тоест, от градския бюджет вместо първоначалните 5 млн. лв. трябва да се приготвят 7.5 милиона. За Тютюневия град вместо 1 млн. лв., опре- делен с държавната субсидия, се планират 3.5 млн. лв., без да има проект. Все още остава загадка как ще изглежда новият арт център в уличките до изгорелите и разрушени тютюневи складове – всички до един частна собственост.Предварително изчислената стойност на реконструкцията на централния площад надхвърля 10 млн. лева, като тепърва ще се провежда процедура за инженеринг – проектиране и изпълнение на строително-монтажните дейности по смяна на настилката, ремонт на подлеза под площада и реставрация на археологическия комплекс „Римския форум на Филипопол“. На всички, включително и на кмета, е ясно, че няма как „трите милиона туристи“ да се разхождат по обновения площад през 2019 г., защото е утопия той да бъде проектиран и завършен за една година.Прогнозна цена от 3.5 млн. лева, но не и точна количествено-стойностна сметка, е посочена и в обявлението за обществената поръчка за инженеринг – събаряне на съществуващата художествена галерия на ул. „Гладстон“, проектиране на нова сграда и строителство. В най-добрия случай строителство може да започне в средата на 2018 г., т.е. отново няма как да бъде завършено до 2019 г.Така стоят нещата в града, който ще е домакин на Европейска столица на културата. Липса на планове, липса на точни разчети, неспазване на правилата и безотговорно отношение към парите на данъкоплатците. На фона на задаващия се строителен щурм в последната година преди събитието случаят с недовършения зоопарк може да се окаже невинна детска приказка. Приказка за 4 милиона и 6 маймуни.Б. ред. - ", "date": "2018.01.01", "title": "Приказка за 4 милиона и 6 маймуни"}
{"url": "https://offnews.bg/obshtestvo/bez-tezhki-kamioni-po-patishtata-sled-14-ch-dnes-672120.html", "text": "От 14 ч до 20 ч се ограничава движението на камионите над 12 тона по магистралите и най-натоваренитe пътища.Мярката се налага, за да се повиши безопасността и да се облекчи трафикът преди първия работен ден, 2-ри януари (вторник).От Пътната агенция припомнят на шофьорите да тръгват на път подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на „Пътна полиция“. Ограничено важи за следните пътища:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - София;• път I-1 - етапна връзка на лот 2 на АМ „Струма“ при Благоевград - ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ – София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая днес - от 10 ч. до 20 ч., ще има две ленти за прибиращите се към София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“, съобщават още от АПИ.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. ", "date": "2018.01.01", "title": "Без тежки камиони по пътищата след 14 ч днес"}
{"url": "https://offnews.bg/politika/balgaria-poema-predsedatelstvoto-na-es-ot-dnes-na-dneven-red-sa-dva-k-672119.html", "text": "За пръв път в историята България е официален председател на Съвета на ЕС от днес.Ротационното председателство поемаме от Естония. То ще приключи на 30 юни 2018 г.Официалната церемония по откриването ще бъде на 11 януари в Народния театър. Още на следващия ден започват първите събития от календара, които на брой са около 300 за шестте месеца.Очаква се у нас в този период да дойдат много държавни и правителствени глави, както и ръководителите на ЕК и Европейския съвет, множество политици и и чуждестранни гости.Българското председателство ще е белязано с два безпрецедентни казуса, чието решение ще се търси и по време на заседанията у нас.Първият е финализирането на сделката по Брекзит. Вторият засяга . Това още не е факт, но ЕС даде ясен знак, че може да се случи съвсем скоро.Предварително начертаните приоритетни теми на нашето председателство са четири: сигурност за европейските граждани; повишаване на конкурентоспособността на икономиката и продължаване на кохезионната политика, която ускорява сближаването между държавите членки; темата за Западните Балкани; развитие на дигиталната икономия и умения на бъдещето.Официалният сайт на българското председателство е . По-голямата част от събитията ще се провеждат в НДК в столицата, а всички срещи и конференции ще са преведени и на български език.", "date": "2018.01.01", "title": "България поема председателството на ЕС от днес. На дневен ред са два казуса без прецедент"}
{"url": "https://offnews.bg/politika/prezidentat-radev-novata-godina-shte-e-izpitanie-za-balgarskata-demok-672097.html", "text": "\"Изминалата година донесе надежди, но не и прелом. Истината, справедливостта и законността остават несбъднати очаквания. Новата година ще е изпитание за българската демокрация. Вярвам, че ще намерим мъдрост и характер да я съхраним.\" Това заяви президентът ген. Румен Радев в новогодишното си обръщение.\"Всеки от нас свързва смяната на годините с добри намерения, надежди и заричания. Те често угасват още през януари - продължи държавният глава, припомни, че от нас зависи дали годината ще е добра или лоша и призова за разум, воля и морал.Ето и пълния текст на речта на президента Радев:", "date": "2018.01.01", "title": "Президентът Радев: Новата година ще е изпитание за българската демокрация"}
{"url": "https://offnews.bg/obshtestvo/dobre-doshla-2018-672114.html", "text": "Добро утро на 2018!Нека е добре дошла и носи на всички здраве, щастие, спокойствие, споделени мигове и много успехи!Тя ще бъде белязана с първото българско председателство на Съвета на ЕС от януари до юни, със Световното шървенство по футбол в Русия през лятото, със Зимните олимпийски игри в Пьончан, Южна Корея.А днес православната ни църква чества Васильовден. На този ден се почита паметта на Свети Василий Велики, един от тримата отци на Вселенската църква.Народната традиция свързва празника на Св. Василий с обичая сурвакане. На Васильовден се събират млади мъже и деца, които обикалят къщите през нощта и сурвакат техните стопани. На самия празник минават и групи от деца, които също сурвакат стопаните на къщите. За благодарност стопаните даряват децата със сушени плодове, сладки и дребни пари.Сурвакането е уникален български обичай. Ритуалът се изпълнява за здраве, плодородие и богатство. Всяко сурвакане започва със заклинанието: Сурва, сурва година!, а самата сурвакница (сурвачка) има роля на магически жезъл. ", "date": "2018.01.01", "title": "Добре дошла, 2018!"}
{"url": "https://offnews.bg/obshtestvo/novite-vinetki-vlizat-v-sila-ot-dnes-vizhte-tcenite-670954.html", "text": "От 1 януари 2018 г. влизат в сила новите винетни стикери.Новост тази година е, че годишните винетки важат за срок от година, който тече от датата на купуването им, а не за календарна година, както беше досега. Цената ѝ от 97 лв. се запазва. Друга новост е въвеждането на  за леките автомобили. Цената им е 54 лева и тя е определена от Института за икономически изследвания към БАН.Месечната винетка ще струва 30 лева, а седмичната - 15 лева.С промени в Наредбата за условията и реда за събиране на таксите за ползване на пътната инфраструктура по Закона за пътищата правителството предложи  за тежкотоварни камиони над 3.5 тона да поскъпне. Той става 23 лв. или 12 евро. Промяната е аргументирана с редакции в евродиректива 1999/62/ЕО за таксите за тежкотоварни автомобили, съгласно които дневната такса е еднаква за всички категории превозни средства и възлиза на 12 евро.От регионалното министерство изчисляват увеличаване на приходите с близо 2.8 млн. лв. Анализът показва, че средно годишно над 1 300 000 шофьори на автомобили над 3.5 тона купуват дневни винетни стикери. Очаква се също около 37 хил. леки автомобили, или близо 7% от водачите, да си купуват тримесечни винетки. Повече приходи означава и подобряване на инфраструктурата, мотивират се вносителите на промените.", "date": "2018.01.01", "title": "Новите винетки влизат в сила от днес, вижте цените"}
{"url": "https://offnews.bg/obshtestvo/kakvo-novo-ot-1-vi-ianuari-670963.html", "text": "Кои законови промени и тарифи влизат в сила от 1-ви януари 2018 г.:- От днес минималната заплата в страната официално става 510 лева. Досега тя беше 460 лева.- Възрастта за пенсиониране се увеличава - през 2018 г. за жените ще са необходими 61 г. и 2 м. възраст и 35 г. и 6 м. стаж, а за мъжете - 64 г. и 1 м. възраст и 38 г. и 6 м. стаж. За лицата, които нямат право на пенсия при условията по-горе и които имат не по-малко от 15 години действителен осигурителен стаж, се придобива при навършена възраст 66 г. и 2 м. за мъжете и жените.- Минималната пенсия за стаж и възраст е 200 лева (1 януари-30 юни) и 207,60 лева (1 юли-31 декември).- Минималният осигурителен доход за самоосигуряващите се става 510 лева.- Увеличава се месечният размер на майчинството през втората година на 380 лева вместо досегашните 340 лева.- Осигурителната вноска за фонд “Пенсии” на ДОО се увеличава с 1%, от който 0,56 ще са за сметка на осигурителя, а 0,44 за сметка на осигуреното лице. - Запазват се максималният осигурителен доход - 2600 лева - и максималният размер на пенсията - 910 лева.- Минималният осигурителен доход за земеделските стопани и тютюнопроизводители скача от 300 лв. на 480 лв.- Минималният дневен размер на обезщетението за безработица нараства от 7,20 на 9 лв. на ден.- Повече семейства ще получават детски добавки. На такива вече ще имат право и семейства с до 500 лева доход на член от семейството. Ако доходът на член от семейството е до 400 лева, родителите ще получават 100% от размера на помощта, която се вдига съответно: от 37 лв. на 40 лв. за едно дете, за две деца - от 85 лв. на 90 лв., за три - от 130 на 135 лв.Семействата с месечен доход между 400 и 500 лева на член ще получават 80 процента от тези суми.- От днес влизат в сила новите винетки. Цената на годишната се запазва - 97 лева. Тя обаче ще важи за 12-те месеца след датата на закупуване, а не както досега - за календарна година. Месечната винетка ще струва 30 лева, а седмичната - 15 лева. Въвежда се и тримесечна винетка на цена от 54 лева.", "date": "2018.01.01", "title": "Какво ново от 1-ви януари"}
