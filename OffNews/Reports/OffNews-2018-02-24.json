{"url": "https://offnews.bg/zimni/norvegia-podobri-rekord-na-sasht-po-broj-medali-675538.html", "text": "Норвегия подобри рекорда на САЩ по брой медали за една зимна Олимпиада. Това стана днес, след като скандинавските скиори-алпийци стигнаха до бронза в смесената отборна надпревара.Така отличията на скандинавците в Пьонгчанг вече са 38 (13 златни, 14 сребърни и 11 бронзови). Досегашното върхово постижение на САЩ беше от Олимпиадата във Ванкувър 2010 с 37 медала (9 златни,15 сребърни и 13 бронзови).Норвегия се нуждае от още една титла в последния ден на Игрите в Република Корея, за да изравни и рекорда на Канада от Ванкувър 2010 от 14 златни отличия. С 13 титли в Пьончан е и Германия.В последния ден от Олимпиадата утре ще се раздадат още 4 комплекта медали. Норвежките състезателки са фаворити на титла на 30 километра ски-бягане при жените, докато Бундестимът може да прибави златни отличия от четворките бобслей, където екипажите на Маншафта са първи и трети след първите два манша, както от мъжкия хокеен финал.", "date": "2018.02.24", "title": "Норвегия подобри рекорд на САЩ по брой медали"}
{"url": "https://offnews.bg/obshtestvo/razkriha-mrezha-za-prostitutcia-v-bansko-675540.html", "text": "Разкриха мрежа за проституция в Банско. При акцията до момента са задържани 6 души, съобщи административният ръководител на Районна прокуратура-Разлог Ружена Кондева-Елчинова, цитирана от БНТ.Направени са множество претърсвания, обиски и са иззети неголеми количества наркотични вещества. Назначена е експертиза, за да се установи количеството и вида на намерения наркотик. Образувани са две досъдебни производства - за проституция и за разпространение на наркотици.Продължават разпитите по случая. Процесуално-следствените действия по случая продължават.", "date": "2018.02.24", "title": "Разкриха мрежа за проституция в Банско"}
{"url": "https://offnews.bg/sviat/bratat-na-salah-abdeslam-arestuvan-za-goliama-krazhba-v-belgia-675537.html", "text": "По-големият брат на Салах Абдеслам, единствения оцелял терорист от атентатите в Париж през ноември 2015 година, е арестуван за голяма кражба.Това съобщи днес белгийският вестник \"Дерниер йор\", цитиран от БТА.По информация на изданието Мохамед Абдеслам е бил арестуван в петък вечерта по подозрение в кражба на 70 000 евро от касата на общинския съвет на брюкселската община Моленбек, където по-рано е работил.В Белгия Салах Абдеслам е съден за участие в престрелка с полицията при опита за задържането му през 2016 година.", "date": "2018.02.24", "title": "Братът на Салах Абдеслам арестуван за голяма кражба в Белгия"}
{"url": "https://offnews.bg/politika/borisov-naredi-na-dans-i-nap-da-proveriat-sdelkata-za-chez-675543.html", "text": "Премиерът Бойко Борисов възложи на Държавната агенция “Национална сигурност” и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\", съобщиха от правителствената пресслужба.Премиерът също така поиска в разследването на всички обстоятелства да се включат Комисията за енергийно и водно регулиране и Комисията за финансов надзор.Министър-председателят Борисов е разговарял с ръководствата на НАП и КФН, които са го уверили, че наблюдават сделката от четвъртък и ще извършат незабавна проверка.Договорът за продажба на ЧЕЗ на пазарджишката фирма \"Интерком България\", собственост на Гинка Върбакова, стана факт в петък. Върбакова обяви днес, че дружеството ще тегли кредит от банка, за да плати за сделката, която се оценява на не по-малко от 300 млн. евро. Малко по-рано вчера енергийният министър Теменужка Петкова обяви, че подава оставка, след като стана ясно, че тя е кума на Върбакова. Премиерът Борисов пък съобщи от Брюксел, че именно той е казал на Петкова да подаде оставка, а зам.-председателят на ГЕРБ Цветан Цветанов обяви, че вече е избран нов енергиен министър, но името му ще бъде съобщено другата седмица. ", "date": "2018.02.24", "title": "Борисов нареди на ДАНС и НАП да проверят сделката за ЧЕЗ"}
{"url": "https://offnews.bg/zdrave/lekarite-reshiha-da-podpishat-ramkovia-dogovor-s-nzok-675541.html", "text": "Българският лекарски съюз реши да подпише Националния рамков договор за тази година със Здравната каса. Решението беше взето на събора на БЛС с 229 гласа „за“, 28 „против“ и 7 „въздържал се“.По време на преговорите за НРД бяха договорени повече пари по около 140 клинични пътеки.„За първа година от десетилетие има увеличение на клинични пътеки в болнична помощ, както и завишени обеми и цени на прегледи в извънболнична“, обявиха от БЛС.По-голямата част от клинични пътеки, по които работят и общинските болници, са увеличени – пулмология, акушерство и гинекология, раждания, педиатрия, неврология и др. Повишение има в пътеките за рехабилитация и долекуване. В тазгодишния НРД за медицински дейности, приоритетна тежест е дадена на майчинското и детското здравеопазване, както и на ражданията. Значително завишени параметри са постигнати и в извънболничната помощ. В първичната е даден приоритет със завишени цени и обеми на профилактичните прегледи за деца от 0 до 18 г. Повишаване има при диспансеризацията, имунизацията и в капитацията при ОПЛ.Първичният преглед при специалист е завишен с 1 лв. Тази година е обърнато и сериозно внимание на социалнозначимите заболявания в рискова група при жените от 30 до 40 год. Те ежегодно ще се възползват от профилактичен преглед при гинеколог, с възможност за изследване на цитонамазка. Увеличени са и обемите за мамографско изследване, с оглед ранно откриване на злокачествени заболявания на гърдата.В клиничните лаборатории също са предвидени по-големи обеми, необходими за първичната профилактична и диспансерна дейност на общопрактикуващите лекари.„Благодарене на конструктивни преговори, колективна и последователна работа със съсловието, БЛС успя да договори параметри в здравния сектор, които не са променяни от много години. Всичко, за което БЛС се е борил, цели максимално улесняване и удовлетворяване работата на заетите в сектора колеги. Не на последно място, тазгодишните постигнати резултати в разпределението на средства, ще повишат качеството на медицинската услуга и адекватно ще отговорят на потребностите на пациентите“, коментира д-р Венцислав Грозев, председател на БЛС.НРД трябва да бъде подписан до края на месеца и ще влезе в сила от 1 април. ", "date": "2018.02.24", "title": "Лекарите решиха да подпишат рамковия договор с НЗОК"}
{"url": "https://offnews.bg/112/vaorazhen-mazh-se-barikadira-v-doma-si-vav-velingrad-675546.html", "text": "Въоръжен мъж се барикадира в дома си във Велинград. През цялото време с него е била и дъщеря му, която е в пети клас. Рано тази сутрин Георги Табаков нахлул с пушка в жилището на сестра си, докато тя спи, скарали се за имот и Георги я набил.Жената успяла да натисне паник-бутона на охранителната фирма. Пристигналият на място охранител обаче бил посрещнат от Табаков със заплахи и насочена пушка.Нападателят се оттеглил необезпокояван в жилището си на другия край на града и се барикадирал вътре. Районът е бил отцепен и са поставени секретни постове, съобщи пред bTV старши инспектор зам.-началникът на РПУ-Велинград Мирослав Янушев.Час и половина по-късно обаче Табаков слязъл да си вземе дърва и полицаите го задържали. Мъжът не е оказал съпротива. В дома му е открит цял боен арсенал – три пушки, взривно вещество с шнур, преправена пушка със заглушител. Той е имал разрешително за оръжие, но то му е било отнето преди година.Проверка с дрегер на Табаков е установила 3,5 промила алкохол.Съседи казват, че той е безработен, но разполага с пет автомобила.Засега дъщеря му ще остане при баба си.", "date": "2018.02.24", "title": "Въоръжен мъж се барикадира в дома си във Велинград"}
{"url": "https://offnews.bg/protesti/kiurdi-protestiraha-pred-turskoto-posolstvo-v-sofia-sreshtu-voennata-o-675536.html", "text": "Десетки представители на инициативния комитет за солидарност с борбата на кюрдския народ се събраха днес на протест пред турското посолство в София срещу военната операция на Анкара в Африн, съобщава в. \"Сега\"Протестът започна малко след 14 часа, като турското посолство беше строго охранявано. Протестиращите носеха знамена на кюрдската милиция YPG в Сирия.Кюрдите обявиха Ердоган за терорист и поискаха спиране на турската военна операция в Сирия.  в Аврин започна в края на януари месец, като командването на въоръжените сили на Турция обяви, че операцията има за цел гарантиране на сигурността на турската граница и стабилността в целия близкоизточен регион.", "date": "2018.02.24", "title": "Кюрди протестираха пред турското посолство в София срещу военната операция в Африн"}
{"url": "https://offnews.bg/tenis/iuzheni-bushar-se-sporazumia-s-tenis-federatciata-na-sasht-675539.html", "text": "Първата ракета на Канада Южени Бушар постигна извънсъдебно споразумение по делото си срещу тенис федерацията на САЩ. Тенисистката потърси правата си в съда след падане в съблекалня в Ню Йорк по време на Откритото първенство на САЩ през 2015 година.\"Това продължи две години и половина и съм доволна, че всичко свърши. Чувствам, че справедливостта тържествува и съм щастлива в този момент\", коментира Бушар, която е бивша номер 5 в световната ранглиста.Параметрите на споразумението между двете страни остават в тайна. След инцидента в Ню Йорк 23-годишната канадка пропусна всички мачове до края на сезона. Южени Бушар потърси обезщетение в съда заради физическо и емоционално страдание.", "date": "2018.02.24", "title": "Южени Бушар се споразумя с тенис федерацията на САЩ"}
{"url": "https://offnews.bg/politika/bsp-zapochva-rabota-po-partijna-televizia-675542.html", "text": "Националният съвет на БСП взе решение за разработване на концепция за партийна телевизия. Изготвянето на концепция за стартиране на телевизионен канал на БСП беше възложено на Изпълнителното бюро на партията, на Съвета по духовна сфера, култура и медии и на Комисията по идейно и програмно развитие, анализи и прогнози, съобщиха от партията. Пускането на партийна телевизия на БСП беше обсъдено през юни миналата година, като тя трябваше да заработи от октомври. ", "date": "2018.02.24", "title": "БСП започва работа по партийна телевизия"}
{"url": "https://offnews.bg/futbol/levski-se-sabudi-i-otupa-septemvri-675547.html", "text": "Левски победи категорично Септември София с 4:1 с в двубой от 22-ия кръг на Първа лига, игран на стадион \"Васил Левски\".Футболистите на треньора Делио Роси буквално се отпушиха и показаха разнообразие в атака. Над всички в мача тази вечер бяха Габриел Обертан и Станислав Костов, които се отчетоха с по две попадения.Бившият нападател на Пирин Благоевград можеше да осъществи дори и хеттрик, но пропусна в края на мача от удобна позиция.За разлика от двубоя с Ботев Пловдив Роси бе направил някои промени, като дебют за \"сините\" направи Хали Тиам, който зае мястото на неубедително представящия се Жорди Гомес.Паулиньо и Обертан пък започнаха в стартовите 11, а Станислав Костов отново бе предпочетен пред Сержиу Буш на върха на атаката.", "date": "2018.02.24", "title": "Левски се събуди и отупа Септември"}
{"url": "https://offnews.bg/protesti/uvelichenie-na-zaplatite-na-nadziratelite-s-20-tazi-godina-niama-da-i-675549.html", "text": "Няма как да бъде изпълнено искането на надзирателите в затворите за увеличаване на заплатите им с 20% през тази година. Това обяви правосъдният министър Цецка Цачева, която се срещна с протестиращи пред Министерството на правосъдието. Пред ведомството се проведе национален протест срещу лошите условия на труд, ниското заплащане и недостига на служители в сектора. Такова увеличение не са получавали и служителите от МВР, с които надзирателите искат да се изравнят, обяви Цачева. По думите ѝ за увеличение на заплатите може да се говори едва догодина. Пред протестиращите Цачева обяви, че държавата е на всички, които пълнят хазната с данъците си, и трябва да се търси баланс между различните сектори.Според нея възможното увеличение в момента е в рамките на 5%. Протестиращите обаче са отхвърлили това предложение.По данни на ведомството исканото от надзирателите увеличение би струвало на държавата над 27,5 млн. лева. Надзирателите обявиха, че протестите ще продължат до изпълняването на исканията им. Двете страни са се договорили за нова среща през май, когато ще се види как върви изпълнението на бюджета, а от началото на септември, когато стартира процедурата по бюджета за 2019 г., ще бъдат търсени възможности за повече средства за щатни бройки и за възнаграждения, каза Цачева.", "date": "2018.02.24", "title": "Увеличение на заплатите на надзирателите с 20% тази година няма да има, обяви Цачева"}
{"url": "https://offnews.bg/112/edin-chovek-zagina-a-sedem-sa-raneni-pri-chelen-udar-na-dva-busa-kraj-675544.html", "text": "Един човек загина, а седем души бяха ранени при челен удар на два буса на главния път София – Бургас край сливенското село Драгоданово.Инцидентът е станал около 16 ч.Пострадалите и починалият човек са се возили в един от бусовете. Превозното средство е пътувало за село Градец. При удара бусът се е преобърнал. В другото превозно средство водачът е бил сам и не е пострадал.Шестима от пострадалите са настанени в Центъра за спешна помощ в сливенската болница и са под лекарско надблюдение, съобщи директорът на ЦСМП – Сливен д-р Василиса Симеонова, цитирана от bTV.На мястото на инцидента се намират екипи на „Пътна полиция“ и експерти. Извършва се оглед. ", "date": "2018.02.24", "title": "Един човек загина, а седем са ранени при челен удар на два буса край Драгоданово"}
{"url": "https://offnews.bg/sviat/turtcia-prizova-oon-da-slozhi-kraj-na-klaneto-v-iztochna-guta-675550.html", "text": "ООН трябва да сложи край на \"клането\" в Източна Гута, заяви днес говорителят на турския президент преди гласуването в Съвета за сигурност на ООН на резолюция за 30-дневно спиране на огъня в Сирия, предаде агенция Ройтерс, цитирана от БТА.Очакваното снощи гласуване в Съвета за сигурност на ООН за проекторезолюция, предвиждаща 30-дневно хуманитарно прекратяване на огъня в Сирия, бе отложено за 17.00 ч. по Гринуич (19.00 ч. българско време) днес. Световната организация все още е разединена по въпроса за кръвопролитния конфликт в Сирия.Продължилите с часове преговори, целящи да се избегне вето от страна на Русия, ключов съюзник на режима на сирийския президент Башар ал Асад, получаващ от нея решаваща военна помощ във войната, приключиха с изготвянето на нов проект, предвиждащ незабавно спиране на огъня.Турция е един от основните поддръжници на бунтовниците, които се борят за свалянето от власт на Башар ал Асад. Анкара призова днес света да сложи край на една от най-смъртоносните кампании на проправителствените сили срещу бунтовниците в седемгодишната гражданска война в Сирия.\"Режимът на Асад извършва клане в Източна Гута. Целият свят трябва да каже заедно \"стоп\" на това клане\", написа в Туитър Говорителят на турския президент Реджеп Тайип Ердоган Ибрахим Калън.Над 500 са цивилните жертви при бомбардировките в Източна Гута за седем дни, съобщи Сирийският център за наблюдение на правата на човека. Сред загиналите има над 120 деца.", "date": "2018.02.24", "title": "Турция призова ООН да сложи край на 'клането' в Източна Гута"}
{"url": "https://offnews.bg/sviat/nad-500-sa-veche-ubitite-tcivilni-v-iztochna-guta-za-sedmitca-675533.html", "text": "Над 500 са вече убитите цивилни при бомбардировките на сирийския бунтовнически бастион край столицата Дамаск Източна Гута в рамките на седем дни, предоха БТА и Франс прес, позовавайки се на Сирийския център за наблюдение на правата на човека.Неправителствената мониторингова организация, която е базирана във Великобритания и разполага с широка мрежа от информатори в Сирия, съобщи, че сред 505-те загинали от неделя са 123 деца.Броят на жертвите се е увеличил след откриването на тела под отломки и на фона на продължаването на бомбардировките.Днес са били убити 29 цивилни, 17 от които в Дума - големия град в Източна Гута.Сирийските правителствени сили започнаха масирани бомбардировки на последния бунтовнически анклав край Дамаск в подготовка на сухопътна офанзива за неговото превземане.Източна Гута, чието население наброява около 400 000 души, е обсадена от 2013 г.Бомбардировките продължават в момент, когато нови разногласия в ООН предизвикаха поредно отлагане на гласуването за хуманитарно примирие в района.Очакваното снощи гласуване в Съвета за сигурност на ООН за проекторезолюция, предвиждаща 30-дневно хуманитарно прекратяване на огъня в Сирия, бе отложено за днес. Световната организация все още е разединена по въпроса за кръвопролитния конфликт в Сирия.Продължилите с часове преговори, целящи да се избегне вето от страна на Русия, ключов съюзник на режима на сирийския президент Башар ал Асад, получаващ от нея решаваща военна помощ във войната, приключиха с изготвянето на нов проект, предвиждащ незабавно спиране на огъня.Според Сирийския център за наблюдение на правата на човека руски военни самолети участват в атаките срещу Източна Гута. По-рано тази седмица Москва отрече да нанася въздушни удари в района.", "date": "2018.02.24", "title": "Над 500 са вече убитите цивилни в Източна Гута за седмица"}
{"url": "https://offnews.bg/sviat/nad-2600-sluchaia-na-morbili-v-sarbia-za-niakolko-mesetca-675534.html", "text": "2607 случая на морбили са регистрирани от октомври миналата година до днес в Сърбия, съобщава Институтът за обществено здраве „Д-р Милан Янович Батут“, цитиран от БГНЕС.Най-голям е броят на пациентите под 5 години и над 30 години. Най-младият пациент е бил на 15 дни, а най-възрастният – на 65 години.94% от болните не са били ваксинирани.33% от болните са приети в болница. В резултат на боледуването усложнения са получили близо 300 души.", "date": "2018.02.24", "title": "Над 2600 случая на морбили в Сърбия за няколко месеца"}
{"url": "https://offnews.bg/zimni/amerikanskite-olimpijski-parventci-po-karling-poluchiha-zhenski-medali-675532.html", "text": "Американският отбор по кърлинг за мъже стана жертва на грешка в селекцията на медалите. Тимът поднесе неочаквана сензация, след като първо отстрани абсолютния фаворит Канада и детронира олимпийския шампион, а след това се наложи над Швеция на финала.След като победиха шведите с 10:7, американците се наредиха на най-високото стъпало на почетната стълбичка за церемонията по награждаването и бяха окичени със златни медали.След събитието обаче петимата шампиони видяха, че освен Джон Лендстийнър, всеки един от тях е шампион при жените. Американците се спогледаха и се посмяха, а шегите продължиха и на пресконференцията.Те обаче не се обидиха от това, а и още преди да се срещнат с медиите вече бяха шампиони при мъжете. Всичките петима от тях.", "date": "2018.02.24", "title": "Американските олимпийски първенци по кърлинг получиха женски медали"}
{"url": "https://offnews.bg/sviat/golemi-amerikanski-kompanii-se-otdrapnaha-ot-orazhejnata-asotciatcia-675545.html", "text": "Няколко големи американски компании са спрели партньорството си с Националната асоциация на притежателите на огнестрелни оръжия (NRA) на фона на дебатите, разразили се след стрелбата в гимназия във Флорида, при която загинаха 17 души.Някои частни компании са спрели да предлагат отстъпки за членове на лобистката организация. Сред тях са компанията за автомобили под наем Херц (Hertz) и конкурентът й Ентърпрайз (Enterprise), съобщи ДПА, цитирана от БТА.Сред останалите фирми, решили да спрат да предлагат подобни споразумения с оръжейната асоциация, са застрахователят Метлайф, компанията за киберсигурност Симантек и няколко хотелски вериги. Специалните оферти за членовете на асоциацията спря и Първата национална банка на Омаха. След трагедията ученици от училището във Флорида, където стана стрелбата, подеха кампания за повече контрол над оръжията. Президентът Доналд Тръмп пък предложи учителите да започнат да носят оръжие. ", "date": "2018.02.24", "title": "Големи американски компании се отдръпнаха от оръжейната асоциация"}
{"url": "https://offnews.bg/sviat/oon-prie-rezoliutcia-za-30-dnevno-primirie-v-siria-675551.html", "text": "Съветът за сигурност на ООН одобри едногласно резолюция за 30-дневно примирие в Сирия. Гласуването на резолюцията за примирие в Сирия трябваше да се случи вчера, но беше отложено. Днес разглеждането ѝ също се забави.Резолюцията беше предложена от Швеция и Кувейт.Условията на примирието предвиждат осигуряване на достъп до хуманитарна помощ и евакуация на болни.Предвижда се примирието да влезе в сила незабавно и да важи за цяла Сирия. То обаче не включва териториите под контрола на групировките \"Ислямска държава\" и \"Джабхат ан-Нусра\".Дългите преговори целяха да се избегне вето от страна на Русия, която е ключов съюзник на режима на сирийския президент Башар ал Асад.Германия и Франция призоваха Русия да окаже въздействие върху Асад да спре бомбардировките в Източна Гута. Москва обаче настоя, че за да има примирие, трябва да има гаранции, че бунтовниците ще спрат да използват позициите си в Гута за обстрел над Дамаск.Над 500 цивилни загинаха в рамките на една седмица при бомбардировки в Източна Гута. Сред загиналите са и над 120 деца. ", "date": "2018.02.24", "title": "ООН прие резолюция за 30-дневно примирие в Сирия"}
{"url": "https://offnews.bg/obshtestvo/vanshno-izleze-s-preporaki-vav-vrazka-s-vloshenata-zimna-obstanovka-na-675531.html", "text": "Външното министерство излезе с препоръки във връзка с влошената зимна обстановка на Балканите. Заради очакваното лошо време в Хърватия, Словения, Македония, Румъния, Босна и Херцеговина, Черна гора и Сърбия, изразяващо се в минусови температури, силни ветрове и обилни снеговалежи, Министерството на външните работи съветва всички български граждани, които имат намерение да пътуват до или през териториите на посочените държави през следващите няколко дни, да отложат своите планове до нормализиране на обстановката.В случай на неотложни пътувания, МВнР съветва гражданите да се осведомят подробно за актуалната метеорологична и пътна обстановка за дестинацията на пътуване, да следват стриктно инструкциите на местните вла‎сти и указанията на пътните знаци и да потеглят на път напълно подготвени за придвижване в зимни условия - зимни вериги за гумите, пълен резервоар на автомобила, подходящо топло облекло и мобилни апарати с напълно заредени батерии.В случай на кризисна ситуация МВнР съветва гражданите да уведомят своевременно близките си за своето състояние и местоположение, да означат своето местоположение в социалните мрежи и да подадат сигнал до дирекция \"Ситуационен център\" на МВнР, която приема денонощни сигнали за бедстващи хора на телефон: 00359 2 948 2404 или на имейл: crisis@mfa.bgСигнали могат да бъдат подавани и на следните дежурни телефони:Хърватия: +385 984 69 808Словения: + 386 41 722 238Република Македония: +389 75 280 013Румъния: +40 21 230 21 50Босна и Херцеговина: +387 603 210 397Черна гора: +382 69 143 298Сърбия: +381 66 840 89 51", "date": "2018.02.24", "title": "Външно излезе с препоръки във връзка с влошената зимна обстановка на Балканите"}
{"url": "https://offnews.bg/obshtestvo/blokada-na-e-79-kraj-vidin-protest-za-magistrala-do-sofia-i-na-3-mart-675528.html", "text": "Протестиращи блокираха Е-79  в посока ГКПП-Дунав мост 2, Гранична полиция препоръчва алтернативни маршрути през Оряхово и Връшка чука.Петият пореден протест на хората от Северозападна България е обявен от 11 до 16 часа. Те искат да бъдат изградени магистрала от Видин до София и тунел под Петрохан. Събралите се настояха изрично да се подпише решение на Министерски съвет за строеж на магистрала и тунел. По думите им това ще е израз на воля да се изпълнят обещанията към региона. Протестиращите са категорични, че блокадите ще станат безсрочни, ако трябва и може да издигнат и палатков лагер на Е79. На 3 март също ще има блокади, съобщи бТВ. Освен край Видин, протест имаше и в Монтана. ", "date": "2018.02.24", "title": "Блокада на Е-79 край Видин, протест за магистрала до София и на 3 март"}
{"url": "https://offnews.bg/futbol/zhaltata-pandelka-na-guardiola-se-okaza-politicheska-propaganda-675529.html", "text": "Малка жълта панделка донесе неприятности на мениджъра на Манчестър Сити Пеп Гуардиола. Специлистът ще бъде санкциониран от Футболната асоциация в Англия заради пропаганда.Към него бяха повдигнати обвинения от Дисциплинарната комисия към централата заради нарушаване на официалния дрескод и разпространяване на политически съобщения.Панделката, която каталунският специалист носи на ревера си в мачовете на \"гражданите\" се оказа, че е вид пропаганда. Тя е призив политическите затворници в Каталуния да бъдат освободени.Това ще му донесе глоба, но все още не е ясно в какъв точно размер. Гуардиола трябва да се защити писмено до 5 март, 18,00 часа местно време.", "date": "2018.02.24", "title": "Жълтата панделка на Гуардиола се оказа политическа пропаганда"}
{"url": "https://offnews.bg/politika/tcvetanov-iasen-e-noviat-energien-ministar-ot-gerb-shte-e-675526.html", "text": "Името на новия енергиен министър ще стане ясно до дни, заяви председателят на парламентарната група на ГЕРБ Цветан Цветанов в Сандански на среща с младежите от партията.Наследникът на Теменужка Петкова, която даде оставка заради сделката с ЧЕЗ, ще е от ГЕРБ. Имаме яснота кой ще е, ще го обявим във вторник или сряда, уточни Цветанов. Той отказа да обяви дали следващият министър е мъж или жена, \"за да няма спекулации\". Новият министър ще бъде обсъден на коалиционен съвет, няма да бъде коректно към Обединени патриоти и към политическия съвет да се обявява името предварително, обясни Цветанов", "date": "2018.02.24", "title": "Цветанов: Ясен е новият енергиен министър, от ГЕРБ ще е"}
{"url": "https://offnews.bg/obshtestvo/psihiatar-iskaneto-za-kameri-v-detskite-gradini-izdava-bezpomoshtnost-675512.html", "text": "Агресията е присъща на човешката природа. Както  тревожността, тя се натрупва, трябва да има канали за отпушването й. На Балканите тя е по-битова, по-разпасана, по-кръчмарска. Това коментира психиатърът проф. Георги Ончев от Александровска болница по БНТ. В общества на политическа коректност, на лицемерна благопристойност, агресията избива. В развитите общества е по-често антисоциалното личностово разстройство, което не е болест в клиничния смисъл на думата, обясни лекарят. Той коментира и предложението на американския президент Доналд Тръмп да се въоръжат учителите като мярка срещу стрелбата в американските училища. В него се съдържа нещо рационално и практично. Издава познаване на този тип нападения - по правило такива нападатели са страхливци. Но това противоречи на професоналния етнос на учителя, каза проф. Ончев.Най-много агресия у нас има в центровете за Спешна помощ, да въоръжим лекарите и санитарите, те да не си вършат работата, а да ходят с пушки, противоречи на професията, обясни проф. Ончев. Да знаеш, че си наблюдаван, означава, че не си свободен. Това сковава, лишава от спонтанност, допълни психиатърът. ", "date": "2018.02.24", "title": "Психиатър: Искането за камери в детските градини издава безпомощност"}
{"url": "https://offnews.bg/politika/bsp-s-plenum-dnes-zhega-okolo-tuka-ima-tuka-nema-neizbezhnia-narod-675513.html", "text": "БСП се събира на пленум днес на Позитано 20. Националният съвет ще проведе закрито заседание по вътрешнопартийни въпроси.Дневният ред на форума предвижда доклад от председателя Корнелия Нинова за актуалната политическа обстановка, както и план за работата на БСП през първите шест месеца на тази година. Очаква се още при приемане на дневния ред и предложенията за включване на нови точки в него да се нажежат страстите. Този път те са около свалянето на Валери Жаблянов от поста зам.-председател на парламента и референдума за Истанбулската конвенция. В края на миналия месец Нинова обяви, че партията иска национално допитване за ратифицирането на конвенцията. На пленума днес обаче щел да се чуят гласове за оттегляне на тази инициатива, научи OFFNews. Критики се очакват и около случая \"тука има, тука нема\" изречение с автор Жаблянов за Народния съд като неизбежен и необходим в декларацията на социалистите против Луковмарш. Споровете - освен около тезата на Жаблянов и раздухания скандал, са и за методите на работа в партията, заяви за OFFNews член на ръководството й. На пленума днес ще се разискват и проблемите в структурата на БСП в Казанлък, откъдето поискаха Драгомир Стойнев да бъде сменен като отговорник за Старозагорски регион. ", "date": "2018.02.24", "title": "БСП с пленум днес, жега около 'тука има, тука нема' неизбежния Народен съд на Жаблянов"}
{"url": "https://offnews.bg/nashite-avtori/glaven-ekspert-ilieva-razkaz-ot-zdravka-evtimova-675495.html", "text": "- Изабело, трябва веднага да ме заведеш при доктор Господинова. Я ела по-близо. Мириша ли на лошо?- Вониш, госпожице Мана. Цял ден язди Боздуган. Сега миришеш и на Боздуган, и на седлото му.- Стопли ми банята веднага.- Защо искаш да ходим при доктор Господинова, госпожице Мана? Да не си болна? Вчера отсече оня изсъхнал бряст само за два часа, удиви ме. А пък онзи ден Тано не можеше да се изправи на крака си след тебе. Хич не си болна. Гарантирам ти.- Ако беше по-близо, щях да те изритам, италианска дървена философка такава.- Ще те водя, госпожице Мана, ама защо да те водя? – продължи да разсъждава Изабела. - Здрава си като паветата по пътя към Перник. Според мене си по-здрава от жребеца Боздуган, дето вчера го язди и му изцеди десет ведра пот под опашката!- Имам едно голямо съмнение - каза Мана Яловата.- Рак ли? - Изабела замръзна на място като простреляна. - Ако е рак, доктор Господинова в лечебницата няма да те излекува. Дай да те водя при баба Райна билкарката.- Имам друго съмнение - каза Мана. - Я ме погледни хубаво, Изабело. Виждаш ли промяна в мене?Изабела отстъпи две крачки назад и започна втренчено да изучава високата едра жена, чието румено лице светеше като истинска реклама на здравословен начин на живот, пропагандиран от всички брошури в кабинета на доктор Господинова.- Снощи като опитвахме онова вино за дойчетата, ти си се форматирала и си се ударила по главата от рамката на кревата… сега те боли - предположи несигурно Изабела. - Имаш цицина и искаш да я намажа с риванол? - Не - прекъсна я Мана Яловата. - По-надолу гледай.- Ухапал те е комар по врата. Сърби те и искаш да го намажа с риванол?- Задръстена жена си, да му се не види, Изабело. Язък, че виках италианец да те обучава на италиански и му платих един вагон пари. Или гледай по-надолу, или ела по-близо да те ритна в таза.- Докато язди Боздуган, си се натъртила. Сега ще трябва да ти наместя изкълчената става и да те мажа с риванол? - отново предположи Изабела.Тогава Мана яловата измъкна блузата, която бе загащила в джинсите си, вдигна я високо, така че пред асистентката ѝ се показа бел корем. Мана Яловата бе написала бизнес картичка на Изабела. Беше поръчала да я напечатят със златно мастило и готически шрифт в пернишката печатница: „Изабела Илиева, главен експерт, бизнес асистент”. Не беше пояснено чий бизнес-асистент е Изабела, но всички край река Струма знаеха, че Изабела е бизнес-асистент и главен експерт на Мана Яловата.- Изабело, пак блееш! – ядоса се Мана. - Хубаво ми огледай корема. Виждаш ли нещо различно?Изабела се наведе ниско над стегнатата като тетива на лък кожа и заговори внимателно:- Ами преяла си ония пържоли, дето ти ги готвих сутринта. Казвах ти да не нагъваш толкоз, но ти изгълта три. Сега ти е тежко - Изабела поклати глава и предложи: - Дай да те разтрия с риванол около пъпа.- Не. Закъсня ми. Вече десет - двадесет дни. Нали знаеш - аз не следя тая работа. Ама...- Друг път! - възкликна Изабела. - Ще закъснее, когато цъфнат костите на умрелите.- Ходи ми донеси календара. Нали ми отбелязваш датите? - каза Мана Яловата.- Пак ли почваш? - възкликна кисело Изабела. - Таман бяхме мирнали. Що не си сечеш дъбове като нормална жена?Що не си плуваш в езерото? Ако искаш ще пусна кучките Фъртуна и Виелица да плуват с тебе да не си самотна - да дишат до главата ти, докато се давиш.- Давай календара! - викна Мана яловата.- Чакай де - Изабела забърка в многобройните джобове на дънките си, които бяха от Италия, естествено, и извади една смачкана на парцал книжка. - Я да видим - замърмори тя.- Не ме ядосвай, жено – пришпори я Мана Яловата.- Сега коя дата сме? Чакай.... Хм, глупости. Забравила си да ми кажеш.- Не съм забравила. Затова те карах да ме оглеждаш.- Не се надявай. Помниш ли един път как се надява, доктор Господинова каза, че няма нищо и ти много се вбеси. Счупи цел бюфет чинии и телевизора също. Мене псува четири дни поред. Не почвай пак сега.- Тано е единственият по-висок от мене мъж, разбираш ли – измърмори госпожица Мана.- Не си внушавай идеи! - предупреди я Изабела. – Вместо да ходим за едното нищо при доктор Господинова, дай да си пийнем. Ако наистина има нещо, ще ти се повдига и няма да можеш да погледнеш виното, дето го продаваме само на дойчетата. Чакай да те изпробвам.Изабела изхвръкна от стаята и след малко се върна с две прашни бутилки, обвити в паяжина, които беше прегънала като бебета.- Госпожице Мана, гледай ги тия бутилки. Ама внимателно ги наблюдавай. Повдига ли ти се?- Никак не ми се повдига - отговори госпожица Мана, след като се бе взирала в бутилките най-малко две минути. - Даже много ми се пие, като ги гледам.- Тогава не си залъгвай. Няма защо да блъскаме шосето до доктор Господинова.- Не се залъгвам, шматка такава.- Дай тогава да пробваме виното. Ако ти се гади, ще запаля колата и право при доктор Господинова ще спра.Изабела отвори две бутилки много сръчно. Не си направи никакъв труд да ходи да търси чаши, вдигна своята бутилка, чукна бутилката в ръката на Мана Яловата и каза:- Наздраве, госпожице Мана.- Наздраве - отвърна Мана и двете целуваха бутилките. Не спираха да почиват, пиеха си спокойно, съсредоточено, както подобава на достойни жени. От време на време някоя спускаше бутилката надолу, изхълцваше и казваше: - „Наздраве”, другата пускаше бутилката от устата си, отвръщаше – „Наздраве”, и толкоз.- На ти малко суджук, госпожице Мана - каза главната ѝ експертка и бизнес-асистентка, измъквайки от бездънните джобове на италианските си дънки една подкова. Върху суджука се бяха залепили парченца мъх, каквито има дори в джоба на италиански дънки, но Изабела въобще не си направи труда да ги махне. Тя разчупи подковата на две, захапа едната половина, другата подаде на работодателката си и каза:- Замези, госпожице Мана.По едно време госпожица Мана каза:- Дай ми тон.- О, не искам тон сега - възрази Изабела, но госпожица Мана я скастри:- Дай тон или ела по-близо да те сритам.Изабела се задави, но се напъна и даде тон за \"Панаири\".След малко госпожица Мана запя „Панаири” толкова мощно, че канарчето, което седеше най-чинно в клетката си, започна да се мята в дива паника от единия до другия край на затвора си, но госпожицата продължи още по-здраво. По едно време тя сръга Изабела в ребрата:- Изабело, включвай се!Двете жени запяха дружно: - „Панаири, панаири-и”, но не знаеха думите по еднакъв начин. Едната казваше „безсмислени неща”, другата казваше „объркани слънца”, но това едва ли имаше някакво значение.- Изабело, ела да танцуваме - предложи по едно госпожица Мана.- Може, идвам - отвърна асистентката и главна бизнес експертка, но докато се изправи, главата ѝ клюмна на една страна.- Сега пък ще ми спиш – обади се недоволно Мана. - Я се размърдай или... - но точно преди да стигне до „ще те сритам” и на нея ѝ се доспа. Затова вдигна заспалата, обляна с вино асистентка и главна експертка, с три люлеещи се крачки я донесе до дивана и я хвърли там, точно под клетката на ужасеното канарче. После самата тя се огледа, не видя никакво друго легло наоколо, опита да седне в креслото, не го уцели и се настани удобно на пода, покрит с дебел килим.- Панаири -и... – пропя в просъница тя, после потъна в дълбок, здрав сън.…. Достоверен случай, записан от Изабела Илиева, главен експерт, бизнес-асистент на госпожица Мана Данчева Йорданова, изпълнителен директор, собственик на „МАНА” ООД, известна повече като госпожица Мана Яловата. Но вече не е ялова. Разказът е с цел да запознае гражданството на областта с някои съществени изменения в живота на госпожа Йорданова. Историята е проверена за граматически и фактологични аспекти от един калпав професор от БАН - отначало даже не исках да споменавам името му.На всяка моя дума изопачи по нещо и додаде една-две запетайки. Унищожи ми половината фактологични аспекти, мамичката му академична. Щях да го бия. Не се говорело така, репчи се. Много знае той как се говори! Такива едни учени ги дъвчеше, че не разбираш пие ли му се, до тоалетна ли му се ходи. Затова подписах историята с особено мнение за тоя въртоглав учен, но после си промених особеното мнение.Затова сега изписвам името му - професор Мишо Байлов. Много ми беше неприятен, докато триеше моите запетайки в разказа. Пълен фактологичен боклук беше Байлов, преди да опита виното, което продаваме само на дойчета и англичани. Като спусна половин бутилка, се очовечи. Изпи със зор една цяла бутилка, после светкавично се справи с още една. Запяхме заедно „Панаири, панаири”. Така му се допя, че не можех да го спра и разбрах, че съм се измамила жестоко за този учен.Фин, та звъни! Знаеше всичките думи на песента! Пяхме с него три часа и половина. Изкарахме три танга. Събудихме се прегърнати. Човекът получи за експертизата 900 лева, словом деветстотин, и остана извънредно доволен от мен и виното. Дадох му да слага колкото ще граматика и аспекти в труда ми. Разреших му да изкърпи де що подлог и сказуемо открие в историята. Мене ме бива от всички посоки по подлозите и сама мога да си ги затегна, но хайде да не се карам с човека. Все пак от граматиката пари вади, нали нещо трябва да зачертае, за да оправдае, че е инкасирал толкоз капитал в джоба си. От мене да мине. Покани ме да отида на 20-и април при неговото вино в София, за да ми сложи още една-две запетайки, ако имам нужда. Какви подлози съм ги дрънкала през нощта на този фин човек, взех да се съмнявам аз. Наистина ще се грабна да отскоча до София. Ще го попитам за оная нощ. Аз държа най-много на истината. Истината е универсален език, както се съгласихме с професор Байлов. Универсален, че оттатък, потвърждавам аз - и това е едно честно мнение на главен експерт!Цитираното по-долу е моят разказ, изопачен граматически и фактологически от проф. Мишо Байлов:„Доктор Господинова прегледа госпожица Мана Данчева Йорданова на ехограф. Доктор Господинова смята, че не може да има никакво съмнение: госпожица Мана Данчева Йорданова очаква бебето да се роди към 1-ви декември тази година. Доктор Господинова установи тази диагноза и се подписа под нея, залагайки реномето си на медик, лекувал всичко живо по тия места от двайсет години - много от хората, които сега берат маслини, ягоди и портокали по света, са се родили в нейните ръце, били са нейни пациенти и благодарение на нея са отървали кожите от грипове, пневмонии, инфаркти, трипер и други заболявания.Диагнозата на доктор Господинова беше потвърдена и от професор Дионисов от „Майчин дом”, Медицинска академия-София. След това цял Радомир ходи три дни формиран в пияно състояние след партито, което госпожица Мана организира за гражданството. Всяка бабичка от Старо село получи парично поощрение в размер на една пенсия плюс три килограма боб. Госпожица Данчева раздаде и по две бутилки вино на домакинство от града и прилежащите села. Господин Тано Велинов Танев, бащата, от Радимор, квартал „Арката”, получи подарък и много благодарности от гражданството.Единствено записващата историята госпожица Изабела Петрова Илиева, от град Радомир, квартал „Арката”, остана трезва като камък – до два часа през нощта, после не помни! - на партито в Радомир, организирано от г-ца Мана Данчева Йорданова. Замисълът относно трезвеността на г-ца Изабела Илиева е с цел да опише случилото се по подобаващ начин в интерес на интелектуалното развитие на подрастващите поколения. Обаче г-ца Илиева си изпълни дълга прекалено много. Писа и след като се напи, общо 21 страници. Описа всичко на гражданството – да го чете и да се поучава, като се измирише алкохолът. Причината за това е нейната голяма преданост към истината.Истината е универсален език. Това трябва всеки да си го набие в главата.23 февруари 2018 г. квартал „Арката”За точността на изнесените по-горе данни се подписвам и нося съответната отговорност.Изабела Илиева, главен експерт", "date": "2018.02.24", "title": "Главен експерт Илиева: разказ от Здравка Евтимова"}
{"url": "https://offnews.bg/politika/siderov-partniorite-da-me-tarsiat-po-chesto-iskam-da-otcelee-koalitc-675514.html", "text": "Лидерът на „Атака” Волен Сидеров призова коалиционните си партньори да се обръщат към него по-често, защото е най-опитният в политиката и парламента. Красимир Каракачанов и Валери Симеонов трябва да търсят моя опит, коментира Сидеров по бТВ. Той подчерта, че ще направи всичко възможно коалицията на Обеднените патриоти да се запази.  Той упреква и колегите си от ГЕРБ в липса на достатъчно консултиране, съветване и вслушване в коалиционния партньор. „Ние може да сме по-малък коалиционен партньор, но моят натрупан политически опит за тях трябва да е ценен. Ако те не го оценят, значи смятат, че са самодостатъчни”, каза Сидеров. Той подчерта, че не показва его. „Това е полезно за тях, не за мен. Аз предпочитам да се занимавам с изобразително изкуство и с изящно изкуство вече. Ако съм още в политиката, то е защото чувствам ангажираност към хората, които са ме следвали през годините. Вече съм на такова ниво, че не се засягам, това не е обидно за мен, аз просто им го казвам като добър съвет”, посочи той.По думите му съдбата на управляващата коалиция зависи от ежедневните действия. По повод оставката на министъра на енергетиката Теменужка Петкова Сидеров заяви: Не знам дали е укоримо да познаваш някой, който е в бизнеса, освен ако той не е направил закононарушение. „Всеки познава някого. Познавам всички бизнесмени, повечето банкери, интелектуалци, какви ли не хора. Ако заради всяко познанство трябва да се самоукорявам…”, заяви лидерът на „Атака”. Според него Петкова дължи на Патриотите разговор като коалиционни партньори, в който да обясни по-аргументирано и по-задълбочено защо подава оставка.Нямаме претенции към поста на енергиен министър, нашите министри са ясни, категоричен беше Сидеров. Той обяви, че може да посочи подходящи хора, но няма да разкрива имената им. ", "date": "2018.02.24", "title": "Сидеров: Партньорите да ме търсят по-често, искам да оцелее коалицията"}
{"url": "https://offnews.bg/obshtestvo/novo-iziskvane-za-parkingite-kam-metroto-675475.html", "text": "Паркингите към метрото ще се ползват безплатно или по-евтино само от шофьори, които действително пътуват с подземната железница. За да ползват преференциите, водачите трябва да станат пътници, които са се возили от една станция до друга и обратно за не по-малко от час в рамките на денонощие. Това предвижда новата наредба за градския транспорт, публикувана на сайта на СОС за обществено обсъждане. Тези, които паркират, но не пътуват с градски транспорт, ще плащат по лев на час. Според мотивите в наредбата в момента има хора, които използват паркингите като изгодна алтернатива на частните гаражи или паркинги. Срещу карта за метрото от 35 лева те оставят колата си през нощта за цена от 50 стотинки на час. Целта на промените е да се ограничи тази практика, тъй като преференциалното паркиране е стимул за пътуване с градския транспорт като част от битката с мръсния въздух и задръстванията в София. ", "date": "2018.02.24", "title": "Ново изискване за паркингите към метрото"}
{"url": "https://offnews.bg/ikonomika/otkrivat-iazovir-plovdivtci-v-rodopite-parviat-za-pitejna-voda-ot-30-675530.html", "text": "Министърът на регионалното развитие и благоустройството Николай Нанков направи инспекция на строителството на язовир „Пловдивци\", край едноименното село в смолянската община Рудозем. Язовирът ще бъде официално открит през тази година, като това е първият подобен обект, който се изгражда в България за последните три десетилетия. Министър Нанков отчете, че към днешна дата са изпълнени над 90% от предвидените дейности по проекта. В момента се извършват мероприятия по завиряването на язовира, видя министър Нанков.Текат и довършителни дейности по изместването на съществуващ път за достъп до земеделски и горски имоти извън санитарно-охранителната зона, както и завършване на галерията след шахтовия преливник.Язовирът е със завирен обем 2,45 млн. куб.м. и е проектиран за водоснабдяване на градовете Рудозем и Мадан, като и още над 30 населени места в Централните Родопи с приблизително 40 000 души население. Строителството на хидровъзела включва язовирна стена, шахтов преливник, съчетан с водовземна кула, основен изпускател, пречиствателна станция за питейни води и др. Стойността на строителните работи е 47.4 млн. лв.Язовирът е част от проекта на Министерството на регионалното развитие и благоустройството със Световната банка „Проект за развитие на общинската инфраструктура\" на стойност 170 млн. лв.По него се финансира и строителството на яз. „Луда Яна\", край Панагюрище, и ремонта на язовир „Студена\" край Перник. Хидровъзел „Луда Яна\" е с обем 20 млн. куб.м. и е проектиран за водоснабдяване на община Панагюрище и селищата в района. В момента се изпълняват всичките шест подобекта на строителната площадка. Физическият напредък е около 20 %. Крайният срок за изпълнение е 2019 година.Рехабилитацията на яз.\"Студена\" стартира през 2017 г. Ремонтът на стената откъм водното тяло е завършен почти напълно. Независимо от ниските температури се работи и под вода по полагане на геомембрана по стената, основния изпускател и водовземната кула. Предстоят ремонти откъм сухата страна на стената по преливника, енергогасителя и апаратната камера. Рехабилитацията на короната на стената е в напреднал етап. Физическият напредък към момента е около 25%. Крайният срок за изпълнение също е 2019 година. Рехабилитацията на стената на яз. „Студена\" ще осигури безопасната й експлоатация с още минимум 50 години и съответно повишена сигурност за водоподаването към град Перник и още девет села в областта с общ брой на населението около 100 000 души.", "date": "2018.02.24", "title": "Откриват язовир Пловдивци в Родопите, първият за питейна вода от 30 г."}
{"url": "https://offnews.bg/zimni/jordan-chuchuganov-shte-vee-gordo-znameto-na-zakrivaneto-675515.html", "text": "Българските спортисти и треньори от отборите по биатлон, сноуборд и ски-бягане ще напуснат олимпийското село в Пьонгчанг в неделя. Те пътуват за България през Истанбул и кацането им в София на Терминал 2 трябва да е на 26 февруари, понеделник, в 8.50 часа сутринта.Знаменосец на Закриването ще бъде ски-бегачът Йордан Чучуганов, който последен се прибира в България ден по-късно със същите полети и трябва да бъде в София на Терминал 2 на 27 февруари, вторник, в 8.50 часа сутринта.", "date": "2018.02.24", "title": "Йордан Чучуганов ще вее гордо знамето на закриването"}
{"url": "https://offnews.bg/zimni/iivo-niskanen-specheli-zlatoto-posledniat-balgarin-ne-finishira-675516.html", "text": "Финландецът Ииво Нисканен завоюва златния медал в масовия старт на 50 км класически стил в ски бягането, след като изпревари руснака Александър Болшунов с 18.7 секунди. Трети с изоставане от 2:37.5 минути завърши друг руснак - Андрей Ларков.За Ииво Нисканен това е второ злато от Олимпийски игри - на предните в Сочи той стана победител в отборния спринт класически стил.21-годишният Болшунов пък се пребори за четвърти медал в Пьонгчанг, след като спечели бронз в индивидуалния спринт, сребро в отборния и сребро в щафетата. Руски спортист досега не бе печелил четири отличия на една Олимпиада.Последният български представител на Зимните олимпийски игри Веселин Цинзов взе участие в масовия старт, но не успя да финишира, а същото сториха още седем състезатели. Финалната линия пресякоха 63-а ски бягачи, а Цинзов бе нареден на 64-а позиция с останалите, които не изминаха 50-те километра.", "date": "2018.02.24", "title": "Ииво Нисканен спечели златото, последният българин не финишира"}
{"url": "https://offnews.bg/112/mazh-zagina-pri-katastrofa-kola-padna-na-zhp-relsite-675521.html", "text": "Мъж загина при катастрофа между такси и лек автомобил край Благоевград тази сутрин. Двете коли са се ударили челно и едната е паднала на жп релсите. Загинал е водачът на таксито, другият шофьор е откаран в болница. Движението на влаковете в района бе спряно. Според свидетелски показания таксито навлязло в насрещното и се забило в другата кола, съобщи бТВ.Според версиите за причините за катастрофата не е изключено преди сблъсъка на шофьора да му е прилошало.", "date": "2018.02.24", "title": "Мъж загина при катастрофа, кола падна на жп релсите"}
{"url": "https://offnews.bg/interviu/ginka-varbakova-s-parvo-interviu-kupuvame-chez-sami-s-kredit-ot-banka-675523.html", "text": "Дружеството, което ще придобие активите на ЧЕЗ след одобрението на КЗК, е \"Инерком България\" ЕАД и е част от нашата група. То бе създадено специално във връзка с придобиването на активите на ЧЕЗ, заявява в интервю за БТА Гинка Върбакова, собственик на компанията \"Инерком България\". Сделката беше официално подписана снощи, вчера енергийният министър Теменужка Петкова даде оставка, заради дългогодишно познанство с Гинка Върбакова.OFFNews публикува цялото интервю с Върбакова:- На финалната права сте да сключите сделката на годината в България. За вашата компания има малко информация в публичното пространство. Кои са \"Инерком\"?- Гордеем се, че сме сред малкото български компании, които инвестират в толкова мащабен проект в енергетиката. Това е голяма стъпка в развитието на нашата компания и ние се отнасяме много професионално и отговорно към нея.\"Инерком България\" е част от група компании, които вече 10 години работят в областта на енергетиката, енергийната инфраструктура и строителството. Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВт. Успоредно работим за изпълнение на проект за фотоволтаична централа с мощност от 80 МВт, която ще функционира изцяло на пазарен принцип. Имаме опит в изграждане на енергийна инфраструктура - нови присъединявания, кабелни и въздушни трасета - средно напрежение, реконструкция на съоръжения от преносната електроенергийна система, свързани с нови присъединявания. Реализирали сме редица такива проекти. Занимаваме се и със строителна дейност. Членуваме в секторните бизнес организации - Българската фотоволтаична асоциация и Камарата на строителите. Имаме партньорства с много големи български и международни компании.Досега не сме присъствали активно в публичното пространство, защото естеството на бизнеса ни не го налагаше. Ние, както и нашият екип, напълно осъзнаваме обществената значимост и интерес към дружествата, които ще придобием. Ще поддържаме отношения на диалог с всички заинтересовани страни.- Как средна българска компания беше избрана да придобие бизнеса на ЧЕЗ в страната?- В бизнеса е важно какво предлагаш, колко надежден си и какъв потенциал имаш. Бяхме избрани в една изключително тежка процедура, която привлече множество международни участници, организирана и проведена по законите на Чешката република. Ние, както и всички останали кандидати, преминахме през много проучвателни етапи и трябваше да покрием редица изисквания на продавача - ЧЕЗ и мажоритарния й собственик в лицето на чешката държава. Предоставихме множество документи, одити, финансова и търговска информация, изискана в процедурата. Доказахме, че имаме опит и капацитет да придобием и управляваме дружествата, които ЧЕЗ продава. Благодарим на целия екип от консултанти по сделката - адвокатска кантора Allen and Overy, нашите консултанти по английско право, Адвокатско съдружие Спасов и Братанов, и финансовия консултант Mane Capital, както и на партньорите от банковите и финансовите институции, всички от които работиха много професионално. Остава последният етап - сделката да бъде одобрена от антимонополния орган Комисия за защита на конкуренцията. Едва след това тя може да бъде финализирана и ние да станем собственик. След придобиването ще направим и търгово предложение до миноритарните акционери, съгласно изискванията на закона.- Сами ли участвате в тази сделка? Имаше спекулации, че различни бизнес интереси стоят зад вас? - \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие. Собствеността ни е напълно прозрачна и публично достъпна. Групата се състои от 9 компании, в които аз съм единствен или мажоритарен собственик. Това е факт от създаването на дружествата и може лесно да бъде проверено.- Споменахте банкова институция. С коя банка преговаряте и каква част от финансирането ще осигури тя? - Утвърдена практика е подобни придобивания да се финансират основно с привлечен капитал. По време на преговорите договорихме подкрепа за нашето участие в сделката от страна на голяма международна банка с висок кредитен рейтинг. Когато се използва привлечено финансиране, условията по споразумението с банката се финализират едва след избора на купувача. На този етап не можем да дадем повече информация, но сме предоставили всички необходими документи, касаещи финансирането на продавача ЧЕЗ.- Как успяхте да убедите банкови институции да ви финансират като купувач? Какво е състоянието на вашия бизнес?- \"Инерком\" притежава активи и кредитна репутация, които ни дадоха възможност да използваме привлечено финансиране. Активите на групата ни се оценяват на около 100 милиона лева. Приходите ни нарастват устойчиво със среден темп от около 30 процента през последните години. По предварителни финансови данни приходите на групата за миналата година са около 50 милиона лева и ще отчетем печалба от около 10 млн. от дейността си. Дружеството, което ще придобие активите на ЧЕЗ след одобрението на КЗК, е \"Инерком България\" ЕАД и е част от нашата група. То бе създадено специално във връзка с придобиването на активите на ЧЕЗ. Това е утвърдена практика при подобни сделки, тъй като позволява прозрачност и ефективност на управление на бизнеса.- Какво ви дава увереност, че ще се справите с огромен бизнес, който засяга 3 милиона клиенти? - Купуваме от ЧЕЗ един добре работещ бизнес и ще го развиваме устойчиво в интерес на клиентите и с отговорност към сигурността и стабилността на енергийната система. Познаваме добре енергийния пазар. Минали сме през всички промени до момента в сектора на производство на електроенергия от ВЕИ. Запознати сме с местните регулации и лицензионни изисквания към дружествата, които предстои да придобием. Познаваме международните тенденции и добрите практики в сектора. Електроразпределението и електроснабдяването са вероятно едни от най-регулираните бизнеси в България и подлежат на контрол от Комисията за енергийно и водно регулиране (КЕВР). В толкова регулирана среда компаниите работят в строго определени рамки.Като собственик \"Инерком\" ще задава стратегическите приоритети и посока за развитие и ще следи за стабилността и ефективността. За оперативното управление ще разчитаме в голяма степен на експертизата на мениджърите и служителите в компаниите, които ще придобием. Ще заложим на приемственост и експертност. Екипът на ЧЕЗ е с доказано висок професионализъм и опит. Това са над 3000 човека, които години наред се грижат за сигурността и качеството на доставките на електроенергия за всички клиенти на дружествата. За председател на Съвета на директорите на \"Инерком България\" поканихме Милена Стоева, юрист с дългогодишен опит в енергетиката. Тя е запозната с бизнеса, който придобиваме, работила е дълги години на отговорни позиции в дружества от групата на ЧЕЗ.- В каква посока смятате да развивате дружествата, които придобивате?- Осъзнаваме обществената значимост на бизнеса, който придобиваме. Нашата цел е в рамките на регулаторните изисквания да предоставим най-добра услуга на клиентите и да развиваме успешно дружествата в новите пазарни реалности. Знаете, пред енергийния сектор предстоят важни промени, свързани с пълната либерализация на пазара на електроенергия. Ще работим, за да направим най-доброто предложение на потребителите и да разширяваме пазарното присъствие на дружествата. Планираме въвеждане на иновативни технологии на база утвърдени международни практики. Ще насочим инвестиции и в проекти, които водят до оптимизиране на оперативните разходи. Ще продължим добрите практики, свързани с развитие на човешките ресурси. Усилията ни ще бъдат фокусирани върху постигане на максимална сигурност на доставките и устойчив ръст на качеството на услугите.", "date": "2018.02.24", "title": "Гинка Върбакова с първо интервю: Купуваме ЧЕЗ сами с кредит от банка"}
{"url": "https://offnews.bg/sviat/isliamska-darzhava-poe-otgovornost-za-atakata-v-kabul-675519.html", "text": "Най-малко 29 души загинаха при четири нападения в три провинции в Афганистан, съобщиха местни служители, цитирани от ДПА.В столицата Кабул един човек бе убит, а шестима други - ранени, при самоубийствен атентат тази сутрин, уточнява БТА, като се позовава на думи на говорителя на афганистанското вътрешно министерство Наджиб Даниш.Бомбата избухнала в дипломатическия квартал на столицата близо до обект на афганистанското разузнаване, както и недалеч от американското посолство и други афганистански и международни институции.Терористичната групировка \"Ислямска държава\" пое отговорност за тази атака с изявление в интернет.", "date": "2018.02.24", "title": "Ислямска държава пое отговорност за атаката в Кабул"}
{"url": "https://offnews.bg/tehnologii/chetvartoto-izdanie-na-foruma-innovation-explorer-sabra-hiliadi-hora-675517.html", "text": "“Събитието показа, че вече не говорим за иновациите у нас в бъдеще време, а те се случват сега. И че България има потенциал да се превърне в “бърз иноватор” по подобие на малки държави като Сингапур, Естония, Ирландия, които са намерили своите ниши за развитие и се противопоствят успешно на икономиките на световните гиганти”, каза Леона Асланова, организатор на събитието.Събитието откриха Огнян Златев, Председател на представителството на Европейската комисия в България, Йорданка Фандъкова, Кмет на Столична община и Стамен Янев, Изпълнителен директор на Българска агенция за инвестиции. Водещ и модератор беше журналистът от бтв Светослав Иванов.“Tехнологиите и иновациите са чудесното проявление на мечтите на хората, но те разгръщат тъмната страна на човешката природа. И трябва да намерим баланса. Нашият баланс, като човешки същества, които използват свои собствени инструменти и творения. Нуждаем се от нашите спасители. Спасители, които могат да ни защитят от Черното огледало. Това е целта на Innovation Explorer - да ни даде възможност да говорим свободно и да бъдем честни. Да даваш и да получаваш \"Храна за размисъл!”, каза Светослав Иванов в откриващата си реч на събитието.Огнян Златев ни пожела да мислим “въвзишено и мащабно”, а кметът на София, г-жа Фандъкова изрази готовността на Столична община да подкрепя иновативността на града и неговата модернизация. Янев изказа увереност, че Агенция за инвестиции ще привлече компании, като глобалните иноватори Amazon, Facebook, Google, Ocado, които бяха гости на форума, като бъдещи инвеститори в страната, защото тя става все по-привлекателна инвестиционна дестинация по данни от последните години.Форумът беше посетен от хиляди гости, които се докоснаха до иновациите в мащабен план и се заредиха с вдъхновение за нови идеи и проекти. “Светът се променя и в момента възрастовата граница за работа е паднала надолу до 15-16 години и се е вдигнала нагоре до 80-90 години, т. е., едновременно на пазара работят три поколения, с различни цели и нужди: аз, майка ми, сина ми и дъщеря ми, това е революция, която трябва да осмислим, каза Мария Мелкова от Майкрософт. А Джеф Безос от Amazon наблегна на принципите, които стоят в основата на успеха на тяхната компания, 14 приниципа за иновации, сред които най-важни са глобалното и мащабно мислене далеч напред във времето, стимулирането на човешкото любопитство и уменията на откривателите и изобретателите в обществото, защото те са хората, които подобряват средата.Събитието се организира за четвърта поредна година и е единствения и най-големия форум посветен изцяло на иновациите в Югоиизточна Европа. Гости от на 12 държави бяха сред лекторите, а от още 5 държави имаше специални гости, като посланикът на Южна Корея Шин Бунам, представители на Американската търговско-промишлена палата, на Посолоството на Кралство Нидерландия в България и др.", "date": "2018.02.24", "title": "Четвъртото издание на форума Innovation Explorer събра хиляди хора, жадни за нови идеи"}
{"url": "https://offnews.bg/tenis/grigor-dimitrov-zapochva-sreshtu-tunizietc-v-dubaj-675520.html", "text": "Най-добрият ни тенисист Григор Димитров ще срещне Малек Джазири на турнира в Дубай, който е от категория АТП500 и започва в понеделник.До момента двамата не са срещали в официален двубой. Тунизиецът, който е под номер 116 в световната ранглиста участва в надпреварата в Дубай с \"уайлд кард\".Припомняме, че талантът от Хасково ще бъде водач в схемата, след като Роджър Федерер отказа участие в турнира. Dubai Duty Free Tennis Championships е с награден фонд 2 623 485 долара и ще се проведе в периода 26 февруари – 3 март.Ако преодолее първия си опонент, Димитров ще играе във втори кръг срещу Робин Хаасе или Паоло Лоренци, а Филип Колшрайбер е потенциален 1/4-финален съперник на българина.", "date": "2018.02.24", "title": "Григор Димитров започва срещу тунизиец в Дубай"}
{"url": "https://offnews.bg/zimni/rado-iankov-ne-uspia-da-stigne-do-finalite-v-piongchang-675507.html", "text": "Най-добрият ни сноубордист Радослав Янков отпадна още в квалификациите на паралелния слалом и не успя да стигне до 1/8-финалите в Пьонгчанг.Българинът даде общо време от 1:26:04 минути от двата манша и остана на 19-о място. Победител в квалификациите при мъжете бе швейцарецът Невин Галмарини с време 1:24,78 минути от двете спускания.Представителката ни при жените в същата дисциплина - Теодора Пенчева завърши на 27-а позиция с общо време 1:38:63 минути от двата манша и също отпадна рано-рано от надпреварата.", "date": "2018.02.24", "title": "Радо Янков не успя да стигне до финалите в Пьонгчанг"}
{"url": "https://offnews.bg/politika/parvanov-na-parvo-miasto-v-sdelkata-na-ginka-za-chez-stoi-vaprosat-ko-675518.html", "text": "Сделката за ЧЕЗ не буди доверие в обществото и потребителите. Съмнението остава и ако от другата страна имаме държава, защо България не проявява интерес? Тя трябва да защити своя интерес и този на 3 млн. потребители. Има много неща, които чакат своя отговор. На първо място това е въпросът Кой?Това коментира Георги Първанов, президент на България от 2002 до 2012 г., по Нова тв.По думите му оставката на енергийният министър Теменужка Петкова е засилил съмнението, че тя е „един бушон”. Тя много хладнокръвно и спокойно понесе ситуацията, добави Първанов. Продажбата на такова стратегическо предприятие като ЧЕЗ, е доста важно от гледна точка на сигурността на страната. Доколкото знам около фирмата „Инерком Груп” стоят около 10 други фирми, които дават кредитния рейтинг, коментира енергийният експерт проф. Атанас Тасев.Зад групата „Инерком” стоят активи, които са не повече от 74 милиона лева. 74 млн. лв. за покупка на компания, която генерира приход от близо 2 млрд. лв. Ако бях сериозен банкер, никога не бих дал кредит на такава фирма. „Инерком” през годините е била финансирана от един чешки милиардер за построяването на два соларни парка у нас. Тогава „Инерком” се е опитвала да вземе банков кредит, но не е успяла, и се е обърнала към международни инвеститори, като един от тях е този чешки магнат. Проблемът на този магнат е, че неговите синове току-що бяха осъдени на 6 години затвор на първа инстанция в Чехия за корупционни сделки при присъединяване на два соларни парка към чешката енергийна система. Дали това службите го знаят?”, попита Мартин Владимиров, енергиен експерт от Центъра за изследване на демокрацията.По думите му за сделката се е знаело още преди два месеца. Но нито КЗК, нито ДАНС е проучила компанията.Проблемът е, че КЕВР по-трудно би спряла тази сделка. КЕВР трябва да придобие функции на разследващ орган, защото в ключовия сектор „Енергетика”, където виждаме толкова много злоупотреби, има твърде малко разследвания от самия енергиен регулатор. Проблемът не е в това дали Гинка или който и да е купува голяма компания. Въпросът е дали имаме реална представа кой стои зад тези средства и какъв ще е ефектът върху пазара”, добави енергийният експерт Мартин Владимиров. Преди дни ЧЕЗ обяви, че продава бизнеса си у нас на българската компания \"Инерком България\". Надзорният съвет на чешкия холдинг е одобрил договора за продажба на активите си у нас. Пакетът се състои от седем компании - \"ЧЕЗ България\", \"ЧЕЗ Електро България\", \"ЧЕЗ Разпределение\", \"ЧЕЗ Трейд България\", \"ЧЕЗ ИКТ България\", Проект \"Свободна енергия Орешец\" и \"Бара Груп\". ЧЕЗ доставя ток на близо 3 млн. клиенти в България и обслужва площ от 44 000 квадратни километра. Сделката за продажбата е за над 300 милиона, сключена от компания с капитал 50 000 лв. В позицията си българската компания заявява, че осъзнава отговорността, която поема с придобиването на ЧЕЗ-България и ще работи за доброто на клиентите, както и за развитието на фирмата и партньорите й.", "date": "2018.02.24", "title": "Първанов: На първо място в сделката на Гинка за ЧЕЗ стои въпросът Кой?"}
{"url": "https://offnews.bg/horoskop/horoskop-za-24-fevruari-2-mart-ot-antonia-mechkova-674036.html", "text": "От Тодоровден отделяйте повече време за общуване с близки и добри познати дори и да няма специални поводи за купон. Овните са привързани към някакви стари планове за изява и печалби, но работната седмица идва с други шансове и те ще трябва да ги използват по-оперативно, а и да привличат съмишленици. Във вторник и сряда избягвайте спорове, не винаги вие сте правите, а и често подминавате точно своите задължения и пропуски. В началото на март можете да разчитате на услуги от родата, оставете хората да действат както преценят.Това 7-дневие делата ви не вървят много гладко, трябва да анализирате точно ситуацията, да обновите някои планове. Група Телци разчитат на стари идеи, но сега и по-разумно да се отдръпнат, да не налагат мнение в екипа. Даже да ви предложат друга работа, отклонете поканата или поне отложете отговора. От понеделник до сряда следва да избягвате споровете и с каквото можете, да укрепвате партньорства, лични връзки. До петък ще има доста непредвидени ситуации, които ще ви покажат колко ценна е подкрепата на близкия ви кръг.Последните дни на февруари ще ви подсетят да стесните кръга на деловите си партньори, за някои и в личен план настъпват промени. Близнаците да не разчитат на много съмишленици, обсъжданията ще се разводняват, работата ще тъпче на място, ревност към техните успехи и печалби ще я прави тегава. В сряда доуредете финансови и административни неща, вашата дейност ще бъде ефективна, попадате и на точните сътрудници. Ако не сте обвързани още, сега може да откриете и идеалния човек, но отделете време за отдих и забавления.Тодоровден е за кушии, вас ви амбицира за нови изяви и по-големи печалби. По-добре Раците да направят детайлен разбор и избор, от сряда трябва да се дистанцират от чужди проекти и спорове, да търсят подкрепа от влиятелни хора и да се впишат в техни перспективни планове. Някои ще изберат отдиха, а и наистина имат нужда от повишаване на тонуса, уговаряне на съдействие от роднини и приятели за бъдещи начинания. Не се престарайте, от твърде много умници излизат и недомислици. Дамите по-умело уреждат личния си живот...До последния ден на февруари не бързате да говорите за нови делови планове. През уикенда откроявате куп детайли за обмисляне, а после много внимателно преценявате с кого какво да споделите, кому какво да възложите. Лъвовете са добри лидери, могат да разчитат на подкрепа и от най-близки, и на услуги от колеги, познати – в понеделник и вторник възникват ненадейни проблеми. Е, Баба Марта ви връща увереността, настроението, тонизирате се. Ако е имало проблеми в личния ви живот, знаете как да убедите избраника си, че сте прави.За вас 7-дневието не е леко, времето се влачи по-бавно, не особено успешно. Е, Девите преувеличават, но са прави да се държат настрана от чужди проблеми и конфликти. За вашите нови делови идеи няма условия, така че се посветете повече на домашни и близки, мислете за решаване на куп битови и финансови проблеми. До вторник не споделяте нито намерения, нито пък отговаряте на критики, а има и основателни. Погрижете се за здравето си, за външния вид – краят на февруари ви подлъгват и да харчите, а приходите не са най-големи... Поводи за купони – бол, пък и вие често се колебаете за стъпките си в деловата сфера. Сега обаче ситуацията е благотворна за плановете на доста Везни и ако действат мудно, ще пропуснат добрите шансове. Част от знака не са склонни да поемат по-тежки задачи, а в понеделник им стоварват и чужди, във вторник самостоятелните проекти означават големи лични усилия и отговорности, така е и в следващите дни. Някои действат на принципа – да мине този зор, после ще му мислим повече. Преценете си, няма как да изисквате само от другите.Това 7-дневие ви настройва съзерцателно, може и наистина да се нуждаете от по-предпазливо увеличаване на темпото, ако не сте съвсем във форма. За някои Скорпиони и понеделникът ще бъде уморителен, така че да се погрижат за себе си и за Баба Марта да са бели, червени и засмени. За други от знака проблемът е в малкия им делови напредък, а хвърлят много усилия за изява и печалби, влизат в тежки двубои. Действайте по-внимателно и ще победите, а щом мислите за общо благо - и лидерството ви в ще се приема на драго сърце.За вас 7-дневието е благодатно, но трудно. Стрелците са си набелязали куп задачи, шефовете ги товарят още и още... Та не изпадайте в дребнавост през уикенда. Друг въпрос, че около вас колеги и познати са накахърени и вие можете да ги окуражите, ако не да им помогнете или да ги зарадвате. Ще го сторите и след време ще говорите за това, но вече с наистина признателни приятели. Някои си имат план за сериозни бизнес промени, до сряда е рано да го подхващат, после да се съсредоточат само в него. Уреждате по-лични неща.Идващите дни ще са по-напрегнати – имате идеи за делови изяви, а трябва да следвате многобройни рутинни задължения. Е, нали Козирозите се мъчат да спечелят благосклонността на шефовете за бъдещи начинания, да се покажат дисциплинирани и умели професионалисти? Времето за промените започва в края на февруари, изпипали сте си плана в детайли и сте си определили строг, но рационален режим. Епизодични болежки се забравят, малък отдих освежава всички за работа. Бъдете дискретни за любовта, имате избор, но той си е ваш...Напоследък се стремите към по-значими делови промени, но дали Тодоровден ще ви качи на белия кон на победител? Май трябва да потърпите за него и този понеделник, няма условия за реализация на амбициозните ви идеи, нямате и широка подкрепа за тях. Във вторник и сряда Водолеите да внимават най-вече с финанси и партньори, засилва се чувството за ощетеност. Не се отказвайте от намеренията, ще привлечете симпатии и съмишленици, но не бързайте и не бъдете много остри. В любовта постигате желаното, брачните съюзи са здрави.\r\nДо понеделник в центъра на вашето внимание са пътища, оферти за нова работа и печалби, проучване на делова информация и кандидати за бизнес съюзи. Рибите да се пазят, има риск от преумора, а възникват и неприятни ситуации с околни – при остри спорове близки сътрудници се отдръпват или плетат интриги от завист. Във вторник и сряда ще се дистанцирате от чуждите разправии, намирате по-подходящи помощници и влиятелни закрилници. Баба Марта ще накара необвързаните по-сериозно да се замислят за брак, свой дом. ", "date": "2018.02.24", "title": "Хороскоп за 24 февруари – 2 март от Антония Мечкова"}
{"url": "https://offnews.bg/obshtestvo/konna-politcia-praznuva-v-kvartal-benkovski-675462.html", "text": "Празнично честване на Тодоровден ще се проведе днес в столичния квартал \"Бенковски\". Инициативата е организирана от Столичната дирекция на вътрешните работи с подкрепата на Столична община.Тържественото откриване е с ритуал на площада в квартала от 10.30 часа, а от 11 часа на стадиона ще започнат традиционни състезания и демонстрации с участието на група „Конна полиция“ – СДВР, съобщиха от МВР. ", "date": "2018.02.24", "title": "Конна полиция празнува в квартал Бенковски"}
{"url": "https://offnews.bg/obshtestvo/mvr-iska-da-okichi-s-kameri-granicharite-no-mozhe-da-zagubi-finansira-675479.html", "text": "Обществена поръчка на МВР за близо половин милион лева е на път да пропадне заради опасност от загуба на отпуснати от ЕК средства. В началото на декември 2017 година е обявена обществена поръчка за доставка на камери, които да бъдат окачени на униформите на служители на Гранична полиция, които охраняват границата с Турция, Сърбия и Македония. Стойността на поръчката е 390 хил. лв. без ДДС и идват по линия на Механизма за спешно подпомагане на фонд \"Вътрешна сигурност\" и фонд \"Убежище, миграция и интеграция\". Заради провал на обществената поръчка обаче тя трябва да бъде осъществена в най-кратки срокове, така че еврофинансирането да не бъде изгубено. Крайният срок за изпращане на оферти изтече на 21 февруари и към момента не е ясно дали са се явили участници.В първата процедура, която е прекратена на 17 януари, са се явили три фирми - \"Макстел\" ООД, „Сиотрон” и \"Сектрон\" ООД. Първоначално от процедурата са отстранени първите две фирми и до финала е допусната \"Сектрон\". Тя е предложила оферта от близо 330 хил. лм. без ДДС и е отговорила на всички останали критерии. На 16 януари комисията по избора на изпълнител се събира на закрито заседание, като открива пропуск в изискванията. Проблемно се явява изискването батериите на въпросните камери да могат да бъдат подменяни \"по време на запис\", което да не води до загуба на видео- и метаданни.По подобна причина първоначално са отстранени и \"Сиотрон\", които предложили батерия „тип powerbank“, която можеда бъде включена за зареждане към основната батерия без това да доведе до прекъсване на работата на камера. Общият брой камери, които са необходими на МВР за контрол на границата, е 300. Тя трябва да бъде закрепена на униформата на граничарите, да записва GPS координати и да осигурява безжичен пренос на информация през 3G/4G. Камерата да записва при ниска осветеност под 0,4 lux включително или да разполага с инфрачервена подсветка, да има вграден микрофон. Едно от основните изисквания е към батерията: загубата на захранване да не води до загуба на видео- и метаданни и подмяната на батерията по време на запис да не води до загуба на записа, като всяка камера трябва да има основна и допълнителна батерия. Батерията трябва да издържа в режим на запис не по-малко от 6 часа с резолюция 1280x720px и активна 3G/4G връзка като трябва да бъде презареждаща се.Камерите ще бъдат разположени на 38 локации на границата, като за едно място ще бъдат необходими не по-малко от шест камери. От заданието става ясно, че тези камери не са част от интегрираната система за наблюдение на границата, тъй като доставчикът на камерите трябва да осигури и система за съхранение на записаните данни. До петък следобед от МВР нямаха конкретна информация за това дали в допълнително обявения 15-дневен срок е имало предоставени оферти. Към документацията по поръчката това все още не е отразено. ", "date": "2018.02.24", "title": "МВР иска да окичи с камери граничарите, но може да загуби финансирането"}
{"url": "https://offnews.bg/obshtestvo/todorovden-e-praznikat-se-naricha-konski-velikden-675394.html", "text": "Днес е Тодоровден, празникът се чества винаги в първата събота от Великия пост. Църквата почита свети великомъченик Теодор Тирон. Имен ден празнуват и Тодор, Божидар и женските варианти на имената.Името произхожда от гръцкото Theodoros и означава \"Божи дар\". Тодоров ден е един от първите пролетни празници и в народните представи е свързан с плодородието. Вярва се, че светецът отива със своя кон при господ, за да го моли за лято и добра реколта за стопаните. Най-характерни за празника са кушиите, които се провеждат в цялата страна. На този ден според народните вярвания свекървите се сближават с младите си снахи, в миналото те получавали на Тодоровден правото да месят хляб в новия си дом.Петдесет години след смъртта на св. Теодор гонителят на християните император Юлиан Отстъпник (332 - 363) продължавал да желае възвръщането на езичеството. Знаейки че 40 дни преди Великден християните спазват строг пост, решил да се подиграе с тях и да ги застави да ядат жертвена храна. Император Юлиан наредил на градоначалника в Цариград да напръска тайно с кръв всички постни храни на пазара и християните, като ядат, макар и без да знаят, да се осквернят и тъй да бъдат подиграни и обявени за езичници.Църковното предание разказва, че св. Теодор Тирон се явил на Цариградския Архиепископ Евдоксий, известил му наредбата на Юлиан Отстъпник и му заръчал да предупреди християните през тази седмица да не вземат никаква храна от пазара. На запитването на Архиепископа: какво да ядат през тия дни, св. Теодор отговорил: да си приготвят жито, то да им бъде храната. Архиеп. Евдоксий запитал: кой е този, с когото говори, и св. Теодор му известил името си. Предупредени за наредбата, християните не взимали никакви храни от пазара. Юлиан разбрал, че лукавият замисъл е разкрит, останал посрамен и пуснал неосквернена стока на пазара. Оттогава за благодарност на Първата събота от Великия пост Църквата възпоменава паметта на св. великомъченик Теодор Тирон. За спомен на случилото се се вари жито, което се благославя в по време на богослужението в храма.", "date": "2018.02.24", "title": "Тодоровден е, празникът се нарича Конски Великден"}
{"url": "https://offnews.bg/obshtestvo/nadziratelite-v-zatvorite-na-protest-pred-ministerstvoto-na-pravosadie-675510.html", "text": "Надзирателите в затворите и служителите на съдебна охрана ще протестират и днес, националният им митинг им е пред Министерството на правосъдието от 13 часа.Протестът е под надслов „Европа и за нас”.  Исканията им са за еднакъв статут и заплащане в системата с тези на служителите от МВР, надзирателите настояват за 20% увеличение на заплатите, за приравняване на средствата за специфична служебна дейност, както и увеличаване на щата. Недоволните твърдят, че заради незаети бройки в момента един служител охранява около 100 затворника. Синдикатът на служителите в затворите в България е поканил правосъдния министър Цецка Цачева на протеста.  ", "date": "2018.02.24", "title": "Надзирателите в затворите на протест пред Министерството на правосъдието"}
{"url": "https://offnews.bg/sviat/beliat-dom-ottcepen-za-chas-zhena-se-vriaza-v-barierata-675509.html", "text": "Белият дом бе отцепен за час, след като лек автомобил удари бариера за сигурност. Зад волана на колата е била жена, която е задържана, съобщи Сикрет сървис в Туитър.Автомобилът \"не е преминал през бариерата за сигурност на комплекса на Белия дом\", уточняват от службата. Не са произведени изстрели, предава БТА. На жената са повдигнати обвинения, тя е предадена на полицията на Окръг Колумбия. Президентът Доналд Тръмп е бил домакин на австралийския премиер Малкълм Търнбул по време на инцидента. Сикрет сървис заяви още, че няма ранени служители от охраната. Американката, която вряза автомобила си в загражденията край Белия дом, е направила това умишлено, тя еносила пистолет със себе си, съобщи по-късно телевизия „Фокс нюз“. Тя е Джесика Форд, 35-годишна жителка на американския щат Тенеси. „Жената има проблеми спсихиката“, казва се в съобщението на телевизията. ", "date": "2018.02.24", "title": "Белият дом отцепен за час, жена се вряза в бариерата"}
{"url": "https://offnews.bg/obshtestvo/dve-kobili-i-arkan-pobediha-v-nadprevarata-na-konna-politcia-snimki-675525.html", "text": "Конни полицаи от СДВР показаха майсторска езда на стадиона в кв.“Бенковски“ в столицата. С традиционните състезания полицаите от група „Конна полиция“ от СДВР почетоха Тодоровден, съобщи МВР. Пред много гости и колеги участниците в празничното честване, организирано от СДВР с подкрепата на Столична община, бяха поздравени от главния секретар на МВР Младен Маринов, директора на СДВР Ивайло Иванов и кмета на район Сердика Тодор Кръстев.Тържественото откриване на надпреварата започна на площада в кв. „Бенковски“ с празничен ритуал и водосвет.В състезанията и демонстрациите служителите от група „Конна полиция“ премериха майсторство в ездата и надскачането на препятствия. Породистите коне зарадваха стотици гости дошли да се насладят на първокласните им умения.След оспорвана надпревара бяха отличени най-добрите ездачи. На първо място бе класиран Михаил Михаилов с кобила Корона, на второ - Димитър Милушев с кон Аркан и на трето - Асен Бояджиев с кобила Джерада. Тримата финалисти получиха и парични награди, осигурени от фирма, ангажирана с организацията на инициативата. След връчването на наградите, участниците в състезанието направиха почетна обиколка на стадиона под звуците на духовия оркестър.", "date": "2018.02.24", "title": "Две кобили и Аркан победиха в надпреварата на Конна полиция (снимки)"}
{"url": "https://offnews.bg/politika/ninova-pravitelstvoto-na-borisov-otnema-evropejskia-obraz-na-balgaria-675524.html", "text": "Безспорно най-важният приоритет за този, а и за следващите месеци, остава председателството на България на Съвета на ЕС. То все още е възможност България да бъде двигател, лидер във вземането на решения за бъдещето на Европа. Но правителството на Бойко Борисов опропастява тази възможност всеки ден. Правителството на Бойко Борисов отнема европейския образ на България.Това каза председателят на НС на БСП Корнелия Нинова на заседанието на НС на левицата, съобщиха от партията. Тя припомни, че председателството започна с корупционен скандал за ремонта на НДК, премина през „кум гейт” и завърши с решение за противоконституционен акт на Народното събрание.Строителството на Великата българска стена, гордостта на Борисов, с която пази външните граници на Европа, финализира с досъдебно производство в Специализираната прокуратура за два вида престъпления от общ характер – завишени цени и занижен контрол. Скандалът за лобизъм в здравното министерство доведе до оставка на министъра на здравеопазването. От две седмици, нов скандал в Здравната касаслага траен етикет – хаос в здравеопазването, този път с последици за европейския ни образ”, обобщи Нинова. Тя заяви, че редица европейски държави предявяват претенции към председателстващия Съвета на ЕС за некоректност към договорни задължения.Избухна и скандалът в БДЖ, отново с обвинения в корупция и ощетяване на работниците там. Разбира се, не бива да пропускаме разкритията за далавери на кмета на ГЕРБ в Септември, както и пробива в системата БАЦИС, който управляващите панически покриха, но който също е доказателство за корупция и далавери във финансовата сфера”, припомни още лидерът на левицата. Корнелия Нинова добави, че от вчера държавата се тресе от нов изключително арогантен случай на задкулисие и ярък образ на паралелната държава, който засяга националната сигурност и съдбата на 2 млн. българи – продажбата на ЧЕЗ.Наистина това е сделка между два свободни пазарни субекта, но тайна, непрозрачна и с много въпроси: как новосъздадената преди 5 месеца фирма, с капитал от 50 хил. лв. купува активи за 320 млн. евро.- с какви ангажименти към българските потребители, с какви гаранции за българската електропреносна мрежа и за българската национална сигурност”, заяви още председателят на БСП. Тя бе категорична, че позицията на левицата е ясна: „Държавата трябва да има роля в структуроопределящи и важни за сигурността, икономиката и развитието й отрасли, какъвто е енергетиката. Нека не се опитват да ни упрекват, че сме за национализация. Ние сме за пазарна икономика и възможностите, които тя дава - България, като държава, да закупи ЧЕЗ за 320 млн. евро. Корнелия Нинова коментира, че за да спаси кожата си, главният виновник Борисов е изгорил поредния бушон – Теменужка Петкова. Тя заяви, че БСП няма да спре до тук, а ще иска изслушване на КЕВР и КЗК, ще потърси и купувача по сделката.Това е образът на България в първите два месеца от председателството. Вместо да ни наложи като лидер с визия за бъдещето на ЕС, правителството на Борисов даде основания редица авторитетни европейски издания да ни заклеймят публично като най-корумпираната и бедна страна в Европа”, каза още Корнелия Нинова. Тя припомни, че не са закъснели, къде по-дипломатично, къде по-директно,отказите за приемането ни в Шенген и чакалнята на еврозоната- всички заради корупция в България. „Ето така, Борисов и правителството му опропастиха и този шанс за България. От граждани за европейско развитие на България, ГЕРБ се превърнаха в партията, която ни отдалечава от европейската перспектива на страната, категорична бе Корнелия Нинова.", "date": "2018.02.24", "title": "Нинова: Правителството на Борисов отнема европейския образ на България"}
{"url": "https://offnews.bg/obshtestvo/ranitcite-shte-sa-po-leki-mon-s-novi-iziskvania-za-hartiata-na-uchebn-675505.html", "text": "Новите учебници ще са по-леки вследствие на нови правила, които въвежда Министерството на образованието и науката чрез промени в Наредба 10 от 2017 г. за познавателните книжки, учебниците и учебните помагала.Проектът е публикуван на сайта на МОН и предвижда те да се печатат на обемна хартия с плътност не по-малко от 50 г/кв. м. Сега се изисква плътност поне 53 г/кв. м.Учебниците от първи до седми клас с обем над 18 печатни коли, ще се изготвят като две отделни книжни тела, предвижда друг нов текст. Това изискване е част от пакета мерки, насочени към намаляване тежестта на ученическата раница, разясняват от министерството в мотивите към проектонаредбата.Актуализират се техническите характеристики на плътността не само на обемната хартия, а и грамажа на картона на кориците на познавателни книжки, на учебници и на учебни помагала, които се изпращат в чужбина за подпомагане на обучението на българчетата там.Очакваните резултати от предложените изменения са свързани с повишаване на качеството, прецизност и висока степен на обективност при оценяване на проектите на познавателни книжки, учебници, учебни комплекти и учебни помагала, което от своя страна ще доведе и до намаляване на възраженията по отношение на обобщените оценки за съответствие с държавния образователен стандарт на проектите на познавателни книжки, учебници и учебни комплекти, се казва още в мотивите. „Не на последно място, ще се спази поетият от Министерството на образованието и науката ангажимент за предприемане на поредица от конкретни мерки за намаляване тежестта на ученическата раница“, се казва още в мотивите.", "date": "2018.02.24", "title": "Раниците ще са по-леки, МОН с нови изисквания за хартията на учебниците"}
{"url": "https://offnews.bg/obshtestvo/kratka-zima-sledvashtia-uikend-prolet-675508.html", "text": "Облачно и ветровито, валежи от дъжд и мокър сняг започват тази вечер. От утре зимата се връща. Максималните температури днес ще са между 3 и 11 градуса в различните райони на страната. Над Черноморието ще бъде облачно, въздухът и водата ще са с температури около 6-7 градуса. В морето ще се вдигат вълни от два бала. В планините ще има мъгли, ще прехвърча и сняг, ще духа северозападен вятър. Максималната температура на 1200 метра ще е около 1 градус, на 2000 метра - около минус 3 градусаВ понеделник сняг ще вали над почти цялата страна. Температурите падат през следващата седмица до минус 10 градуса. Следващият уикенд обаче започва затопляне, пролетните градуси се завръщат. ", "date": "2018.02.24", "title": "Кратка зима, следващия уикенд - пролет"}
{"url": "https://offnews.bg/futbol/otbori-vav-vodeshtite-parvenstva-s-meratci-kam-bivsha-zvezda-na-levski-675522.html", "text": "Трансферна война е на път да се разрази за бившата звезда на Левски и настоящ футболист на Галатасарай Гари Родригес, пише френският \"Maxifoot.fr\".Според изданието холандецът, който бе любимец на родните фенове, е желан от дълго време от Нюкасъл, но на два пъти офертите на \"свраките\" за него бяха отхвърляни.Въпреки това тимът на Рафаел Бенитес не се е отказал от намеренията си да направи нов опит през лятото да си осигури услугите на 27-годишния футболист.Проблем пред Нюкасъл обаче може да се окаже желанието на куп отбори от Европа, които също искат в състава си Родригес. Олимпик Лион е един от клубовете, които възнамеряват да плати солидна сума за играча. Интерес към Родригес има още от клубове от Испания и Италия.През настоящия сезон Гари е изиграл 26 мача, в които е вкарал 5 гола и се е отчел със 7 асистенции. В кариерата си той е носил още екипите на АДО Ден Хааг, Левски, Елче и ПАОК. За българския гранд 47 мача и 21 гола във всички турнири в периода 2012 – 2014 година.", "date": "2018.02.24", "title": "Отбори във водещите първенства с мераци към бивша звезда на Левски"}
