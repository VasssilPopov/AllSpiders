{"url": "https://offnews.bg/obshtestvo/predade-se-sastezateliat-kojto-se-vriaza-v-publikata-na-rali-bil-beg-678874.html", "text": "Състезателят, който се вряза в публиката по време на рали в Шумен, се предаде три дни, след като рани сериозно шест души, предава БТВ.45-годишният Николай Георгиев се оказва беглец от правосъдието - осъден е за измама в размер на 80 хил. долара и е търсен от властите с европейска заповед за арест. На 15 април по време на планинското рали „Мемориал Валерий Великов“ в Шумен Георгиев се вряза в публиката със спортната си кола, след като губи контрол.При инцидента са пострадали шестима души – две жени и четирима мъже. Те бяха транспортирани в болнично заведение за преглед.Двама души са със счупени крака, един е с фрактура на опашната кост, а при едно момиче има съмнения за фрактура на таза. Други двама пострадали са с различни контузии.", "date": "2018.04.17", "title": "Предаде се състезателят, който се вряза в публиката на рали, бил беглец от полицията"}
{"url": "https://offnews.bg/politika/dotc-nikolaj-tconkov-upravliavashtite-zadalbochavat-problemite-v-arm-678860.html", "text": "Управляващите задълбочават проблемите в българската армия, вместо да ги решават, заяви народният представител от \"БСП за България\" доц. Николай Цонков, заместник-председател на парламентарната Комисия по отбрана. Той участва в дискусия за наборната служба, организирана от Експертна общност по сигурност и отбрана в София, Конфедерацията на обществените организации по сигурност и отбрана, Съюзът на офицерите и сержантите от запаса и Дискусионен клуб \"Политика 21\" към БСП - София. На форума полковник от запаса Румен Кисьов представи доклад на тема \"Отбраната е математика. Наборната служба - част от уравнението\".\"Управляващите продължават да водят политика, която демотивира военнослужещите, заяви доц. Николай Цонков. - Спрени са всички модернизационни проекти. Техниката и въоръжението са морално остарели. А всички виждаме каква е международната обстановка. Крайно време е да помислим за ролята на армията ни и дали тя трябва да остане със същата мирновременна струкутра. Трябва да бъде направен задълбочен навременен стратегически преглед не само на отбраната, но и на сигурността. На базата на него да решим всички съществуващи проблеми, включително от гледна точка на военнослужещите и некомлекта като основен компонент в цялостнатата визия за управление на въоръжените сили\".Според доц. Цонков, Законът за резерва не изпълнява основната си роля - чрез мобилизационния резерв да бъде попълнен съществуващият некомплект в армията.Полк. Румен Кисьов беше категоричен, че наборната военна служба трябва да бъде задължителна. \"Искаме обаче нов тип казарма, свързан с подготовката на младите мъже в основата на военното дело, каза той. - Държавата осигурява всичко, но не при старите казармени условия. Тоест, ще може наборниците да нощуват по домовете си. Самото преминаване на службата ще бъде при сключени договори, които ще дават възможност при подготовката да се получават необходимите звания, а практиката да се осъществява срещу съответно заплащане, за да няма експлоатация\".Според полк. Кисьов, доброволците може и към този момент да попълнят некомплекта, който е близо една четвърт от личния състав. \"Засега имаме под 20 000 души армия, в която има недокомплект от 6000 души, коментира той. - Основната причина за това е непривлекателният армейски труд. Анализът показва, че недостигът от личен състав е около 20-24 000 души. С толкова трябва да бъде попълнена сегашната армия. Цифрата 40 - 45 000 души не е измислена случайно. Това е въпрос на разчети и съотношение с нашите съседи\".", "date": "2018.04.17", "title": "Доц. Николай Цонков: Управляващите задълбочават проблемите в армията"}
{"url": "https://offnews.bg/obshtestvo/stotitci-shivachki-v-rakovski-ostaveni-bez-zaplati-ot-avstrijskia-sobs-678856.html", "text": "Повече от 200 шивачки бяха оставени без заплати от предприятие в град Раковски.Днес те излязоха на протест. С тях се срещна националният омбудсман Мая Манолова, тече и проверка на Главна инспекция по труда.Става въпрос за фирмата \"Тренд фешън текстил\" ЕООД. Управлява я италианският гражданин Кристоф Ниц. По данни от фирмените регистри капиталът ѝ е 1 300 000 лева. Собственост е на едноименно австрийско дружество, което е поискало от български съд обявяването на фирмата във фалит.Сигналът за забавените възнаграждения постъпил в дирекция „Инспекция по труда“ в Пловдив на 12 април, а административното производство е открито на следващия ден.Заплатите за март трябвало да бъдат платени до 15 април, но това не се е случило, показала проверката. Инспекторите са връчили призовка на представител на работодателя, който до днес трябваше да предостави в Инспекцията по труда документи, свързани с изплащането на парите. Това не се е случило, а оправданието било, че шефът е в отпуск по болест.Инспекцията продължава действията си за изпълнение на закона и изплащане на дължимите суми, както и търсене на административнонаказателна отговорност, уверяват от ГИТ.Работодателят е внесъл молба за откриване на производство за обявяване в несъстоятелност в Окръжния съд в Пловдив ден преди подаването на сигнала от шивачките – на 11 април.Ако съдът излезе с решение за обявяване на дружеството в несъстоятелност, работниците и служителите ще имат право да се обърнат към Фонда за гарантирани вземания за изплащане на неизплатени от работодателя трудови възнаграждения и обезщетения.Днес омбудсманът Мая Манолова се срещна с повече от 200-та работещи в предприятието, намиращо се в индустриалната зона \"Раковски\".Благодарение на инициирани от нея законови промени съществуват механизми, чрез които служителите могат да си получат заработените възнаграждения, но това не може да стане незабавно, а в рамките на два до три месеца, защото реалното прекратяване на трудовите правоотношения ще започне след 1 май.Омбудсманът предупреди служителите да не подписват бланката, подадена им от работодателя, защото не е в техен интерес - по този начин те ще заявят желание за прекратяване на трудовия си договор по взаимно съгласие, а в момента тече 15-дневен престой по вина на работодателя. Така шивачките ще имат право на две заплати - за месеците март и април плюс обезщетения и извънреден труд от 20 до 60 ч. на човек. Манолова изчисли, че това са приблизително около 320 000 лв.По информация на омбудсмана подаденото заявление за производство по несъстоятелност е сгрешено и трябва да бъде поправено.Производство по несъстоятелност е важно, тъй като само при започването му работниците ще могат да получат дължимите си заплати от Фонда за гарантиране на вземания.Манолова обеща съдействие на работничките за разсрочване на техните кредити пред банковите институции, от което интересът на банките не би се нарушил.", "date": "2018.04.17", "title": "Стотици шивачки в Раковски оставени без заплати от австрийския собственик"}
{"url": "https://offnews.bg/politika/izvedoha-zamestnichkata-na-ivancheva-sled-niakolkochasov-razpit-678877.html", "text": "Биляна Петрова - заместничката на кмета на район \"Младост\" Десислава Иванчева, бе изведена от сградата на спортното министерство от органите на реда след няколкочасов разпит. Къде обаче е завела полицията Петрова - не става ясно. Днес двете жени бяха показно арестувани пред сградата на министерството.По-рано през деня Иванчева бе хваната с крупна сума пари - по непотвърдена информация 70 000 евро. Няколко хиляди евро са открити и у посредника по предаване на подкупа, твърдят източници на OFFNews.Иванчева бе изведена от сградата на Спортната палата малко след 23,30 часа. ", "date": "2018.04.17", "title": "Изведоха заместничката на Иванчева след няколкочасов разпит"}
{"url": "https://offnews.bg/obshtestvo/silvi-vartan-se-sreshtna-s-bojko-borisov-678875.html", "text": "Ден след като пристигна в България, голямата певица Силви Вартан се срещна с министър-председателя Бойко Борисов.Борисов заяви, че е голяма чест Вартан да е в България, и й благодари за всичко, което прави за страната ни. От своя страна, тя изтъкна колко много обича българите и допълни, че прави всичко от сърце.Силви Вартан е в България, за да представи два концерта, част от последното и турне - \"Foreber Sylvie\". Тя ще се качи на сцената пред любимата си публика във Варна на 19 април 2018 г. в Двореца на културата и спорта и на 21 април 2018 г. в София в зала 1 на НДК.Концертите ще продължат близо два часа и ще покажат иконата на френската музика такава, каквато сцената винаги ще я помни – неотразима. Силви Вартан ще разкаже личната и откровена история на живота си пред българските фенове, като изпълни любими, както френски, така и български, песни. Произведенията са селектирани от всичките ѝ албуми досега, а специално визуално шоу ще допълни вълнуващата музика на Вартан.", "date": "2018.04.17", "title": "Силви Вартан се срещна с Бойко Борисов"}
{"url": "https://offnews.bg/ikonomika/kitajskata-ikonomika-narasna-s-6-8-prez-parvoto-trimesechie-na-godina-678859.html", "text": "Китайската икономика нарасна с 6,8% през първото тримесечие на годината в сравнение със същия период на миналата година. Постигнатото увеличение е малко по-голямо от очакваното ниво от 6,5%. Според данните растежът е подпомогнат от силното потребителско търсене. Въпреки това опасенията за китайската икономика - включително повишаването на нивата на дълга - остават.Правителството се бори да задържи нивата на дълга и на имотния балон, без да навреди на растежа.Ейми Джуанг, икономист от Китай в Nordea Bank в Сингапур, коментира, че растежът от първото тримесечие на годината е солиден, но посочи, че има признаци за неговото намаляване. Данните за ръст на китайската икономика идват на фона на търговската война със САЩ. Президентът Доналд Тръмп наложи мита за около 50 млрд. долара на китайски стоки, а Пекин отговори с реципрочни мерки. ", "date": "2018.04.17", "title": "Китайската икономика нарасна с 6,8% през първото тримесечие на годината"}
{"url": "https://offnews.bg/sport/machovete-com-profesionalni-futbolni-prognozi-i-reviuta-na-top-bukme-678863.html", "text": "Залагащите на футболни мачове са много, което е естествено за най-популярния спорт с толкова интересни първенства и дори срещи на местни отбори. Както тези, които тепърва прохождат в залозите, така и за вече придобилите опит играчи футболните прогнози от специалисти са много полезни. Търсите сайт, в който ще можете да следите актуални прогнози за футболни събития и редовно обновявана подробна информация за водещите букмейкъри в българското онлайн пространство? Това е сайтът .Какво ще намерите на началната страницаМенютоВ горната лента на менюто ще видите какви раздели предлага сайтът.Разделът за прогнози предоставя такива по категории, разпределени според първенства. Шампионска лига и Лига Европа са сред първите, а след тях има и други основни първенства, включително български, и разбира се, тук ще намерите и прогнози за Световното по футбол, което предстои тази година.Следващият раздел е посветен на онлайн букмейкърите, предлагащи залагания за България. Тук вече опитните в търсене на залагания в българското онлайн пространство ще открият добре познатите им Bet365, Efbet, Betfair, Winbet, 1xbet.Прочетете подробно ревю за водещия букмейкър bet365 от тук: .Много полезен и търсен е разделът На живо. Срещите, които могат да се следят на живо, с възможности за залагания по време на провеждането им, са особено атрактивни и затова информацията, включена тук, е търсена, а специалистите от сайта machovete.com знаят това.Последният раздел се нарича Системи за залагания. Това е раздел, полезен за тези, които вече познават основните системи за залагания, но искат и да задълбочат знанията си, за по-ефективни прогнози. Той е още по-полезен за начинаещите; в него са включени и статии, посветени на основните стратегии за постигане на резултати при спортни залози.Актуални футболни прогнозиСлед това отдолу под менюто ще привлекат вниманието ви актуални прогнози за предстоящи футболни мачове. Това е особено удобно за търсещите залагания на мачове от водещи шампионати. Ще видите кога са мачовете, от кое първенство е всеки от тях, а при кликване върху увода ще се отвори нов прозорец с подробна прогноза.Резюме на сайтаРезюмето под актуалните прогнози ще ви представи накратко какво ще намерите в сайта. То включва вече описаните раздели в менюто. Както се подчертава в това кратко изложение, информацията е много необходима за играчи, на които предстои да изберат най-подходящия за тях онлайн букмейкър, и machovete.com предоставя всички необходими данни за това.Водещите букита за българското онлайн пространствоИконите на водещите онлайн букита за България са под резюмето. Кликвайки върху всяка икона, ще отворите страница с информация за този букмейкър. Отляво надясно ще видите първо рейтинга на букито, след това два бутона – за отваряне на букмейкърския сайт и за регистрация в него. Следва резюме на основните предимства – какви бонуси се предлагат, какви коефициенти ще намерите, и други важни детайли.Под тези данни следва подробното ревю за съответния букмейкър, което започва с обща кратка информация, следва обяснение за регистрацията и депозирането, верифицирането и т.н., включително дали има мобилна версия, мобилно приложение, и каква е поддръжката на сайта в помощ на играчите.Какви футболни прогнози ще ви предложи machovete.comФутболните прогнози са в центъра на вниманието в сайта. Затова ще бъдете подробно запознати с прогнозите, които ще ви бъдат предоставяни. Това е онлайн пространство, което е специално създадено да предоставя всякакви прогнози, свързани с футбола и с най-значимите събития в този спорт, но не само тази информация е налична в сайта.Можете да намерите не само прогнози за мачове, които предстоят след дни, или както е при футболното първенство, което по времето на писането на този материал е след два месеца. Ще намерите дори прогнози са мачове, които ще се играят на следващия ден, а също и мачове, които ще се играят същия ден.Накратко ще бъдете запознати с прогнозите за всяко от водещите първенства.Начални съвети за онлайн залозитеТова е последната част от началната страница на сайта. Ще се спрем по-подробно на нея, тъй като тя е от съществено значение за начинаещите. Краткото изброяване на съветите, които трябва да следват новите играчи без опит, е удобно, представящо основите на залаганията в съкратена форма. Играчите без опит научават на какво трябва да обръщат внимание при залаганията онлайн. Тези подробности включват видовете залози – за всеки мач се предлагат не само основните, но и допълнителни видове, особено когато мачовете са от водещи първенства.Всички играчи се стремят към печалби, затова в съветите за начинаещи се напомня за значението на коефициентите за печалбите. Спирането на залози е опция, която вече се предлага от всички водещи онлайн букита. Тази опция също се споменава в съветите на първата страница, за да мотивира играчите да потърсят повече информация за тях.Много важно е и това, което е свързано с търсенето на допълнителни данни: за да могат да бъдат колкото може по-добре информирани, винаги могат да потърсят още информация в Гугъл. Така информацията, която намират в machovete.com, ще бъде допълвана с друга информация за залагания по принцип, за коефициенти, пазари и т.н.Съветите от специалистите на сайта завършват с напомняне за необходимостта от разумна игра. Когато играчът не е сигурен относно разумността на даден залог, когато има риск от загуба, по-добре е такъв залог да не се прави. Използвайки прогнозите от сайта, които се съставят от специалисти, залагащите могат да избягват неразумни, рискови залози.Разчитайки на професионалните прогнози, играчите избягват решения за залози под влиянието на моментни емоции, които крият големи рискове и могат да причинят по-малки или по-големи разочарования. Авторите на съветите напомнят, че дори да играе любимият ви отбор, ако сте следили информацията за представянето му, запознати сте със статистиката, и тя не е в полза на този отбор, не показва много добра форма, не е разумно да правите емоционален залог върху този отбор.ОбобщениеЗа любителите на футболни залози machovete.com е сайтът, събрал цялата основна информация, която се актуализира редовно. Това е много полезен за начинаещите сайт, със съществено важна информация и съвети още на първата страница.Менюто в горната част на сайта дава възможност за лесен избор по категории и теми. Представените онлайн букита за България са най-търсените при футболни залагания и преди избор на буки начинаещите трябва да се запознаят с предлаганото ревю, рейтинга на избраното буки, предлаганите възможности, а след това могат да използват бутоните за прехвърляне към съответния букмейкърски сайт, за да се регистрират.", "date": "2018.04.17", "title": "Machovete.com - Професионални футболни прогнози и ревюта на топ букмейкърите"}
{"url": "https://offnews.bg/tehnologii/klientite-na-vivacom-s-oshte-po-barz-internet-678854.html", "text": "VIVACOM надгради мобилната си мрежа в пет от най-големите градове в страната, въвеждайки следващото поколение технология – 4,5G или LTE Advanced.Това осигурява на клиентите на телекома по-високи скорости на сваляне на информация от интернет – до 150 Mbps за download. Така потребителите на телекома ще могат да гледат безпроблемно видео, да предават на живо и като цяло - да сърфират по-бързо в световната мрежа. За целта смартфонът им трябва да може да поддържа LTE Advanced.4.5G мрежата на VIVACOM вече е достъпна в София, Пловдив, Бургас, Русе и Стара Загора, като покритието е на територията на целите градове. Още преди старта на активния летен сезон, до средата на месец юли, компанията ще осигури покритие на новата технология в още 44 града в цялата страна.Телекомът започна поетапното въвеждане на следващото поколение 4,5G технология след като получи отличие за най-бърза мобилна 4G мрежа за 2017 г. от независимата компания Оokla. Резултатите се основават на тестове на реални потребители чрез популярното им приложение Speedtest.Тази година 4G мрежата на VIVACOM получи ново признание за най-добро покритие на населението в измерване, направено от водещия независим доставчик на решения за безжичната индустрия GWS (Global Wireless Solutions).Наред с инвестициите в мобилните технологии, VIVACOM продължава да развива и мрежата LoRa, която позволява безжично свързване на много на брой различни устройства и така се превръща в основа за развитие на умните градове и Интернет на нещата. След като стартира с нея в София през ноември 2017 г., телекомът вече изгради такава мрежа и Пловдив и Варна. Плановете за развитие предвиждат покриване на още 9 града, сред които както големи областни центрове, така и средни и по-малки населени места и курорти. Това са Бургас, Стара Загора, Несебър, Велико Търново, Благоевград, Габрово, Враца, Плевен и Банско.VIVACOM има технологичната възможност да развие бързо новата мрежа във всеки град, в който бизнесът или местната власт виждат потенциал за въвеждане на умни решения за управление.", "date": "2018.04.17", "title": "Клиентите на VIVACOM с още по-бърз интернет"}
{"url": "https://offnews.bg/evropa/es-iska-makedonia-da-zapochne-pregovori-za-prisaediniavane-do-iuli-678866.html", "text": "Европейският съюз подкрепя започването на преговори за присъединяване с Република Македония и Албания.Това заяви върховният представител на ЕС за външната политика и сигурността Федерика Могерини, която представи плановете за разширяването на ЕС.Страните членки искат Македония да започне преговорите най-късно до юли, обяви държавната информационна агенция в Скопие, позовавайки се на източници от Брюксел, цитирана от БГНЕС.\"Българското председателство иска това да стане през месец юни, докато България е все още председател на ЕС, но ако това не се случи, огромната част от страните членки на ЕС искат това да стане най-късно през месец юли, по време на австрийското председателство. Това трябва да стане дори, ако спорът за името не е решен напълно\", твърдят още дипломатическите източници.Според изданието сред страните преобладава положителна настройка по отношение на Македония и реформаторския курс на страната. ", "date": "2018.04.17", "title": "ЕС иска Македония да започне преговори за присъединяване до юли"}
{"url": "https://offnews.bg/offtopic/domat-na-makiaveli-proektiran-ot-mikelandzhelo-pod-naem-za-52-hil-e-678861.html", "text": "Да отседнеш в дома на семейство Макиавели, построен през 14 век с участието на самия Микеланджело - това звучи като мечта, особено за любителите на историята. Малко хора обаче знаят, че това е напълно възможно. Вилата се намира на едва 20 минути от Флоренция, Италия, но за да отседнете ще трябва да се разделите със солидна сума - над 50 хил. евро за едноседмичен престой. Вила \"Макиавели\" бе включена в класация на престижното издание \"Architectual digest\" за седем луксозни вили за престой в Италия. Тя разполага с 10 спални, елегантна кухня и каменна винарска изба с дълга маса, идеална за вечери в семеен стил, поднесени с вино от имението.В допълнение има басейн, а интериорът е издържан в типичната италианска елегантност. ", "date": "2018.04.17", "title": "Домът на Макиавели, проектиран от Микеланджело, под наем за 52 хил. евро на седмица (снимки)"}
{"url": "https://offnews.bg/politika/vzeli-natrivki-ot-ratcete-na-ivancheva-broili-namerenite-pri-aresta-j-678868.html", "text": "Намерени са пари при ареста на кмета на Младост Десислава Иванчева, научи OFFNews от свидетели на зрелищното задържане на Иванчева и заместничката й Биляна Петрова. От ръцете на двете жени са взети натривки, а сумата е броена пред тях. Няколко хиляди евро са открити и у посредника по предаване на подкупа, твърдят още източниците ни. Арестът бе извършен на столичния бул. \"Васил Левски\" пред Министерство на спорта. По непотвърдена информация Иванчева е била хваната със сума от 70 000 евро, които били първата вноска от поискан подкуп от 250 000 евро за издаване на разрешително за строеж. Не знам защо съм задържана, заяви Иванчева пред репортер на бТВ. Адв. Върбан Върбанов, посочен за защитник на задържаната Десислава Иванчева, вече е допуснат до нея. Не е ясно докога ще продължи обискът на колата на Иванчева, движението на булеварда се регулира от пътна полиция. По-късно автомобилът на кмета бе запечатан и вдигнат с паяк, а тя - отведена в Спортната палата. Утре Иванчева, заедно с представители на \"Зелените\" - част от новото дясно обединение \"Демократична България\" (ДБ), дават пресконференция на тема \"Зелените площи в София масово пред застрояване\". Борислав Сандов, съпредседател на \"Зелените\" посочи, че тя ще се осъществи въпреки ареста на кметицата.\"КОНПИ отново е в ролята на \"бухалка\". Този път мишена е район \"Младост\". Извън правомощията им, сега те са блокирали сградата и събират лични карти на посетителите. Вероятно е заради пресконференцията, която съвместно организираме утре за спасяване на зелените площи на София\", заяви Сандов във фейсбук. Утре в 09:30 пред БТА се събираме всички, които сме убедени, че кметът на Младост Десислава Иванчева е невинна и срещу нея и зам. кмета Биляна Петрова днес беше проведена ченгесарска акция за набеждаването и отстраняването ѝ!, написа във фейсбук пиарът на района Петър Кърджилов. ", "date": "2018.04.17", "title": "Взели натривки от ръцете на Иванчева, броили намерените при ареста й пари пред нея"}
{"url": "https://offnews.bg/ikonomika/inerkom-dalgat-ni-za-pokupkata-na-chez-niama-da-se-otrazi-varhu-tcena-678867.html", "text": "След приключване на сделката, през следващите три години „Инерком“ ще работи по цени, които са утвърдени от КЕВР по предложението, направено от ЧЕЗ, който все още е собственик на дружествата.Това обясни Милена Стоева, която е председател на Съвета на директорите на „Инерком“. Днес представители на дружеството бяха изслушани от депутатите от Временната парламентарна комисия за ЧЕЗСтоева съобщи още, че компанията не е участвала в изготвянето на подаденото от страна на ЧЕЗ пред КЕВР предложение.Тя уточни, че когато сделката бъде затворена, \"Инерком\" ще наследи новите цени за следващите три години. Дружеството няма да може да ги предоговаря, въпреки промяната на собствеността, и ще трябва да работи при тези условия.Стоева беше категорична, че кредитът, който „Инерком“ ще вземе за закупуване на компаниите не влияе върху цената на електрическата енергия и не е разходоопределящ елемент, на базата на който се определя цената на ел. енергията и мрежовите услуги от КЕВР.Той увери народните представители, че имената на финансиращите банки ще станат известни преди финализирането на сделката и прехвърлянето на акциите, както и че притесненията за прозрачността на финансирането са неоснователни, тъй като финансирането на сделка от подобен мащаб може да се извърши единствено по утвърдени финансови стандарти и подлежи на проверка от компетентните по въпроса институции след нейното приключване.Веселин Захариев обясни още, че финансирането и самата сделка се извършват в страни-членки на Европейския съюз и банковите транзакции в него подлежат на строга регулация и контрол, и това важи с още по-голяма сила, когато става дума за публични компании.По-рано през деня „Инерком“ внесе в деловодството на Парламента писмен отговор на писмо, изпратено до Временната парламентарна комисия от синдикалните лидери на КНСБ и Подкрепа, в което те изразяват загриженост за социалните параметри на сделката за придобиване на българските активи на ЧЕЗ. В отговора на „Инерком“ се посочва, че компанията проявява национално отговорно поведение и ангажираност, както и че на 4 април нейни представители вече са се виждали със синдикалните организации в дружествата на ЧЕЗ.В писмото се заявява още, че за \"Инерком\" е \"ценен всеки един от служителите на ЧЕЗ, който с доказан професионализъм години наред се е грижил за сигурността и качеството на доставките на ел. енергия за всички потребители и клиенти на компанията. В дружествата на ЧЕЗ в България работят 3 275 служители, на които „Инерком\" ще разчита и след приключване на сделката\"От дружеството възнамеряват да запазят нивото на социалните придобивки, които служителите получават към момента.", "date": "2018.04.17", "title": "Инерком: Дългът ни за покупката на ЧЕЗ няма да се отрази върху цената на тока"}
{"url": "https://offnews.bg/politika/kadiev-ivancheva-nikoga-ne-e-bila-moe-protezhe-678857.html", "text": "Десислава Иванчева никога не е била мое “протеже”. Издигнаха я протестиращите от Младост, без каквато и да е намеса от наша страна. 100% от концепция, логистика, финасиране и поне 80% от изпълнение на кампанията бяха от #НормалнаДържава. Направихме го с вярата, че помагаме на гражданското общество. Това написа на страницата си във фейсбук Георги Кадиев, лидер на Нормална държава, по повод ареста на кмета на Младост Десислава Иванчева с подкуп. В текста му се казва още: Разграничихме се месеци след това. Иванчева никога не достигна нивото на управленец. Извиних се и на колегите от #НормалнаДържава, и на обществото. За мен Младост бе огромно лично разочарование и огромен урок. Жалко. Можеше да е символ на нов начин на правене на политика. Вместо това избра парите и опошли всичко. И въпреки това, продължавам да вярвам, че сме на правилния път. Ангажирани, активни граждани, подпомагани от политици с кауза.  Винаги ще има грешки и провали. Но пътят е този. Не се отказваме.", "date": "2018.04.17", "title": "Кадиев: Иванчева никога не е била мое протеже"}
{"url": "https://offnews.bg/ikonomika/chez-mnogo-pati-opitvali-bez-uspeh-da-se-prodadat-na-balgarskata-darzh-678865.html", "text": "Комисията за защита на конкуренцията още не е дала разрешение за продажбата на активите на ЧЕЗ в България. Това стана ясно от обясненията на представители на компанията, избрана за купувач „Инерком България” пред народните представители от временната комисия, разследваща сделката.Искането за произнасянето на антимонополния орган бе внесено в средата на миналия месец.За пореден път хората на Гинка Върбакова от Пазарджик се позоваха на конфиденциална търговска информация по темата за това кой дава парите за мегасделката.Те обаче категорично отрекоха участие на бъдещия собственик при внасянето на заявлението на ЧЕЗ за новите цени на тока от 1 юли. Енергото поиска  дневната тарифа за домакинствата да бъде увеличена с 5%, а нощната с 51%.От 2011 година насам CEZ Group многократно е предлагала на различни представители на българската държава да закупят българските активи на компанията. Това са съобщили от чешкото дружество по искане на временната комисия, която анализира сделката за ЧЕЗ България, съобщи председателят на комисията Жельо Бойчев от БСП.От Българската банка за развитие (ББР) са декларирали пред депутатите, че на 12 януари 2018 година са отговорили на запитване за финансиране на заем към Европейската банка за възстановяване и развитие (ЕБВР), но не е имало искане за финансиране на сделката.", "date": "2018.04.17", "title": "ЧЕЗ много пъти опитвали без успех да се продадат на българската държава"}
{"url": "https://offnews.bg/obshtestvo/chetiri-lapi-kastrira-kucheta-i-kotki-v-elin-pelin-678851.html", "text": "Екип на международната организация за защита на животните „Четири лапи“ започна проект за кастриране на улични и дворни кучета и котки на територията на община Елин Пелин от 16 април. Тя ще обхване възможно най-голяма част от населените места в общината, съобщиха от организацията.Всички животни ще бъдат обезпаразитени и ваксинирани срещу бяс, а кучетата ще бъдат маркирани със синя ушна марка и ще имат поставен микрочип, съгласно изискванията на българското законодателство. Кастрираните котки ще могат да бъдат разпознати по изрязаното връхче на едното ухо и татуировъчния номер на другото.Очаква се да бъдат положени грижи за около 150 животни.Екипът на фондацията се състои от двама ветеринарни лекари, един техник и двама хващачи на животните, които пристигат със свои оборудван бус за транспорт на животни и мобилна амбулатория, която ще бъде разположена на територията на държавната ветеринарна лечебница на бул. “Никола Петков” № 39 в гр. Елин Пелин.", "date": "2018.04.17", "title": "'Четири лапи' кастрира кучета и котки в Елин Пелин"}
{"url": "https://offnews.bg/medii/na-nikogo-ne-go-pozhelavam-emil-mitev-ot-btv-za-otraziavaneto-na-ka-678858.html", "text": "На никого не го пожелавам.Малко след като започнах работа в БТВ преди няколко години, имаше серия от самозапалвания. Мислех си: \"Боже, дано никога не ми се случва такава ситуация, в която вместо да помагаш, трябва да си вършиш работата като журналист и да \"отразяваш\"\". Е, случи ми се. За мен като репортер Адът се отвори на \"Тракия\".Кървава трагедия и нечовешки хаос. Много неща сме учили в университета, но никой не беше споменал за емоциите, които те връхлитат, когато се отразява такова събитие, а те са страшни.Когато се ориентираш в ситуацията \"в движение\" и буквално я \"опипваш\" директно в ефир, няма много време да прецениш кой е най-точният ъгъл, от който да снима операторът. Не можеш да осмислиш и репетираш всяка дума, с която предаваш в ефир. Когато трагедията се случва пред теб и когато не знаеш какво да очакваш, и режисьор на \"картинката\" не можеш да си. Ужасът просто \"изтича\", на живо.От колеги знам, че с колкото и подобни ситуации да си се сблъсквал, претръпване няма. Съпреживяваш го. Невъзможно е да се овладееш напълно, докато си на метри от човешката трагедия, осъзнавайки че не можеш да направиш нищо, освен да си свършиш работата.Да, вършехме си работата.Трябваше да покажем възможно най-пълната картина - дошли ли са навреме линейките, адекватна ли е била помощта и какви са причините. Това е работата на всеки журналист, не само в телевизията. Недоволни щеше да има и ако бяхме на 300 метра от автобуса-ковчег. Тогава щеше да има коментари, че \"прикриваме\" някого или ще се съчини друга \"конспирация\".Противно на много внушения, не сме пречили на медици и пожарникари, нито сме карали някого да говори против волята му. Кървища също не сме показвали, нито пък сме тръгнали \"към поредната си жертва\", спестихме ви огромна част от реалната картина, защото знаем какво можем и какво не бива да показваме в ефир.След второто включване на живо дори се отдръпнахме и обясних на зрителите защо. Не сте ги гледали, нали? Нормално - сензациите се показват на парче. Цялостна картина не ти трябва, за да издадеш Фейсбук присъда.Няма лек начин, по който да бъде поднесена която и да е част от трагедията.Реакцията на Николай Лимбезийски също беше повече от нормална. Заради адреналина се спречкахме. Николай първи е помогнал на пострадалите и нямаше как да не му стисна ръката след това. После се извинихме. Взаимно - аз на него и той на мен. Така е човешко.По-късно даже ми даде и интервю. И двамата, макар и от различни страни на историята, бяхме в Ада.Вие влизали ли сте някога в Ада? А налагало ли ви се е да го опишете в картинка? Ако, не дай си Боже се случи, как ще го \"отразите\"? Въпреки че съм \"жаден за рейтинг лешояд\", аз съм първият, който ще стиска палци да сте по-добри от мен.Каквото и да стане, няма да ви раздавам присъди във Фейсбук - не се храня с лайкове и кликове.Не се оплаквам от работата си. Сам съм я избрал и си нося цялата отговорност, включително за емоциите, които понякога пречат. Но в каквито и ситуации да изпадаме всеки ден на терен, ние преди всичко оставаме хора.От името на \"Тази сутрин\" и БТВ изказвам съболезнования на близките на загиналите.", "date": "2018.04.17", "title": "'На никого не го пожелавам': Емил Митев от bTV за отразяването на катастрофата на 'Тракия'"}
{"url": "https://offnews.bg/kultura/bistrishkite-babi-shte-peiat-v-muzeia-na-ploshtad-banski-678843.html", "text": "Концерт на \"Бистришките баби\" ще има на 19 април, четвъртък, от 17 часа в Регионален исторически музей - София, съобщи Столична община. \"Бистришките баби\" изпълняват локален репертоар като някои от песните са много старинни, емблематични за София и Софийския регион. Групата е сформирана като ''Бистришки баби'' през 1946 г. Специалистите определят начина на пеене като полифония. Този тип музициране се поставя в полето на неписмените култури и води началото си от предхристиянската епоха. Репертоарът на групата наброява над 300 песни.През 2005 г. ЮНЕСКО разпознава \"Бистришките баби\" като шедьовър на устното и нематериалното културно наследство. През 2008-а вписва шедьовъра в световната представителна листа на нематериалното културно наследство.Същевременно, в Регионалния исторически музей – София на пл. Бански има и изложба, представяща групата на \"Бистришките баби\". Тя разказва за локалния контекст, в който старинният двуглас е съхранен, водещи певици през годините, както и интереса към групата в международен план.Концертът и изложбата се осъществяват по проект Архаичният шопски двуглас – ценен принос към културните ценности на съвременна Европа. Бистришките баби., финансиран по програма \"Култура\" на Столична община – 2018.", "date": "2018.04.17", "title": "Бистришките баби ще пеят в музея на площад Бански"}
{"url": "https://offnews.bg/sviat/sergej-i-iulia-skripal-otroveni-s-technost-678869.html", "text": "Нервнопаралитичното вещество, с което са отровени бившият руски шпионин Сергей Скрипал и дъщеря му Юлия, е било \"в течно състояние\", съобщиха от британското министерство на околната среда, цитирани от британски медии.\"Много малко количество\" от нервнопаралитичното вещество новичок е било използвано при атаката, като то е било доставено в \"течно състояние\", обясниха от ведомството.Двамата бяха отровени на 4 март в британския град Солсбъри, а британското правителство обвини Русия, а Москва отрече да е замесена.Междувременно британските власти обявиха, че започва мащабна акция по почистване и обеззаразяване на девет обекта в града, която ще отнеме няколко месеца и ще струва милиони британски лири.Сред засегнатите места са центрове за спешна помощ, къщата на Сергей Скрипал и различни места в центъра на града, включително ресторант и кръчма, където семейство Скрипал са прекарали известно време в деня, в който бяха отровени.За обеззаразяването ще помогнат близо 200 военни. 33-годишната Юлия беше изписана от болницата преди дни. Баща ѝ също се подобрява, но по-бавно.", "date": "2018.04.17", "title": "Сергей и Юлия Скрипал отровени с течност"}
{"url": "https://offnews.bg/112/nov-sluchaj-na-nasilie-v-dom-vazpitatelka-udriala-dete-zashtoto-%d1%9d-p-678844.html", "text": "Възпитателка е удряла дете с увреждания, защото посегнало към телефона ѝ. Такъв сигнал бе подаден в Държавната агенция за закрила на детето, чийто председател - Елеонора Лилова, днес разпореди спешна проверка.Сигналът е за социалния център в Пазарджик.Случката се разиграла преди 10-ина дни. 10-годишното дете обичало да си играе с мобилни телефони, но нямало такъв. Една вечер посегнало към този на възпитателката, а тя му дала да разбере, че не може да го пипа с удари вместо с думи.Ако информацията за малтретирането на дете се потвърди, ще има най-строги наказания, увериха от ДАЗД.С детето работи психолог.", "date": "2018.04.17", "title": "Нов случай на насилие в дом: възпитателка удряла дете, защото ѝ пипало телефона"}
{"url": "https://offnews.bg/sviat/makron-v-rech-pred-evrodeputatite-udarite-v-siria-sa-za-chestta-na-me-678839.html", "text": "Френският президент Еманюел Макрон изнесе 20-минутна реч пред евродупутатите в Страсбург. Той говори за бъдещето на Европа и коментира темата за ударите в Сирия. „Три страни се намесиха и нека да бъда съвсем, съвсем честен - това е за честта на международната общност\", каза Макрон за ударите в Сирия. В отговор на въпрос на евродепутати той посочи, че ударите \"нямат нищо общо нито с Ирак, нито с Либия, защото Франция не е обявявала война на никого\".По думите му главната цел, която преследва Франция в Срия е борба с терористичната групировка \"Ислямска държава\". \"Това е единствената война, която Франция води в Сирия\", каза Макрон и допълни, че нанасянето на ударите е било напълно легитимно. Той коментира и въпроса за бъдещето на Европа. \"Не искам да съм част от поколение на сомнамбули, които са забравили собственото си минало. Искам да съм част от поколение, което избира да защитава демокрацията си\", каза той. Макрон допълни, че Европа има голяма отговорност по отношение на международните конфликти, но спомена и възходът на националистическите партии.\"Виждаме и избуяването на авторитарните режими, с ясното желание да поставят под съмнение мултинационалната система, заложена в Европа. Дебатът за Европа се случва във времена на голяма промяна и трансформация\", допълни френският президент и подчерта, че \"изглежда има европейска гражданска война, в която национализмът и егоизма вземат връх над това, което ни сближава\".„Предлагам гражданска инициатива с тежка и трудна дискусия, за да излезем от опростенческото обяснение за популистките движения. Не народът се отказва от европейските идеи, а лидерите са ги предали. Да отстояваме европейската идея не означава да се откажем от суверенитет. Но при днешните кризи имаме нужда от по-силен от националния суверенитет, а именно - европейския”, заяви още Макрон.Той допълни, че една от отговорностите на Европа ще е да убеди САЩ да не се фокусира върху търговията. ", "date": "2018.04.17", "title": "Макрон в реч пред евродепутатите: Ударите в Сирия са за честта на международната общност"}
{"url": "https://offnews.bg/tenis/grigor-dimitrov-s-pobeda-v-monte-karlo-klasira-se-na-treti-krag-678873.html", "text": "Най-добрият ни тенисист Григор Димитров победи с 2:1 сета (3:6, 6:2, 6:4) Пиер-Юг Ербер във втория кръг на тенис турнира от сериите \"Мастърс\" в Монте Карло.Пред немалкото българска публика на централния корт, която за пореден път доказа, че сме на всеки километър, талантът от Хасково изигра слаб първи сет, в който направи недопустимо много грешки, които обаче донякъде бяха оправдани, имайки предвид, че срещата му е първата официална на червено за 2018 година.Все пак българинът намери печелившия си тенис след това и напълно промени ситуацията на корта. В следващия кръг Гришо ще срещне Алберт Рамос-Виньолас или Филип Колшрайбер.Димитров няма точки за защитаване, защото миналата година отпадна в първия си мач в Княжеството - 6:4, 3:6, 2:6 от Ян-Ленард Щруф. Иначе в кариерата си българинът е стигал два пъти четвъртфиналите - през 2013-а и 2015-а.", "date": "2018.04.17", "title": "Григор Димитров с победа в Монте Карло, класира се на трети кръг"}
{"url": "https://offnews.bg/kultura/7-godini-ot-parvia-epizod-na-igra-na-tronove-vizhte-kak-se-promenih-678872.html", "text": "Днес се навършват 7 години от излъчването на първи епизод на първи сезон на \"Игра на тронове\", припомни HBO на своята страница във Фейсбук. През изминалите години бяхме свидетели как сагата стана един от най-мащабните, най-гледаните и най-обичаните сериали за всички времена. През това време обаче позабравихме как се промениха актьорите, част от които пораснаха пред камерите.Вижте как изглеждаха героите на \"Игра на тронове\" преди 7 години и как изглеждат сега в галерията.", "date": "2018.04.17", "title": "7 години от първия епизод на 'Игра на тронове', вижте как се промениха актьорите (галерия)"}
{"url": "https://offnews.bg/ikonomika/temenuzhka-petkova-kogato-stava-duma-za-energetika-nikoj-ne-e-nezavi-678835.html", "text": "Когато става дума за енергетика, никой не е независим, призна ресорният министър Теменужка Петкова пред студенти в Университета за национално и световно стопанство (УНСС) на лекция за ключовите приоритети и предизвикателства пред сектора в страната.Всички проекти зависят не само от икономическите параметри, но и от външната политика, обясни Петкова, визирайки основно тази към Русия.Диверсификацията на доставчиците на енергийни ресурси е изключителна важност - за доставката на суровини, както и за конкурентните цени.\"Условието този приоритет да стане факт е необходимата инфраструктура. Години наред изключително важни проекти не са се случили\", категорична беше тя.Теменужка Петкова даде за пример интерконектора между България и Гърция, който ще даде възможност на страната за достъп до друг източник на газ.\"Това е стратегически приоритет за Европейския съюз. Този проект е основен елемент от южния газов коридор. Ние работим много интензивно по него\", заяви Петкова.Енергийният министър посочи още интерконектора със Сърбия и този с Турция като ключови цели за енергетиката на България. Според нея всички тези проекти ще осигурят необходимата инфраструктура, за да може страната да се превърне в разпределител на природен газ.Европейската комисия с голямо желание прие нашето предложение за подобна концепция. България има стратегическо положение. Основното предимство, което имаме е, че на територията ни се намират 80 от компресорните станции за природен газ на региона, каза Теменужка Петкова.Министър Петкова коментира и проекта за изграждането на АЕЦ \"Белене\". В него са вложени няколко милиарда лева, „които не могат да бъдат захвърлени с лека ръка“. Тя посочи, че до края на месец юни ще бъде изготвен доклад, в който ще се представят варианти за оползотворяването на вече закупеното обурудване за АЕЦ \"Белене\".Като успех на правителството, енергийният министър посочи, че Националната електрическа компания (НЕК) за първи път ще има положителен финансов резултат макар и много малък. През 2014 г. НЕК е имала дефицит от 800 млн. лв.Министърът на енергетиката заяви, че България ще търси изключения от новите по-сериони изисквания на ЕС за въглищните елетроцентрали.Като основен акцент за борба с вредните емисии ЕС вижда нуждата от по-строги изисквания за въглищните електроцентрали. Това е предизвикателство пред българската енергетика. Ние не можем да реагираме толкова бързо, за да изградим заместващи мощности. Българското правителството трябва да се възползва от възможност за изключения от тези правила. Тези централи са гръбнака на българската енергетиката, каза Теменужка Петкова.", "date": "2018.04.17", "title": "Теменужка Петкова: Когато става дума за енергетика, никой не е независим"}
{"url": "https://offnews.bg/politika/hristo-ivanov-za-aresta-na-ivancheva-veche-sme-gledali-tozi-tip-produ-678864.html", "text": "Лидерът на \"Да, България\" Христо Иванов коментира във Фейсбук ареста на кмета на софийския район Младост, която бе заловена с подкуп от няколко хиляди евро. \"Гледали сме вече този тип продукции и знаем, че нищо от това не обслужва никаква процесуална цел\", написа в личния си Фейсбук профил Иванов. ", "date": "2018.04.17", "title": "Христо Иванов за ареста на Иванчева: Вече сме гледали този тип продукции"}
{"url": "https://offnews.bg/ikonomika/puskat-vav-vlak-na-bdzh-na-praznik-samo-sreshtu-rezervatcia-678830.html", "text": "В празнични дни клиентите на БДЖ ще могат да пътуват по най-натоварените направления само след предварителна резервация на място, пътниците без резервация ще бъдат връщани.Това заяви изпълнителният директор на железниците Владимир Владимиров пред БТВ тази сутрин. Реакцията му бе в отговор на репортажите за претъпкани влакове и ужасно пътуване на клиенти на БДЖ.Владимиров заяви, че от 550-те влака препълнени са били 17, в 10 от които е имало проблеми, по думите му - само в един участък.Компанията била изненадана от наплива - така Владимиров обясни защо не са предвидени по-големи състави.Все пак той се извини, макар и половинчато: \"Извинявам се на всички пътници, които са били поставени в такива условия, но по време на празниците пътуват много повече хора, отколкото обикновено, и невинаги можем да се справим с тези ситуации. Затова сега предприемаме няколко краткосрочни мерки и едно дългосрочно решение“ – закупуването на нови композиции, каза Владимиров.Той оправда липсата на инвестиции с необходимостта от изплащането на 640 млн. лв. за задължения и други плащания.На следващите празници, още за Гергьовден, освен резервациите, правостоящите ще бъдат ограничени до 20 души във вагоните с купета и до 10 души в тези без купета.Продажбата на билети с предварително запазено място за Гергьовден започва на 23 април, заедно с разяснителна кампания, каза Владимиров. Резервацията трябва да се направи предварително на място. Разработва се билетоиздаващата система и в момента се внедрява по доста гари, когато бъде завършена, всичко ще може да се прави онлайн.За запалилия се влак на гара Коньово Владимиров каза, че „според вътрешната проверка на БДЖ вагонът е изправен, минал е през всички необходими прегледи и ремонт, вкл. преглед на инсталацията, спазени са всички правила, така че нашите специалисти изключват техническа повреда и смятат, че има външна намеса. Това може да е немарливост или умишлено действие“, уточни той.Без да се ангажира с твърди срокове, Владимиров изчисли, че до края на мандата на това правителство би трябвало да има модерни мотрисни влакове по релсите на България.По думите му във всички нови влакове ще има видеонаблюдение.", "date": "2018.04.17", "title": "Пускат във влак на БДЖ на празник само срещу резервация"}
{"url": "https://offnews.bg/temida/biznes-dama-vkarala-i-kalifornijski-chervei-v-izmami-s-evrofondove-678837.html", "text": "Специализираната прокуратура обвини три лица за участие в организирана престъпна група за неправомерно усвояване на средства от еврофондове на територията на Пернишка област. Групата е била създадена през 2015 г. и ръководена от бизнесдама от Перник, неколкократно осъждана, в т.ч. за злоупотреби с фондове от ЕС. Тя организирала регистрацията на лица от ромски произход като земеделскипроизводители, изработвала проектите и всички други необходими документи, за да кандидатстват и да спечелят финансиране по мярка 112 на „Програма за развитие на селските райони“ – „Създаване на стопанства на млади фермери“. В случая става дума за европейско финансиране за производство на биохумус чрез преработка на почвата с калифорнийски червеи. Въпросният биотор все по-често се използва от българските фермери за производството на разсад. Със съдействието на ръководителката на групата седем подставени бенефициенти сключили договори за финансиране по програмата с по 48 000 лв. за организиране на производството (в повечето случаи върху земеделски площи, собственост на майката на ръководителката на групата). След първоначалната подготовка на лехите за биотор „производителите“ получили преводи на първите траншове от по 24 000 лева, като на един тях било предоставено пълното финансиране от 48 000 лв. Изненадваща проверкапо изпълнението на договорите обаче установила, че след отпускането на общо 192 000 лв., не е извършвана никаква дейност. Разследващи пък разкриват, че ръководителката е получила сумите от наетите бенефициенти,платила им по свое усмотрение, а огромната част от средствата разпределила между участниците в групата.При специализирана операция на ГДБОП и Специализираната прокуратура в Перник, Радомир и с. Ракеловци в пет претърсени адреса са намерени и иззети множество документи, печати на нотариуси и други доказателства запрестъпната дейност на групата. На обвинените са наложени мерки за неотклонение „Парична гаранция“, в размер съответно на 50 000 лв., 25 000 лв. и 5000 лв.", "date": "2018.04.17", "title": "Бизнес дама вкарала и калифорнийски червеи в измами с еврофондове"}
{"url": "https://offnews.bg/litca/istoriata-na-mazha-s-tri-litca-678832.html", "text": "Наричат Джером Хамън \"мъжът с три лица\". Той се намира в болница в Париж три месеца след неговата втора трансплантация на лице и бързо приема новата си \"идентичност\". Лицето му е гладко и не се движи, предстои черепът, кожата и чертите му да бъдат напълно подравнени - процес, който включва използване на имуносупресори, които да предотвратят тялото му да отхвърли трансплантацията. Джером Хамън страда от неврофиброматоза тип 1 - генетично заболяване, при което се засяга растежът на клетките в нервната система, което води до образуване на тумори в нервната тъкан. Първата трансплантация е извършена през юли 2010 г. и е успешна. Втората операцията на 43-годишния мъж е извършена на 15 и 16 януари и той продължава да се възстановява. Хамън обяснява, че се чувства добре и няма търпение да дойде края на лечението, с което стой се превърна в първия мъж, получил две трансплантации на лице, съобщи AFP. Негов лекар отново е пластичният хирург Лоран Лантиери. Той е начело на екипа, който извършва процедурите на Хамън. Той извършва и първата операция на Хамън през юли 2010 г.Операцията тогава е успешна, но през същата година след обикновена настинка се налага да бъде лекуван с антибиотик, който не е съвместим с имуносупресорите, които приема. През 2016 г. започва да показва знаци, че тялото му отхвърля новото лице. Миналото лято Хамън е приет в болница, а през ноември лицето му е премахнато заради некроза. Той остава в болницата два месеца без лице, докато се търси нов донор.Това време показва характера на Джером. Всички в болницата разказват колко са впечатлени от неговия кураж, волята му и силата на характера му в тази трагична ситуация. \"Докато чакаше, той не се оплака нито веднъж и дори беше в добро настроение\", разказва анестезиологът Бърнард Чоли. В крайна сметка е намерен донор - 22-годишен мъж, починал на стотици километри от Париж. След усилията на Лантиери, лицето на донора е транспортирано колкото се може по-бързо до болницата в Париж. Сутринта на следващия ден Хамън вече е в болничната си стая след новата трансплантация, а лекарите отчитат положителните знаци на добър цвят на новото му лице. Операцията отговаря на ключов въпрос за Лантиери и за останалата част от медицинския свят - може ли да се повтори трансплантация на лице, а отговорът е \"да\". За да се избегне отхвърляне на новото лице пациентът преминава лечение на кръвта в рамките на три месеца преди трансплантацията. Така въпреки всички страдания Хамън днес отново е щастлив. \"Веднага приех първата трансплантация. Помислих си: \"Това е новото ми лице\" и този път отново е така\", казва Хамън. \"Ако не бях приел това ново лице, щеше да е ужасно. Това е въпрос на идентичност... Но това е, това е хубаво, това съм аз\", допълва той. До момента са извършени около 40 трансплантации на лице по света. Първата трансплантация е на французойката Изабел Диноар през 2005 г.За друг подобен случай - трансплантация на лице на пожарникаря доброволец от Мисисипи Патрик Хардисън можете да прочетете в . ", "date": "2018.04.17", "title": "Историята на 'мъжа с три лица'"}
{"url": "https://offnews.bg/politika/boj-na-sedesari-v-krasno-selo-ohrana-goni-delegati-ot-natcionalnia-678833.html", "text": "Опит за преврат, бой и охранители, опитващи се да спрат делегати да влязат в залата - така протече Националният съвет на СДС. Тов видя репортер на OFFNews в културния дом в \"Красно село\", където седесарите по традиция провеждат тези заседания.Днес СДС трябваше да реши дали да поеме по консервативно-патриотичния път, предложен от лидера си Божидар Лукарски, или не. Очакваше се също опозиционно настроени структури да му поискат оставката. До това обаче така и не се стигна. Преди началото край масата за регистрация цареше голямо напрежение, чуваха се викове. Оказа се, че на част от делегатите не се разрешава да влязат. Причината е забавено плащане на членския внос, обясни зам.-председателят на СДС Румен Христов. Самият той първоначално също бил спрян от охраната.Охранителите бяха едри момчета, облечени в черно, но без обозначителни баджове. Те са били наети от лидера на СДС, заяви другият заместник - Емил Кабаиванов, а по-късно Лукарски потвърди информацията с обяснението, че очаквал ескалация на напрежението, провокирано от опозиционни партии с влияние в СДС, и малки десни, и големи такива. Коя е фирмата не стана ясно.Целта е в залата да влязат само \"послушни\" структури, твърди и Димо Стоянов, председател на структурата в Хасково. Според него не са допуснати 40% от делегатите, които са от 8 структури.В крайна сметка опозиционерите влязоха, но журналисти не бяха допуснати. На входа бяха спрени дори фоторепортерите, а един от опитващите се да снимат дори бил блъснат от охранител. Обясни, че спират медиите по решение на ръководството.И през затворените врати обаче се чуваха крясъци \"Оставка\" и \"СДС\". От време на време един от опозиционерите отваряше вратата, за да може журналистите и да видят ставащото вътре.Малко след началото беше обявена почивка и беше наредено хората, които не са си платили членския внос да напуснат.Журналистите влязоха в залата по време на почивката. Сблъсъкът и боят дойдоха в този момент. Причината за него се оказа \"сценария за преврат\" в СДС, а главните действащи лица бяха лидерите на общинското и областното СДС във Варна - Янко Станев и Юрий Колев, както и Емил Кабаиванов. След сбиването Колев извади от джоба си сценария, като след това обясни, че го е взел от Кабаиванов, и го размаха пред цялата зала.В крайна сметка лично Лукарски раздаде на медиите \"сценарият\". Двете крила в СДС - това на Лукарски и опозиционното, отричат да са автори на този сценарий и се обвиняват едни други за него.Преди тази схватка е имало и друга, която е станала в отсъствието на медии, научи OFFNews.На въпрос към Лукарски дали това е краят на СДС, той отговори: \"Ще видим\".Лукарски лично раздаваше \"сценария на опозиционерите\" на медиите, тези срещу председателя не останаха длъжни - обявиха, че целта на напрежението е днешното заседание да бъде отложено. Малко преди 12:30  Лукарски обяви, че закрива заседанието, а той и неговите делегати си тръгнаха. Председателят на СДС си тръгна от залата с думите, че се извършва преврат.След като Божидар Лукарски прекрати заседанието, опозицията му го продължи в негово отсъствие. В залата започна поименна проверка, която показа, че има кворум - присъстват 57 души. Очаква се гласуване на отстраняването на Лукарски. Репортерите, пуснати за кратко в залата, чуха реплика: \"Лукарски го няма, няма и да го има\". Кабаиванов обяви, че председателят е \"дезертирал\" от заседанието.Реплика бе и една от последните, които репортерите чуха от Националния съвет на парията, защото заседанието отново беше закрито.За да бъде свален председателят, са необходими гласовете на 2/3 от делегатите по списък. Опозицията обаче имаше 2/3 от гласовете, но на първоначално присъствалите. Затова и днес не се стигна до отстраняването на Лукарски.След около час и половина опозиционно настроените членове на Националния съвет обявиха на пресконференция, че \"във втората част на заседанието\" са взели решение освобождаването на Лукарски да бъде гласувано на 2 май в Пловдив. Тогава трябва да бъде избран и временен председател на партия, както и да насрочи национална конференция за нов постоянен такъв.", "date": "2018.04.17", "title": "Бой на седесари в 'Красно село', охрана гони делегати от Националния съвет на партията (видео)"}
{"url": "https://offnews.bg/turizam/slanchev-briag-na-parvo-miasto-v-svetovna-klasatcia-za-pochivki-678841.html", "text": "Слънчев бряг оглави класацията за туристически дестинации за съотношение цена-качество, според проучването „Барометър за ваканционни разходи“, направено от „Post Office Travel Money“.В него са участвали 42 курорта от цял свят, като са сравнени цените на обичайните стоки: храна, напитки, плажно масло и т.н.Според него за един и същ „пакет“, който включва бутилка вода, местна бира, чаша кафе, \"Кока-кола\", чаша вино, слънцезащитен крем, препарат против насекоми, обяд за двама в ресторант, без питиетата, и вечеря с три блюда плюс вино, в Слънчев бряг ще заплатите само 38 паунда, а в Ница – 106 паунда.Алкохолът у нас също е най-евтин. Бутилка бира е около 0,73 паунда (4 паунда в Ница), чашата кафе също е 0,73 паунда. Само в португалския курорт Алгарве то е по-евтино – 0,64 паунда.Същото се отнася и за цените на минералната вода, виното и храненето в ресторант.Слънцезащитният крем у нас е 2,50 паунда, а в Пафос, Корфу и Соренто над 7 паунда.Преки конкуренти на Слънчев бряг са средиземноморските курорти Алгарве и Коста дел Сол. В ранглистата влизат още Корфу, Мармарис, Соренто, Канкун, Бали, Коста дел Сол, Рио де Жанейро и т.н.И преди Слънчев бряг е влизал в Топ 3 на най-евтините курорти спрямо цена-качество в същото изследване.", "date": "2018.04.17", "title": "Слънчев бряг на първо място в световна класация за почивки"}
{"url": "https://offnews.bg/medii/niu-jork-tajms-i-niu-jorkar-specheliha-pulitcar-za-razsledvaneto-678838.html", "text": "„Ню Йорк таймс“ и „Ню Йоркър“ спечелиха съвместно най-престижната журналистическа награда в САЩ „Пулицър“ за отразяването на обвиненията в сексуален тормоз в Холивуд, съобщи Би Би Си.Докладите на списанията разобличиха филмовия магнат Харви Уайстийн, като дадоха гласност на обвиненията срещу него в сексуален тормоз и изнасилване.Разследванията предизвикаха и появата на движението #MeToo, което има за цел да спре сексуалния тормоз в много отрасли. Движението , в което се включиха хиляди жени и бе подкрепено от десетки известни личности.Администраторът на \"Пулицър\" Дана Канеди заяви, че екипът на „Ню Йорк Таймс“, ръководен от Джоди Кантър и Меган Тюи, и сътрудникът на „Ню Йоркър“ Ронан Фароу са създали въздействащ материал за разкриването на богати и мощни сексуални хищници.Разследването беше публикувано през октомври и предизвика повече от 100 жени да споделят своите истории за Уайнстийн.„Вашингтон пост“ спечели наградата за разследване на стари твърдения за сексуално поведение срещу кандидата за сенатор Рой Мур от Алабама.„Ню Йорк таймс“ също сподели втора награда с „Вашингтон пост“ за доклада си за предполагаемата намеса на Русия в президентските избори през 2016 година в САЩ.Те са отличени за това, че с техните статии са позволили да се задълбочи значително разбирането, което е имала страната за руската намеса в президентската кампания през 2016 г. и връзките с кампанията на Тръмп, преходния екип и настоящата администрация, се казва в изявлението по повод присъждането на наградата на двете издания.Агенция „Ройтерс” получи наградата „Пулицър” в категорията за международна журналистика за репортажи, разкриващи връзките между филипинския президент Родриго Дутерте и полицейски \"отряди на смъртта\". „Ройтерс” получи и наградата в категорията за фоторепортаж за кадри, отразяващи кризата с рохингите в Мианма.Американският писател Андрю Шон Гриър получи наградата в категорията за роман. Той спечели отличието с творбата си \"Лес\", разказваща за неуспял писател на средна възраст на име Артър Лес и за неговите комични преживявания.В категорията за драматургия наградата „Пулицър” спечели Мартина Майок за пиесата \"Цената на живота\", разказваща за хора с увреждания и травми, съжителстващи с физически здрави хора.В категорията за поезия награда получи Франк Бидарт за сборника \"Сумрак\".Съветът на наградите „Пулицър“ отсъжда статуетката и в други литературни и художествени категории. Тази година рапърът Кендрик Ламар става първият некласически или джаз изпълнител, който получава наградата за музика.", "date": "2018.04.17", "title": "'Ню Йорк таймс' и 'Ню Йоркър' спечелиха 'Пулицър' за разследването срещу Харви Уайнстийн"}
{"url": "https://offnews.bg/obshtestvo/obvinenata-za-katastrofata-na-trakia-izpusnala-kontrola-nad-kolata-678831.html", "text": "Цвета Таскова, която е обвинена за катастрофата с автобус на \"Тракия\" с 6 жертви и над 20 ранени, не е успяла да овладее колата си. Това заяви адвокатът ѝ Георги Динев по Нова тв. По думите му Цвета е от добро семейство – баща ѝ е един от най-изтъкнатите авиатори у нас, а майка ѝ работи в института, който обучава медицински сестри в Плевен. Самата Цвета има висше образование и е възпитана и интелигентна, разказа Динев.По думите му Таскова е започнала да изпреварва автобуса със скорост 110 км/ч, в началото на маневрата е усетила някаква несигурност в автомобила, който без причина се е насочвал наляво. Опитала се е да го овладее, да го върне вдясно, но не е успяла. Тогава прави страничен удар с нейната дясна част в лявата част на автобуса. Уточнявам, че тя още не се е възстановила от първоначалния шок, в момента възприятията й са по-скоро общи, отколкото детайлни”, заяви адвокат Динев. В резултат на това съприкосновение с автобуса тя губи контрол върху управлението, според нея шофьорът на автобуса е направил маневра наляво като ответна реакция от удара. Така двамата автомобила се закачат и заедно се насочват към канавката, разказа адвокатът.Той добави, че Таскова е била адекватна след удара, обадила се е на 112, помагала е на пострадалите, дала е телефона си. Тя и момчето до нея са помогнали на пострадалите до идването на линейките.Има 10 години стаж като шофьор. За тези 10 години има едно-единствено наказание. Преди две години е единственото й нарушение с 0,9 промила алкохол”, заяви адвокат Динев. Тя просто не е престъпник, а нормален средностатистически гражданин, който е участвал в произшествие, категоричен бе защитникът на Цвета Таскова.", "date": "2018.04.17", "title": "Обвинената за катастрофата на Тракия изпуснала контрола над колата"}
{"url": "https://offnews.bg/tenis/dzhokovich-vse-oshte-sme-v-mnogo-dobri-otnoshenia-s-agasi-678848.html", "text": "Новак Джокович се завърна подобаващо на турнира от серията \"Мастърс\" в Монте Карло с убедителна победа с 2:0 сета (6:0 6:1) над Душан Лайович. След мача бившият номер 1 говори за промените в треньорския си екип.\"Не ме интересува кой е казал първи нещо в пресата. Никой не е обидил никого. Все още сме в много добри отношения. Трябва да разберете, че нямахме никакви конкретни уговорки.Той просто се опитваше да ми помогне, да ми дава съвети, да сподели опита си с мен. Това говори много за него като личност.Последните осем, девет месеца, в които работих с Андре бяха прекрасни. Научих толкова много неща не само за тениса, но и за живота. Благодарен съм за това\", каза Джокович.В следващия кръг на турнира го сърбинът ще се изправи срещу Борна Чорич.", "date": "2018.04.17", "title": "Джокович: Все още сме в много добри отношения с Агаси"}
{"url": "https://offnews.bg/futbol/bodurov-nadaha-fenovete-na-tcska-za-iubileia-video-678842.html", "text": "Защитникът на ЦСКА Николай Бодуров призова феновете да напълнят националния стадион \"Васил Левски\" за мача с Лудогорец на 5 май, тъй като тогава е 70-годишнината на клуба.\"На 5 май - отбор и публика с един екип! Само ЦСКА\", призова Бодуров във видеобръщение на клубния сайт, на което позира с юбилейната фланелка.Иначе фотоалбумът за юбилея на ЦСКА, който беше представен вчера, вече може да бъде поръчан и от официалния онлайн магазин на сайта на клуба. Цената на луксозната книга е 40 лева и също така може да бъде закупена от феншопа на \"Армията\".Първият тираж на фотоалбума е 5000 броя, а при по-голям интерес ще бъде пуснат и втори с още копия от книгата, която всеки привърженик на ЦСКА трябва да има.Книгата може да се достави само до адрес в България с куриерска, с която клубът си партнира и може да бъде платен само с наложен платеж. Срок на доставката - до 5 работни дни.", "date": "2018.04.17", "title": "Бодуров надъха феновете на ЦСКА за юбилея (видео)"}
{"url": "https://offnews.bg/112/zadarzhaha-kmetitcata-na-mladost-s-podkup-678852.html", "text": "Кметът на столичния район \"Младост\" Десислава Иванчева е задържана за получаване на подкуп, съобщи Нова тв. Тя била хваната с крупна сума пари - 70 000 евро. Това била само първата вноска от поискани от кметицата 250 000 евро за издаване на разрешително за строеж. При акцията, извършена на бул. \"Васил Левски\" в центъра на София във вторник, белезници щракнали на ръцете и на заместничка на Иванчева, както и на посредник за предаването на подкупа. Пиарът на район \"Младост\" Петър Кърджилов съобщи в социалната мрежа Фейсбук, че в сградата има служители на КОНПИ и на полицията.\"На служителите не се разрешавало да влизат и излизат от сградата. Не се дават никакви обяснения! Събират се лични данни на граждани! За пръв път се случва такава организирана, нагласена атака срещу Десислава Иванчева! Типично активно мероприятие стил ДС\", пише той. Кметът на Младост е с белезници на булеварда от часове. Движението в района беше затруднено. Специализираната прокуратура провежда разследване за корупционни престъпления в Община Младост, заяви говорителят на главния прокурор Румяна Арнаудова. „Разследването се извършва съвместно с Комисията за противодействие на корупцията и за отнемане на незаконно придобито имущество (КПКОНПИ).В момента се извършват претърсвания и разпити на свидетели. Кметът на София Йорданка Фандъкова заяви, че е научила от медиите за ареста на Иванчева. „Кметовете се избират мажоритарно, включително и районните. Отговорността е голяма“, изтъкна тя. Фандъкова подчерта, че не е шеф на районните кметове. ", "date": "2018.04.17", "title": "Задържаха кметицата на Младост с подкуп"}
{"url": "https://offnews.bg/zvezdi/eva-longoria-poluchi-zvezda-na-aleiata-na-slavata-678824.html", "text": "Актрисата Ева Лонгория, най-известна с ролята си в телевизионния сериал „Отчаяни съпруги“, получи звезда на холивудската алея на славата по време на събитие, приветствано от латиноамериканската общност.„Това е важно постижение! Това, че има още един латиноамериканец на алеята, е голяма победа за цяла общност“, заяви 43-годишната актриса, чиито корени тръгват от Мексико.Лонгория присъства на церемонията в присъствието на съпруга си, бившият председател на най-голямата медийна компания в Южна Америка Televisa Хосе Бастън, с когото очакват първото си дете през май.„За мен тази звезда значи много, тъй като тя показва на хората, че с упорита работа могат да постигнат много“, каза още актрисата.Знаменитости като Рики Мартин, Виктория Бекъм и актрисите Фелисити Хуфман и Анна Фарис също присъстваха на церемонията.", "date": "2018.04.17", "title": "Ева Лонгория получи звезда на Алеята на славата"}
{"url": "https://offnews.bg/ikonomika/naj-visokiat-hotel-v-sofia-nikne-na-solni-pazar-na-miastoto-na-tcirka-678846.html", "text": "На мястото на някогашния цирк в София на Солни пазар, който изгоря през 1983 г.,  изниква бъдещият най-висок хотел в София. Със своите 107 метра небостъргачът, който ще действа под реномираната марка \"Мариот\", ще изпревари досегашният лидер по този показател - хотел \"Родина\" (104 метра).Строителството вече започна и се очаква в него да бъдат вложени около 100 млн. евро.Новият петзвезден хотел ще е в непосредствена близост до друга висока сграда - тази на КНСБ, която се извисява на 99 метра.Инвеститор в проекта е италианската компания \"Ай тауър\", а новият хотел трябва да е готов през 2020 година.Част от финасирането идва от  банков кредит от Черноморската банка за търговия и развитие (32 млн. евро) и от Пощенска банка (26.3 млн. евро). Срокът на заема е 12 години.Софийският \"Мариот\" ще има 232 стаи, спа център, фитнес, търговска зона, 5 ресторанта. Част от площите ще са предназначени за жилища.В момента в столицата се строи и друг висококатегориен хотел от верига, която не присъства у нас. Първият български \"Хаят\" ще се появи срещу паметника на Васил Левски на мястото на кино \"Сердика\".", "date": "2018.04.17", "title": "Най-високият хотел в София никне на Солни пазар на мястото на цирка"}
{"url": "https://offnews.bg/futbol/levski-se-podgotvia-za-derbito-s-tcska-chast-ot-chuzhdentcite-izdish-678825.html", "text": "Треньорът на Левски Делио Роси няма сериозни проблеми с наказани или контузени футболисти преди двубоя от Първа лига срещу ЦСКА. Дербито е утре от 18:00 часа на националния стадион \"Васил Левски\".Петима играчи на сините висят с картони - халфовете Жорди Гомес и Васил Панайотов, както и нападателите Габриел Обертан, Станислав Костов и Сержиу Буш. Ако те получат предупреждения срещу армейците, ще почиват срещу Верея през уикенда, пише \"Тема спорт\".С основната група вече се подготвя централният бранител Аймен Белаид. Защитникът лекуваше контузия и вече е готов за игра, но едва ли ще бъде използван срещу червените. Той бе привлечен през зимата, но до момента е бил на терена само в един мач - при 3:2 над Черно море и бе повече от разочароващ. На \"Тича\" тунизиецът носеше вина и за двата гола в мрежата на столичани.Вчера със сините не тренира Ривалдиньо. Бразилецът е с травма и няма да е на линия за вечното дерби. Синът на легендата Ривалдо е на път да се превърне в голямо разочарование. Нападателят е бил на терена в 4 мача в Първа лига (2 като титуляр). Престоял е на терена скромните 149 минути, като в тях не е отбелязал гол.Другото несполучливо попълнение в Левски Жерсон Кабрал може да напусне \"Герена\" през лятото. Причината е, че холандецът не успява да спечели доверието на Делио Роси. Фланговият нападател не само че не може да се пребори за титулярно място, но в мача срещу Лудогорец дори не попадна в групата.При това Кабрал не бе контузен. 27-годишният футболист пристигна в Левски след началото на кампанията, като за последно бе носил фланелката на Спарта Ротердам. Той бе одобрен от треньора Делио Роси. До момента Кабрал има 17 мача в Първа лига, като в тях не е успял да се разпише.", "date": "2018.04.17", "title": "Левски се подготвя за дербито с ЦСКА, част от чужденците \"издишат\""}
{"url": "https://offnews.bg/futbol/shokirashti-toaletni-na-stadionite-za-mondial-2018-678828.html", "text": "Мондиал 2018 наближава с бързи темпове, всяка седмица се откриват нови стадиони, а покрай възхищението от новите арени, се появяват и доста критики дори в руските медии. В Туитър се появи снимка от тоалетните на \"Волгоград Арена\", които шокират с липсата на всякаква интимност.Всички тоалетни чинии са разположени в едно общо помещение една до друга без всякакви прегради и намек, че е възможно да бъдат поставени. От управата на стадиона яростно отрекоха, че този вид ще се запази до старта на световното първенство.\"Тази снимка е провокация. Направена е преди завършването на тоалетните. Разбира се, че ще има прегради и врати в съответствие с всички норми и изисквания, в което ще се убедят гостите още в първите тестови мачове\", коментира говорителят на стадиона Аля Першина.Официално стадионът във Волгоград ще приеме първите си зрители на 21 април с мач между Ротор и Луч-Енергия. Първият мач от световното е на 18 юни, като в него ще се изправят отборите на Тунис и Англия.", "date": "2018.04.17", "title": "Шокиращи тоалетни на стадионите за Мондиал 2018"}
{"url": "https://offnews.bg/obshtestvo/zhivotat-na-vsichki-raneni-kraj-vakarel-veche-e-izvan-opasnost-678827.html", "text": "Животът на всички ранени в тежката катастрофа край Вакарел вече е извън опасност.Най-тежко пострадалите бяха откарани в болница \"Света Анна\", а преди минути оттам съобщиха, че има положителна промяна в състоянието на пациентите и вече няма пряка опасност за живота на нито един от тях.Пациентите са стабилизирани и контактни.Една от по-леко пострадалите пациентки е изписана. Жената е била с охлузни рани.В момента се извършват две операции - на пациентки, които бяха настанени в реанимация.Катастрофата стана на 13 април. Автомобил се блъсна в пътнически автобус. Шестима загинаха, повече от 20 души бяха ранени.", "date": "2018.04.17", "title": "Животът на всички ранени край Вакарел вече е извън опасност"}
{"url": "https://offnews.bg/obshtestvo/sazdavat-voennovazdushno-uchilishte-v-dolna-mitropolia-678849.html", "text": "През 2019 година в Народното събрание ще бъде внесен за гласуване проект на решение за създаване на Военновъздушното училище (ВВУ) в Долна Митрополия. Това стана ясно днес на дискусия на тема “Военно училище, идеи и работещи модели”.Дискусията се организира от Министерство на отбраната, след направеното от председателят на Комисията по от отбрана ген. Константин Попов, предложение за създаване на работна група от представители на министерствата на отбраната и образованието, на военните висши училища и други звена за ускоряване на процесът по създаването на Военновъздушното училище.\"На три основни неща е необходимо да отговори ВВУ: първо, на изискванията към новата среда на сигурност; второ - модернизацията на въоръжените сили; трето - военновъздушните сили трябва да затворят цикъла между образователната подготовка и реалните способности\", каза по време на дискусията председателят на комисията ген. Константин Попов.Той благодари на участниците в дискусията за намеренията на всички институции за създаване на ВВУ.На дискусията присъстваха членовете на комисията по отбрана, които казаха, че ще подкрепят предложението за създаване на училището, министърът на отбраната, представители на министерство на образованието, Националния военен университет “В. Левски”, Военна академия “Г.С. Раковски”, Висше военоморско училище “Н. Й. Вапцаров” и др., от всички парламентарни групи, изразиха своето уверение, че техните парламентарни групи ще гласуват “за” възстановяването на Военновъздушното училище Долна Митрополия.", "date": "2018.04.17", "title": "Създават военновъздушно училище в Долна Митрополия"}
{"url": "https://offnews.bg/obshtestvo/srutvane-zatrudniava-dvizhenieto-kam-rilskia-manastir-678829.html", "text": "Срутване на скална маса затруднява движението към Рилския манастир, предупреди агенция \"Пътна инфраструктура\".Ограничено е движението на автобуси по път III-107 Рилски манастир – Пастра в района на манастира. Трафикът на леки автомобили се осъществява в една лента.От Агенцията призовават шофьорите да се движат с повишено внимание и съобразена скорост, спазвайки пътната сигнализация.", "date": "2018.04.17", "title": "Срутване затруднява движението към Рилския манастир"}
{"url": "https://offnews.bg/futbol/hristo-stoichkov-zovial-za-nezavisimost-na-katalunia-oshte-prez-1992-g-678836.html", "text": "Мегазвездата на българския футбол Христо Стоичков се е обявил за независимост на провинция Каталуния от Испания още през 1992 година.От думите му излиза, че той е в първите редици на движението за отделяне на провинцията от кралството. Признанието си Камата направи пред \"Марка\", откъдето беше потърсен да посочи фаворитите си за спечелване на Мондиал 2018 в Русия.\"Най-големият ми фаворит на световното е Испания, а след това поставям Франция и Германия. След тях пък идват Бразилия и Аржентина.Призовах за независимост на Каталуния още през 1992 година. Изпреварих всички и другите могат само да ми дишат прахта. Чувствам се и българин, и каталунец. Каталуния отвори сърцето си за мен и се чувствам близък с всички там. България и Каталуния са еднакво близки до моето сърце.Кристиано е невероятен атлет и никой не може да се мери с него по положените усилия. Той играе добре, вкарва много голове и се грижи за тялото си всеки ден. Един голям футболист трябва постоянно да се доказва и той прави точно това.Диего Симеоне е страхотен човек, който не си сваля гащите пред никого. Винаги ще бъда негов приятел. Той ме покани в дома си и ми показа как тренира Атлетико. Той страда с този клуб. Аз винаги ще имам симпатии към Атлетико, защото бях приятел и с бившия президент Хесус Хил и синовете му. Когато играех, феновете там ме освиркваха, но и ме аплодираха, когато им вкарвах.Неймар избра да подпише с ПСЖ, за да спечели \"Златната топка\". ПСЖ е зад \"Франс футбол\" и той си помисли, че така ще се добере до наградата\", казва Стоичков.", "date": "2018.04.17", "title": "Христо Стоичков зовял за независимост на Каталуния още през 1992 година"}
{"url": "https://offnews.bg/obshtestvo/hristianite-pochitat-simeon-persidski-i-ep-akakij-678752.html", "text": "Християните почитат днес Преп. Симеон Персидски и Преп. Акакий, еп. Мелитински. През ІV век срещу християните в Персия било предприето жестоко гонение. Персийският цар Сапор ги подозирал в държавна измяна. Той бил във враждебни отношения с византийския император. Езическите жреци и юдеите в Персия поддържали подозрението на царя и го уверявали, че епископ Симеон съобщава на гърците всичко, що става в Персия. Сапор облагал християните с тежки данъци, ограбвал и събарял християнските храмове. Веднъж заповядал да доведат при него епископ Симеон, човек благочестив и уважаван и от езичниците за високите му добродетели. Сапор започнал да убеждава Симеон да се отрече от Христа и да се поклони на слънцето, както правели жителите езичници в Персия. Той му обещавал голяма награда, ако изпълни волята му, а в случай на непослушание заплашвал да избие всички християни в царството си. Симеон не само отказал да изпълни волята на царя, но и не  му засвидетелствал дължимата почит. Разгневен, Сапор заповядал да отведат Симеон в тъмница.Разярен от упоритостта на християните, царят заповядал всички християни, които се намират в затвора, да бъдат убити в същия ден, в който се възпоменават кръстните страдания на Иисуса Христа. На Разпети петък извели из тъмницата около сто християни и ги закарали на определеното място, където трябвало да бъдат убити. Между тях имало и няколко свещеници и дякони, както и други свещенослужители. Съгласно царската заповед всички трябвало да бъдат убити пред очите на епископ Симеон, а него да убият последен. Преди да бъдат убити, един от жреците се обърнал към осъдените на смърт християни и високо извикал: Ако някой от вас иска да остане жив, нека се поклони на слънцето и ще бъде освободен. Нито един не се отзовал на тези думи. Всички предпочели да умрат за Христа и да придобият вечен живот. Те изслушали благоговейно съветите на светия епископ Симеон, който им говорирл за Бога, за Небесното царство и за вечния живот. След като били избити всички пред очите на Симеон, най-после и той преклонил главата си и бил посечен с меч. След това Сапор заповядал да бъдат избити всички християни в неговата държава. Но той скоро се убедил, че направил грешка. Неговата заповед не изплашила християните. Историците разказват, че те на тълпи отивали при съдиите, без страх изповядвали своята вяра и готовността си да умрат за Христа. Една година след смъртта на епископ Симеон, на Разпети петък, а след това и на самия Великден, повече от хиляда християни приели мъченическа смърт.Преподобни Акакий живял през петия век. Той взел участие на Третия Вселенски събор в гр. Ефес (431 г.), където се проявил като последователен и упорит защитник на православието. Взел дейно участие при изобличаването на Несториевата ерес. Оказал голяма услуга на Църквата с това, че в онова време на вълнения и смутове, които възникнали по повод на различни богословски спорове и еретически учения, защитавал православието и съдействал да се възстанови мирът между пастирите и християните.", "date": "2018.04.17", "title": "Християните почитат Симеон Персидски и еп. Акакий"}
{"url": "https://offnews.bg/obshtestvo/vodeshti-firmi-tarsiat-stazhanti-na-izlozhenie-v-tu-sofia-dnes-678777.html", "text": "Водещи фирми ще търсят бъдещи служители сред студентите на Техническия университет в София на изложение днес, 17 април. То се открива в 10 ч във фоайето на учебен блок 12 в Университета, а негов организатор е центърът „Кариера и възпитаници (Алумни)“ на ТУ-София.Участващите фирми и организации в изложението \"Стажове\" са повече от 110, а щандовете им ще са разположени в учебни корпуси 2 и 12.За първи път участие ще вземе и Европейската организация за ядрени изследвания (ЦЕРН), която ще набира кандидати за своите стажантски програми сред изявените студенти от ТУ-София, готови в бъдеще да се посветят на науката.Всички представители на бизнеса ще имат възможност за директен контакт със студентите и да представят информация за своята дейност, за свободни стажантски позиции и стипендиантски програми. Изложението - най-голямото университетско събитие в страната - е отлична възможност за начало на кариерата на бъдещите инженерни специалисти.На 18 април \"Стажове\" ще се проведе и във филиала на ТУ-София в Пловдив и „Факултет и Колеж“- Сливен.", "date": "2018.04.17", "title": "Водещи фирми търсят стажанти на изложение в ТУ-София днес"}
{"url": "https://offnews.bg/na-tozi-den/17-april-aleksandar-i-batenberg-e-izbran-za-kniaz-na-balgaria-678071.html", "text": "На 17 април 1879 г., заседава първото Велико народно събрание и принц Александър I Батенберг е избран за княз на Третата българска държава измежду трима кандидати.Първото Велико народно събрание е Велико народно събрание на Княжество България, което заседава между 17 април до 26 юни 1879 г. в бившия турски конак в Търново.То избира за първи монарх на Българското княжество принц Александър Батенберг под името княз Александър I Батенберг. Поради натиска на „Великите сили“ волята на депутатите бива ограничена. На 26 юни княз Батенберг полага клетва в читалище „Надежда“, на която се заражда лозунгът на българската държавност „Вярност и постоянство“. Той награждава около 200 души.На събранието присъстват 231 народни представители. За председател е избран екзарх Антим I, а за подпредседател Тодор Икономов. Секретар става Георги Тишев.", "date": "2018.04.17", "title": "17 април - Александър I Батенберг е избран за княз на България"}
{"url": "https://offnews.bg/ikonomika/posledno-zasedanie-za-prodazhbata-na-chez-v-parlamentarnata-komisia-678814.html", "text": "Временната анкетна комисия за установяване на фактите около продажбата на активите на ЧЕЗ в България ще проведе последното си заседание.В зала „Запад“ на Народното събрание ще се съберат енергийният министър Теменужка Петкова, КЕВР, КНСБ, КТ \"Подкрепа\" и купувачът Гинка Върбакова, представляваща фирмата си \"Инерком\".Темата е социалните измерения на сделката за ЧЕЗ.Комисията бе създадена на 14 март по предложение на БСП. Неин председател е Жельо Бойчев.", "date": "2018.04.17", "title": "Последно заседание за продажбата на ЧЕЗ в парламентарната комисия"}
{"url": "https://offnews.bg/sviat/imalo-li-e-himicheska-ataka-v-siria-dnes-puskat-inspektorite-v-duma-678815.html", "text": "На инспектори по химическите оръжия ще бъде разрешено да посетят в сряда мястото на предполагаемата химическа атака в Сирия, обяви Русия.Международният екип е в страната от събота, но не му беше позволено да стъпи в Дума.Атаката от 7 април бе мотивът за извършването на нападение от военновъздушните сили на САЩ, Великобритания и Франция на 14 април.Сирия и съюзникът ѝ Русия отричат да е имало каквато и да е химическа атака.Рано във вторник сирийска държавна медия обяви, че въздушната отбрана на страната е реагирала на нападение с ракета над западния град Хомс. Тя е била насочена към авиобаза. Няма информация кой я е изстрелял.Говорител на Пентагона отрече пред Ройтерс САЩ да са извършвали военна активност в тази област по това време.", "date": "2018.04.17", "title": "Имало ли е химическа атака в Сирия? Днес пускат инспекторите в Дума"}
{"url": "https://offnews.bg/obshtestvo/gledajte-martviat-viking-po-viasat-history-video-678425.html", "text": "Тази вечер, от 21:00, телевизионният канал Viasat History ще излъчи епизод от поредицата „Мъртвият викинг“.Водещият археолог Тим Съдърланд пътува до Скандинавия, Естония, Великобритания, за да открие нови интересни факти за света на т.нар. \"мъже от Севера\" - викингите.", "date": "2018.04.17", "title": "Гледайте 'Мъртвият викинг' по Viasat History (видео)"}
{"url": "https://offnews.bg/ikonomika/stachka-otmenia-30-ot-poletite-na-air-france-dnes-678811.html", "text": "Стачка в авиокомпанията Air France днес ще причини отмяна на около 30% от планираните полети, предупредиха от компанията.Служителите искат увеличение на заплатите си.Призивът на синдикатите е протестните действия да продължат на 18-и, 23-и и 24 април. Потвърждение има за днешния и утрешния ден - 18 април.От компанията не посочват списък с отменените полети, а само, че разписанието се обновява и очакват да изпълнят 70% от полетите. Най-големият процент отменени полети ще е при тези на дълги разстояния - 55% ще бъдат изпълнени. 65% от полетите на средни разстояния от и до летище \"Шарл дьо Гол\" в Париж ще бъдат изпълнени, както и 80% от тези на кратки разстояния до и от \"Орли\" - Париж и френските провинции.Може да се очакват забавяния и отмяна на полети в последната минута, предупреждават от компанията.Стачката е осмата поред от серията, започнала през февруари.", "date": "2018.04.17", "title": "Стачка отменя 30% от полетите на Air France днес"}
{"url": "https://offnews.bg/politika/kanev-sds-pravi-transdzhendar-transformatcia-db-e-na-zapadnia-briag-678818.html", "text": "Новото дясно обединение „Демократична България“ е добра основа за нещо много сериозно, има основание за надежди, затова се включвам активно в този проект.Това заяви Радан Кънев по бТВ. Нищо не става лесно – нито в живота, нито в политиката, и почти нищо не става от първия опит, заяви още той. Кънев обясни, че обединението „хваща две много важни тенденции – една вътрешна и една външна. Цяла Европа в момента кипи по основната тема – по-силна, по-единна Европа или обратно към разпокъсани национални държави, всяка със своите войни и интереси. Единствените в българската политика, които казваме „по-силна, по единна Европа, без всякакви уговорки, е „Демократична България“, подчерта Радан Кънев. Има много хора в България, които са прозападни, проевропейски, продемократични. Това е здрава основа, но не достатъчна. Ние сме на западния бряг на българската политика. А там нещата са много ясни - там действат ясни правила, принципи, културата на компромиса и взимането на общи решения. Днес СДС има изключително важно решение да взима - в каква посока ще тръгне партията. Вижте, всички сме седесари. През 90-те години искахме прости неща - свобода, законност и демокрация. Днес СДС иска да премине на брега на авторитарното и да направи една трансджендър трансформация - да направи от СДС фашистка парттия, коментира Кънев по повод НИС на СДС днес, който лидерът Божидар Лукарски иска да поведе в консервативно-патриотична посока.  Радан Кънев каза, че „му е късно да става фашист“. ", "date": "2018.04.17", "title": "Кънев: СДС прави трансджендър трансформация, ДБ е на западния бряг"}
{"url": "https://offnews.bg/obshtestvo/balgaria-vtora-v-es-po-izvanbrachni-detca-delat-im-narasnal-5-pati-za-678820.html", "text": "Повече от половината деца в България се раждат извън семейство.Страната ни е на второ място в Европейския съюз по дял на извънбрачните деца, показват данни на европейската статистическа служба Евростат.Пред нас е само Франция. Там извънбрачните деца са 59.7% от общия брой на новородените, докато у нас са 58.6%.Данните са за 2016 г. - последните, с които службата разполага, и показват, че у нас за 30 години делът на извънбрачните деца у нас се е увеличил повече от пет пъти - от 10.9% през 1986 г. на 58.6% през 2016 г. България задържа това ниво втора година - през 2015-а процентът е бил същият.Над 5.1 милиона бебета са родени извън семейства в ЕС през 2016-а. В осем от 28-те членки те са повече от половината новородени в страната, докато в осем други членки децата се раждат в семейства.На второ място, заедно с нас, е и Словения също с 58.6%. Следват Естония (56.1%), Швеция (54.9%), Дания (54.0%), Португалия (52.8%), Холандия (50.4%). Това са страните с 50% и повече бебета на родители, които не са сключили брак.В противоположния край на скалата е Гърция с 9.4%. На предпоследното място е Хърватия с 18.9%, а приблизително такъв е и процентът в Кипър - 19.1%.По-малко от 1/3 от децата се раждат извън семейства още в Полша, Литва, Италия, Румъния и Малта.", "date": "2018.04.17", "title": "България втора в ЕС по извънбрачни деца, делът им нараснал 5 пъти за 30 години"}
{"url": "https://offnews.bg/ikonomika/dadoha-banka-viktoria-na-investbank-na-petia-slavova-678817.html", "text": "\"Инвестбанк\" купува 100% от дъщерната на фалиралата КТБ банка \"Виктория\".Договорът между синдика на КТБ и банката с председател на Надзорния съвет Петя Славова бе сключен вчера.Рамковият договор предвижда едновременното прехвърляне и получаване на договорната цена на 100% от капитала на ТБ „Виктория“ ЕАД и цялостната експозиция на eдноличния собственик на капитала към ТБ „Виктория“ ЕАД, се казва в съобщение на синдика.\"Инвестбанк\" бе единствената, която не премина успешно стрес тестовете на банковата система през 2016 г.Предстои провеждане на процедура пред Комисията за защита на конкуренцията за разрешаване на предстоящата концентрация.Подписването на договора е в резултат от проведена процедура за продажба, открита с решение от 29.06.2017 г. на Управителния съвет на Фонда за гарантиране на влоговете в банките (ФГВБ).В първия етап на процедурата участваха четирима кандидат купувачи, а след извършен дю дилиджънс анализ обвързващи оферти подадоха „Инвестбанк” АД и „Българо-американска кредитна банка“ АД.Синдикът избра банката на Славова. Последва одобрение на Управителния съвет на Фонда за гарантиране на влоговете в банките.Купувачът е поел задължение за пълно погасяване на експозицията на КТБ към „Виктория“ ЕАД заедно с дължимите лихви към датата на приключване на сделката.Погасените задължения от 2015 г. до датата на подписване на рамковия договор, както и постигнатата цена на продаваната съвкупност от финансови активи осигуряват пълно възстановяване на направената от КТБ през юни 2014 г. инвестиция под формата на акции и други финансови инструменти и формират печалба в размер на около 2 800 000 лева, се казва в съобщението.", "date": "2018.04.17", "title": "Дадоха банка 'Виктория' на 'Инвестбанк' на Петя Славова"}
{"url": "https://offnews.bg/kultura/preporachvame-vi-polet-nad-kukuviche-gnezdo-v-pamet-na-milosh-forma-678799.html", "text": "Преди дни ни напусна един от най-добрите режисьори на нашето време - Милош Форман. Той ще остане в сърцата на милиони с класиките си \"Коса\", \"Полет над кукувиче гнездо\", \"Амадеус\". Тази вечер от 19.00 часа ще бъде представен театралният спектакъл \"Полет над кукувиче гнездо\" в театър \"Българска армия\". Спектакълът е един добър начин да кажем \"Сбогом\" на любимия режисьор и сценарист, тъй като постановката е вдъхновена от класическия американски роман на Кен Киси и едноименния култов филм на Форман с Джак Никълсън в главната роля.Потресаваща история разказва за живота в психиатрична клиника, в която медицинският персонал, под ръководството на старшата сестра, пречупва волята на хората и ги принизява до безсмислено и болезнено подчинение под предлог, че ги лекува.Скоро в това кукувиче гнездо „кацва” новият пациент - Мак Мърфи, който е принуден да се прави на психично болен, за да избегне затвора. Ненавиждащ лицемерието, първичен, скандален, похотлив комарджия, той подготвя бунт в болницата, който да промени всичко… Но Мак Мърфи не знае колко струва свободата в свят, създаден, за да смачка човешкия дух…\"Лицата на Витоша\" от 19:30 часа в Дома на киното за всички планинари и хора, които обичат планината. Филмът представя историите на 9 души, свързани с Витоша - хижари, спасители, алпинисти, водачи. Целта му е да вдъхнови повече млади хора да опознаят планината и ходят по-често там, да я заобичат и пазят.Една от най-посещаваните изложби в света - \"Човешкото тяло – Науката в нас\", пристигна в София на 14 април и ще остане в столицата до края на май 2018 г.Уникалната научна експозиция в Bulgaria Mall представя над 100 реални експоната на органи и части от човешкото тяло, сред които и 8 цялостно запазени човешки тела.", "date": "2018.04.17", "title": "Препоръчваме ви: 'Полет над кукувиче гнездо' в памет на Милош Форман"}
{"url": "https://offnews.bg/obshtestvo/dazhdovno-i-hladno-vreme-temperaturite-padat-do-5-gradusa-678778.html", "text": "Хладно и дъждовно ще е времето днес, показва прогнозата на Националния институт по метеорология и хидрология (НИМХ) при Българската академия на науките (БАН).Облачността ще е значителна, на много места ще вали. След обяд над Западна и Централна България преваляванията ще са придружени с гръмотевици и временно усилване на вятъра. В източните райони ще духа до умерен вятър от изток-североизток.Минималните температури ще са предимно между 5° и 10°, а максималните ще са между 18° и 23°.В София ще има значителна облачност и ще вали, а температурите ще са между 9 и 19 градуса.В Пловдив също ще вали, а максималната температура ще достигне 22. Толкова ще е тя и във Велико Търново.Във Варна ще остане сухо, но ще е значително по-хладно. Минималната температура ще е 7, а максималната - 12 градуса.Малко по-топло ще е в област Бургас, където прогнозните температури са от 8 до 13 градуса.Най-топло ще е в Сандански, където максималната температура ще достигне 23 градуса, но също ще вали.В планините ще има значителна облачност и на места в масивите от Западна и Централна България ще превали и прегърми. Ще духа умерен, по високите и открити части – до силен вятър от източната четвърт. Максималната температура на 1200 метра ще е около 14°, а на 2000 метра – около 8°.По Черноморието облачността ще е значителна и след обяд по южното крайбрежие ще превали. След обяд ще духа до умерен вятър от изток-североизток. Максималните температури на въздуха ще са между 11° и 14°, близки до тази на морската вода. Вълнението на морето ще е 2-3 бала.Днес слънцето изгрява 43 минути след 6 ч и ще залезе в 20:11 ч. Продължителност на деня 13 часа и 28 минути.", "date": "2018.04.17", "title": "Дъждовно и хладно време - температурите падат до 5 градуса"}
{"url": "https://offnews.bg/obshtestvo/bez-voda-na-9-mesta-v-stolitcata-678779.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Реконструкция на уличен водопровод на ул. „Черни връх“ в с. Бистрица налага спиране на водоподаването от 09:00 до 19:00 часа на с. Бистрица.Подмяна на уличен водопровод под ул. „Полк. Стойно Бачийски“ в кв. „Карпузица“ налага спиране на водоподаването от 09:00 до 19:00 часа на кв. Карпузица - зоната ул. \"Княжевска\", ул. \"Войводина могила\", ул. \"Поточе\"; ж.п. линия София - Перник, ул. \"Гербер\", ул. \"Буря\"; кв. Горна Баня - зоната ж. п. линия София-Перник, ул. \"Ехо\", улица \"Извор\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул. \"Лотос\", ул. \"Гръсниче\", ул. \"Урал\", ул. \"Градище\", ул. \"Синьо езеро\", ул. \"Дон\", ул. \"Подлозище\", местност \"Подлозище\", ж.п. линия София- Перник.Във връзка с реконструкция на уличен водопровод на бул. „Мадрид“ в кв. „Подуяне“, се налага спиране на водоподаването от 09:30 до 18:30 часа на бул. „Мадрид“ от ул. „Черковна“ до бул. „Ситняково“; ул. „Буная“ от бул. „Мадрид“ до ул. „Франсис де Пресансе“. Поради подмяна на сградно водопроводно отклонение на ул. „Ловджийска чешма“ в с. Панчарево, се налага спиране на водоподаването от 10:00 до 18:00 часа на ул. „Ловджийска чешма“.Без вода заради подмяна на сградно водопроводно отклонение на ул. „Владимир Минков Лотко“ в кв. „Христо Ботев“ ще бъдат от 9:00 до 17:00 часа в района на ул. „Георги Спасов“ , ул. 514, ул. 511.Монтаж на спирателен кран на ул. „Околовръстна“ в с. Казичене налага спиране на водоподаването от 09:00 до 16:00 часа на ул. „Никола Петков“, ул. „Околовръстна“, ул. „Свети Свети Кирил и Методий“. Изграждане на сградно водопроводно отклонение на ул. „Резньовете“ в местност „Гърдова глава“ налага спиране на водоподаването от 09:30 до 19:00 часа на ул. „Резньовете“ от ул. „Чукар“ до ул. „Панчарица“.Прекъсване на сградно водопроводно отклонение на бул. „Илиянци“ в кв. „Военна рампа“ налага спиране на водоподаването от 09:00 до 19:00 часа на бул. „Илиянци“ от ул. „ Локомотив“ до река Суходолска, ул. „Първа Българска армия“ от бул. „Илиянци“ до ул. „ Константин Преславски“, ул. „Шлосер“, ул. „Павел Бобеков“.Реконструкция на уличен водопровод на бул. „Сливница“ в жк. „Захарна фабрика“, се налага спиране на водоподаването от 09:00 до 21:00 часа от бл. 71 до бл. 79. ", "date": "2018.04.17", "title": "Без вода на 9 места в столицата"}
{"url": "https://offnews.bg/tehnologii/facebook-na-sad-zaradi-tehnologiata-si-za-razpoznavane-na-litca-po-sni-678816.html", "text": "Facebook трябва да се изправи пред съда по дело за начина, по който използва технологията си за разпознаване на лица, нареди калифорнийски съдия.Обвинението е, че от компанията са използвали биометрични данни без изричното съгласие на потребителите. Това включва технологията на \"Фейсбук\", която позволява социалната мрежа да предлага отбелязване на предполагаеми приятели на база снимки, качени от потребителите. Обвинението твърди, че тази практика нарушава законите на щата Илинойс.От социалната мрежа твърдят, че обвинението е неоснователно и ще се борят с всички сили, за да докажат невинността си.Ако компанията бъде осъдена, обезщетенията може да костват милиарди долари на компанията, става ясно от заповедта на съдия Донато. Ищците са потребителите на \"Фейсбук\" в Илинойс, за чиито лица социалната мрежа е създала шаблони след 7 юни 2011 г.Решението идва дни, след като главният изпълнителен директор Марк Зукърбърг се изправи пред кръстосан разпит пред американските депутати заради начина, по който компанията събира и използва данни.", "date": "2018.04.17", "title": "Facebook на съд заради технологията си за разпознаване на лица по снимки"}
{"url": "https://offnews.bg/112/zasileni-proverki-za-skorostta-v-tcialata-strana-utre-678819.html", "text": "24-часови засилени проверки на скоростта на пътя ще проведе Пътна полиция в рамките на операция \"24 часа скорост\".Тя започва в 6 ч на 18 април и приключва в 6 ч на 19 април.Тя е заложена в календара на Европейската мрежа на службите на Пътна полиция /TISPOL/ и аналогични проверки ще има на територията на целия Европейски съюз. Основната цел на операцията е контрол на скоростта, която е една от основните причини за тежки пътнотранспортни произшествия.В акцията ще участват 314 служители. Ще се следи от 684 точки за контрол с 148 мобилни камери, 28 преносими и 23 стационарни камери.", "date": "2018.04.17", "title": "Засилени проверки за скоростта в цялата страна утре"}
{"url": "https://offnews.bg/futbol/grisha-ganchev-titlata-e-kaparirana-678850.html", "text": "Собственикът на ЦСКА Гриша Ганчев иронично поздрави Лудогорец за спечелването на титлата в Пъва лига, въпреки че до края на първенството има цели 6 кръга.\"Червените\" са на 6 точки от разградчани, но босът на тима смята, че съдбата на титлата вече е решена и \"армейците\" ще се борят да запазят второто си място.\"Отборът ни е прекрасен, супер е. Ще се мъчим да запазим второто място, защото титлата е в онзи град. Поздравяваме ги, ще им пратим един скромен подарък – една шлифовалка да поразрежат малко и да пратят и на Станислав Тодоров и във футболния съюз, защото много хора са действали по този начин\", каза Ганчев.Той обяви, че лидерската позиция е \"капарпирана\", а битката е за местата от второ надолу. Ганчев обаче е сигурен, че през следващия сезон първенството ще е интересно.\"Догодина също ще е много интересно първенството. Битката ще е жестока за второто място. Тези, които си играят нормално, те ще се борят за втората позиция, другата е капарирана\", добави собственикът на ЦСКА.", "date": "2018.04.17", "title": "Гриша Ганчев: Титлата е капарирана"}
{"url": "https://offnews.bg/politika/varhoven-komandvasht-v-nato-pristiga-v-balgaria-678813.html", "text": "Върховният командващ на съюзното командване на НАТО пристига днес в България на официално посещение, съобщи Министерството на отбраната.Генерал Къртис М. Скапароти идва по покана на началника на отбраната генерал-лейтенант Андрей Боцев.След срещата между двамата - първа в програмата му - генералът ще се срещне и с вицепремиера и министър на отбраната Красимир Каракачанов.", "date": "2018.04.17", "title": "Върховен командващ в НАТО пристига в България"}
{"url": "https://offnews.bg/futbol/uefa-zashtiti-sadiata-majkal-olivar-678823.html", "text": "УЕФА осъжда заплахите в социалните мрежи срещу съдията Майкъл Оливър и неговата съпруга, се казва в изявление на европейската футболна централа.Оливър беше главен рефер на реванша от четвъртфиналите на Шампионската лига между Реал (Мадрид) и Ювентус. Той отсъди дузпа в полза на мадридчани в добавеното време на мача, а Кристиано Роналдо не сбърка от бялата точка и прати Реал на полуфиналите в турнира.\"УЕФА категорично осъжда обидите по адрес на Майкъл Оливър и съпругата му. Ние се свързахме с тях, за да им предложим подкрепа и имаме доверие на съответните власти, че ще предприемат действия срещу лицата, които са се държали неправомерно както в, така и извън социалните медии\", се казва в изявлението на УЕФА.", "date": "2018.04.17", "title": "УЕФА защити съдията Майкъл Оливър"}
