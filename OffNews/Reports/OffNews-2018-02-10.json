{"url": "https://offnews.bg/politika/atanasov-tcelta-ni-e-da-namazhem-skite-na-borisov-674620.html", "text": "На България ѝ е нужна политическа алтернатива. Около това мнение се обединиха лидерите на ДСБ, „Да, България“, БЗНС и Зелените. Те бяха в Бургас за среща с електората си и за поредния експертен форум Български манифест за Европа, този път – на тема „енергетика“.Покрай европредседателството се скрива това, че управлението на държавата няма визията и желанието на осигури на България принадлежност към Европа, коментира лидерът на „Да, България“ Христо Иванов:„“, каза Иванов.Лидерът на „Да, България“ добави, че появяването заедно на водачите на партиите е ясен знак, че се върви към общ политически проект и да се покаже на хората, че страната ни може да има друг модел на управление:„“, коментира Христо Иванов. Темата енергетика, която бе обсъждана на форума, е ключова и за нас, защото докато в Европа тече технологична революция, ние развиваме стари проекти, коментира Иванов. Лидерът на ДСБ Атанас Атанасов добави, че нуждата от политическа алтернатива е крещяща:„“, коментира Атанасов. Имаме готовност и за предсрочни национални избори, и за местни, добави Христо Иванов.", "date": "2018.02.10", "title": "Атанасов: Целта ни е да намажем ските на Борисов"}
{"url": "https://offnews.bg/zimni/vladi-zografski-s-istorichesko-za-balgaria-klasirane-v-ski-skoka-na-ol-674623.html", "text": "Владимир Зографски записа историческо за българския ски скок класиране на олимпийски игри, след като завърши 14-и в старта на нормална шанца в Пьонгчанг. Досегашният рекорд бе дело на съгражданина му Владимир Брейчев също на нормалната шанца - 19-а позиция от олимпиадата в Сараево през 1984 година.Владимир Зографски преодоля първия рунд на финала в ски скоковете, като записа опит на 101.5 метра за 106.8 точки и си гарантира място сред най-добрите 30, които скачаха за втори път за разпределение на медалите.Там Зографски скочи 108.5 метра, за което заслужи 81 точки, а съдиите му присъдиха три пъти по 18 за стил, генерирайки резултат от 119.7 точки (15.3 точки компенсация заради вятър) и така завърши участието си в състезанието със сбор от 226.5 точки. В един момент Влади вървеше втори във временното класиране, но беше изпреварен от фаворитите, които скачаха последни.Титлата отиде при Андреа Велингер, който прекрати 24-годишното чакане за олимпийско злато на Германия. Среброто и бронзът отидоха при норвежци - Йохан Андре Форфанг и Роберт Йохансон.Крайно класиране от скоковете от нормална шанца:1. Андреас Велингер, Германия - 259.3 точки 2. Йохан Андре Форфанг, Норвегия - 250.93. Роберт Йохансон, Норвегия - 249.7---14. Владимир Зографски, България - 226.5", "date": "2018.02.10", "title": "Влади Зографски с историческо за България класиране в ски скока на олимпиада"}
{"url": "https://offnews.bg/protesti/rehav-protest-sreshtu-nasilieto-v-detskite-gradini-v-burgas-674621.html", "text": "Едва около 70 души излязоха в Бургас на първия от поредицата национални протести „Не на насилието в детски градини и училища“. Въпреки почивния ден и дошлите и от София организатори, бургазлии не бяха много активни в недоволството си, въпреки че . Заедно със своите деца и с плакати с призив да се спре бездействието и да се вземат мерки срещу насилието над децата в учебните заведения, родителите изразиха своето недоволство. Основното искане  на бургазлии е да се сложат видеокамери е детските градини и училища. Протестиращите настояват и броя на децата в групите да бъде намален, както и да има мандатност на директорите на детските градини. Протестите срещу насилието в учебните заведения продължават в цялата страна. За утре е планиран протест във Варна, Плевен и Пазарджик, а на 15-ти февруари - в София. Те ще се провеждат пред сградите на общинските администрации.", "date": "2018.02.10", "title": "Рехав протест срещу насилието в детските градини в Бургас"}
{"url": "https://offnews.bg/obshtestvo/nova-zagora-ostana-bez-voda-zaradi-avaria-674624.html", "text": "Нова Загора е без вода заради авария, съобщиха от ВиК-Сливен, цитирани от БТА.Поради авариен ремонт до отстраняване на аварията е прекъснато водоподаването на града.При възможност то ще бъде възстановено по-рано.Възможно е след това да се повиши мътността на водата.", "date": "2018.02.10", "title": "Нова Загора остана без вода заради авария"}
{"url": "https://offnews.bg/sviat/sirijskiat-otgovor-na-izraelskite-vazdushni-udari-e-nachalo-na-nova-st-674627.html", "text": "Ливанската шиитска организация Хизбула приветства сирийския отговор на израелските въздушни удари срещу ирански и сирийски бази в Сирия, посочвайки, че тази реакцията бележи \"нова стратегическа фаза\", която слага край на нарушаването на сирийска територия.Израел съобщи, че един от израелските изтребител \"Ф-16\" се е разбил, след като е бил подложен на интензивен ответен огън от сирийската противовъздушна отбрана. Израел отговори с мащабно нападение на 12 бази в Сирия.Израел обяви, че огънят е предизвикан от ирански дрон, който е навлязъл в сирийското въздушно пространство. Съвместен оперативен щаб на Сирия и съюзниците й, Иран и Хизбула, отрекоха дронът да е навлизал в израелското въздушно пространство, съобщи АП, цитирана от БТА.Според Хизбула смелото противопоставяне на нападащите израелски самолети, включително свалянето на изтребител \"Ф-16\" открива нова стратегическа фаза, която слага край на нарушаването на сирийското въздушно пространство и на сирийската територия.Хизбула изпрати хиляди бойци в подкрепа на силите на сирийския президент Башар Асад.", "date": "2018.02.10", "title": "Сирийският отговор на израелските въздушни удари е начало на нова стратегическа фаза, обяви Хизбула"}
{"url": "https://offnews.bg/futbol/levski-i-tcska-predstaviha-otborite-za-proletta-674631.html", "text": "Столичните грандове Левски и ЦСКА представиха отборите си за пролетния полусезон в Първа лига. Двата отбора оставиха противоречиви впечатления.\"Сините\", които се мъчеха в контролите в Малта, разгромиха с 5:1 третодивизионния Сливнишки герой на \"Герена\". Точни в полза на 26-кратните шампиони бяха Кабрал, Костов, Обертан, Белаид и Буш. Почетното попадение за съперника вкара Николай Маринов.Новите попълнения на Левски показаха класа, като изпъкнаха действията на атрактивния в почти всяко свое отиграване Паулиньо.По-рано през деня отборът на ЦСКА, който впечатляваше по време на лагера в Испания, пък записа 30 поредни мача без поражение, след като се наложи, макар и трудно, с 2:1 над втородивизионния Царско село в последната си зимна контрола преди началото на втория дял на сезона в Първа лига.\"Червените\" губеха, но достигнаха до пълен обрат с голове на Фернандо Каранга и Жан Бланко. За Царско село пък точен бе Светослав Диков.Следващата събота - 17 февруари, ЦСКА гостува на Верея в Стара Загора. Двубоят ще се играе на \"Трейс арена\" и ще започне в 15:00 часа. Първият официален мач на Левски пък е срещу Ботев Пловдив ден по-късно на \"Герена\".", "date": "2018.02.10", "title": "Левски и ЦСКА представиха отборите за пролетта"}
{"url": "https://offnews.bg/dw/izborite-v-rusia-putin-i-sedemte-dzhudzheta-674632.html", "text": "Кандидатите за президентските избори в Русия вече са ясни. Сред тях има опитни професионалисти и млади бунтари. Единственото, което ги обединява е фактът, че всички те нямат никакви шансове, пише Роман Гончаренко за .На изборите през 2000 година, когато Владимир Путин беше избран за първи път за президент, имаше общо 11 кандидати. След това техният брой драстично намаля. Някои критици навремето казаха, че Кремъл е ограничил списъка на кандидатите. Изглежда, че сега Русия се завръща към старите времена. В публикувания списък за президентските избори на 18 март 2018 г. има общо осем кандидати - два пъти повече в сравнение с 2008 година.Кремъл е загрижен за избирателната активностГолемият брой кандидати може да се обясни с това, че Кремъл е загрижен за избирателната активност. Защото само един кандидат изпъква пред останалите. Според анкетите на държавните социологически институти, Владимир Путин е еднозначен фаворит. Според анкетите, 70 процента от руснаците искат да изберат за четвърти път 65-годишния бивш офицер от КГБ за президент на Русия. При такъв рейтинг, неговите съперници изглеждат направо като джуджета.По всичко изглежда, че руснаците не проявяват голям интерес към избори с предизвестен резултат. Още по време на изборите през 2016 година избирателната активност намаля драстично. В Москва гласуваха едва 35 процента от имащите право на глас. Наблюдателите смятат, че Кремъл се опитва да увеличи интригата около изборите с нови лица, без обаче да застрашава победата на Путин. Защото най-силният му конкурент, опозиционният политик Алексей Навални не е допуснат до изборите заради влязла в сила присъда срещу него. Самият Навални смята, че по този начин Кремъл иска да го изключи като съперник на Путин и призова за бойкот на изборите.Павел Грудинин - новакътЛидерът на комунистите Генадий Зюганов, който вече е на възраст, не се кандидатира. Сред кандидатите за президентския пост има както опитни политици, така и нови лица. Сред тях изпъква Павел Грудинин. 57-годишният политик и шеф на едно аграрно предприятие край Москва изненадващо беше номиниран от комунистическата партия, въпреки че не членува в нея. Анализаторите прогнозират, че той ще спечели шест процента от гласовете и може да се класира на второ място след Путин. Някои наблюдатели обаче смятат, че Грудинин може да спечели доста повече гласове, защото много руснаци харесват неговите умерени възгледи. Очевидно и Кремъл се опасява, че Грудинин може да вгорчи победата на Путин и държавните медии го атакуваха особено остро. И то не заради факта, че той величае Сталин, а заради негови банкови сметки в чужбина.Владимир Жириновски - демагогътОсновният конкурент на Грудинин за второто място е Владимир Жириновски, който е и най-възрастният сред тазгодишните кандидати за президентския пост. 71-годишният лидер на дяснопопулистката либарално-демократичаска партия на Русия се кандидатира за президентския пост още през 1991 година. Жириновски формално е в опозиция, но отдавна е част от истаблишмънта и е верен на линията на Кремъл. Неговите изяви, при които той обича да заплашва Запада с ядрен удар, са неотменна чест от руските ток-шоута. В сравнение с него, Путин изглежда умерен и благоразумен. Жириновски обаче не е истински противник и конкурент на Путин.Григорий Явлински - старият либералСъщо като Жириновски, и Григорий Явлински се опитва отдавна да стане президент. Той е на същата възраст като Путин - на 65 години. Явлински е в политиката от началота на 1990-те години. Той е съосновател на дяснолибералната партия Яблоко и през 2000-та година спечели седем процента от гласовета и се класира на трето място. Има имидж на либерал с прозападни възгледи, но така и не успява да спечели на своя страна широки слоеве от населението. Делът на неговите избиратели дори намалява.Борис Титов - закрилникът на бизнесменитеБорис Титов е на 57 години и е един от най-младите кандидати за президентския пост. През 2000-та година той спечели 1,5 процента от гласовете. Вероятно този път ще постигне значително по-добър резултат. Той представлява младата дяснолиберална \"Партия на растежа\", която не играе особена роля в руската политика и досега изобщо не е постигала големи изборни резултати. По поръчка на президента Путин, Титов се грижи за правата на руските предприемачи от 2012 година насам. В сегашната надпревара той се опитва да спечели либералните икономически слоеве от населението.Сергей Бабурин - националистътСергей Бабурин се появява на тези избори като спомен от далечното минало. През 1990-те години той е заместник-председател на парламента. Впоследствие обаче известният консерватор остава в сянка. Бабурин е председател на националноконсервативната партия \"Руски общонароден съюз\", която подкрепя вътрешната и външната политика на Путин.Ксения Собчак - \"една срещу всички\"36-годишната Ксения Собчак е особен случай, не само защото е единствената жена сред кандидатите. Тя е дъщеря на бившия кмет на Санкт Петербург Анатолий Собчак, който минава за политически ментор на Путин. Ксения Собчак стана известна първо в шоу-бизнеса. Впоследствие се разви като журналист с опозиционни възглади. Тя обаче не е професионален политик.Ксения Собчак води предизборната си кампания под мотото \"Една срещу всички\" и се опитва да спечели на своя страна протестните избиратели. Собчак има либерални възгледи и предпазливо критикува шефа на Кремъл. След като обяви кандидатурата си, тя има почти неограничен достъп до медиите. Мнозина оценяват този факт, като сигнал, че се ползва с протекциите на Кремъл. Наблюдателите предполагат, че Собчак трябва да спечели на своя страна недоволните млади поддръжници на Навални. Ксения Собчак обаче силно поляризира и едва ли ще спечели много гласове.Максим Сурайкин - алтернативният комунистСред новите лица в тези президентски избори е и Максим Сурайкин. 39-годишният Сурайкин е председател на основаната през 2009 година партия \"Комунистите на Русия\", която се предствавя като алтернатива на утвърдената комунистическа партия. Партията на Зюганов обвинява партията \"Комунистите на Русия\", че е проект на Кремъл, чиято цел е да отслаби старите комунисти. Независимо дали са възрастни или млади, кандидатите имат нещо общо помежду си: те нямат никакъв шанс. Въпреки големия брой кандидати, сегашните президентски избори не се отличават от много предишни, спечелени от Путин.", "date": "2018.02.10", "title": "Изборите в Русия: Путин и седемте джуджета"}
{"url": "https://offnews.bg/sviat/ruskiat-medien-regulator-vzema-merki-za-da-blokira-razsledvane-na-nav-674633.html", "text": "Руският медиен регулатор Роскомнадзор взима мерки, с които да блокира достъпа до последното разследване на опозиционера Алексей Навални. Разследването е за милиардера Олег Дерипаска и неговите връзки с руския  вицепремиер Сергей Приходко. Милиардерът е свързан и с бившия шеф на предизборния екип на Доналд Тръмп, Пол Манафорт. Роскомнадзор съобщи днес, че е вписала разследването, което бе публикувано в четвъртък на сайта на фондацията на Навални, както и видео в Ютюб, в регистъра на сайтовете, съдържащи информация, която не трябва да се разпространява в Русия, съобщават руските информационни агенции, цитирани от Асошиейтед прес и БТА.Сайтовете имат три дни да премахнат материалите, преди да бъдат блокирани.Адвокатът на фондацията Иван Жданов каза, че мярката срещу доклада за корупцията ще бъде обжалвана.Навални оглавява протестно движение срещу висшето ръководство на Русия. Властите го лишиха от възможността да се яви на президентските избори през март срещу държавния глава Владимир Путин.", "date": "2018.02.10", "title": "Руският медиен регулатор взема мерки, за да блокира разследване на Навални"}
{"url": "https://offnews.bg/sviat/dvuetazhen-avtobus-se-preobarna-v-honkong-19-dushi-zaginaha-674622.html", "text": "19 души са загинали при преобръщане на двуетажен автобус в Хонконг.При инцидента са пострадали поне 50 души. В автобуса са пътували работници и зрители от хиподрум за конни надбягвания. Част от пътниците са успели да излязат от автобуса. Други е трябвало да изчакат идването на спасителите. Причините за катастрофата още не са изяснение. Според един от пострадалите е възможно водачът да е карал с превишена скорост и да не е могъл да се справи с управлението на автомобила.", "date": "2018.02.10", "title": "Двуетажен автобус се преобърна в Хонконг, 19 души загинаха"}
{"url": "https://offnews.bg/futbol/milan-namira-sebe-si-predi-macha-s-ludogoretc-674626.html", "text": "Лоши новини за отбора на Лудогорец долетяха от Италия.Съперникът на разградчани в плейофите на Лига Европа Милан изглежда намира най-добрата си форма броени дни преди сблъсъка на \"Лудогорец Арена\" в четвъртък, след като разгроми с 4:0 СПАЛ 2013 насред Ферара в мач от 24-ия кръг на Серия \"А\".Младият нападател Патрик Кутроне отбеляза първите два гола, след като се разписа във втората и 65-ата минути. Бившият капитан на Лацио Лукас Билия в 73-ата минута вкара първия си гол за клуба, а същото стори и друга от летните покупки - Фабио Борини, който оформи крайното 4:0 в 88-ата минута.Голът беше първи за купения през лятото от Съндърланд нападател.Така Милан записа четвърта победа в последните си пет мача и притесненията в Разград са напълно основателни, тъй като българският шампион няма игрова практика заради паузата в първенството.", "date": "2018.02.10", "title": "Милан намира себе си преди мача с Лудогорец"}
{"url": "https://offnews.bg/sviat/800-zheni-bojtci-na-idil-sa-zadarzhani-s-detcata-im-v-severna-siria-674615.html", "text": "Около 800 жени, присъединили се към групировката \"Ислямска държава\", са задържани заедно с децата им в кюрдски райони в Северна Сирия, предаде ДПА, цитирана от БТА.Изданието цитира специалист по тероризма от правозащитната организация \"Хюман райтс уоч\", според когото сред 800-те жени има 15 германки.Жените и децата им са държани в няколко лагера, обясни Надим Хури, който се е срещал с жените през януари.\"Тези жени са в много тежка ситуация. Особено за малките деца условията никак не са добри\", заяви експертът.По думите му жените са от 40 различни страни, включително Канада, Франция, Великобритания, Турция и Австралия.Те искат да се върнат у дома, дори това да означава срещу тях да бъде предприето наказателно преследване, каза той.Експертът призова европейските правителства да позволят на децата да се върнат, тъй като не са извършили никаква престъпления. ", "date": "2018.02.10", "title": "800 жени бойци на ИДИЛ са задържани с децата им в Северна Сирия"}
{"url": "https://offnews.bg/sviat/turski-helikopter-e-svalen-pri-operatcia-v-siria-674616.html", "text": "Турски военен хеликоптер е свален по време на военната операция на Анкара срещу кюрдската милиция в Северна Сирия. Това обяви турският президент Реджеп Тайип Ердоган. Той не уточни кой е отговорен за свалянето на хеликоптера, но обеща, че виновниците ще платят \"тежка цена\". Хеликоптерът е паднал в района на турско-сирийската граница, близо до град Къръкхан, окръг Хатай, съобщи в. \"Хюриет\".Първоначално изданието съобщи, че двамата пилоти са откарани в болница.По-късно турският премиер Бинали Йълдъръм заяви, че двама турски военни са били убити, при свалянето на хеликоптера.", "date": "2018.02.10", "title": "Турски хеликоптер е свален при операция в Сирия"}
{"url": "https://offnews.bg/sviat/turtcia-zadarzha-17-dzhihadisti-ot-isliamska-darzhava-674629.html", "text": "Силите за сигурност на Турция задържаха 17 членове на „Ислямска държава“.Операцията по задържането на джихадисти е проведена на няколко адреса в турската столица Анкара, съобщи телевизия ТРТ, цитирана от БГНЕС.Отбелязва се, че някои от терористите са планирали да извършат терористични атентати в страната.В началото на февруари в Анкара беше задържан терористът Омер Йетек, който отговаря за медиите в групировката.", "date": "2018.02.10", "title": "Турция задържа 17 джихадисти от 'Ислямска държава'"}
{"url": "https://offnews.bg/sviat/zhertvite-na-zemetresenieto-v-tajvan-stanaha-15-674634.html", "text": "Петнадесет са вече потвърдените жертви на силното земетресение в Тайван.Днес от частично разрушен 12-етажен търговски и жилищен комплекс в източния крайбрежен град Хуалиен бяха извадени телата на мъж, момче и жена, съобщиха световните агенции, цитирани от БТА.Земетресението с магнитуд 6,4 във вторник, последвано от 240 вторични труса, стана причина за частично срутване на четири високи сгради в Хуалиен.Най-малко 280 души пострадаха. Прокуратурата е започнала разследване за евентуална човешка грешка, допринесла за срутването на сградите.", "date": "2018.02.10", "title": "Жертвите на земетресението в Тайван станаха 15"}
{"url": "https://offnews.bg/112/kola-se-zapali-na-bul-balgaria-v-sofia-674628.html", "text": "Кола се запали на столичния бул. \"България\", съобщи bTV.Инцидентът е станал малко преди 17 часа. Според свидетели на инцидента дълго време никой не е обърнал внимание на горящия автомобил.След като на мястото пристигат пожарникари, огънят е потушен за минути. При инцидента няма пострадали. Причините за инцидента се изясняват. ", "date": "2018.02.10", "title": "Кола се запали на бул. 'България' в София"}
{"url": "https://offnews.bg/temida/valio-toploto-izleze-ot-zatvora-predsrochno-674617.html", "text": "Бившият шеф на столичната „Топлофикация” Валентин Димитров, известен като Вальо Топлото, излезе от затвора предсрочно в петък.Димитров беше осъден на три години затвор за това, че между 2003 и 2006 г. е харчил пари на дружеството за луксозни стоки, представяйки ги за \"представителни разходи\". Вальо Топлото изкара в затвора година и седем месеца. Той е освободен предсрочно, защото е работил в затвора и е участвал във всички спортни и културни занимания, съобщиха от Министерството на правосъдието. Димитров получил и три награди, като едната от тях била за най-добра великденска картичка. Димитров беше окончателно оправдан по обвинения за валутни престъпления. Срещу бившия шеф на \"Топлофикация\" има и две висящи дела за пране на пари и за длъжностно присвояване на близо 4.5 млн. лв.", "date": "2018.02.10", "title": "Вальо Топлото излезе от затвора предсрочно"}
{"url": "https://offnews.bg/sviat/protest-v-seul-sreshtu-uchastieto-na-severna-koreia-v-olimpiadata-674619.html", "text": "Около 800 души излязоха на протест в центъра на Сеул срещу участието на Северна Корея в олимпиадата в Пьонгчанг, съобщи южнокорейската информационна агенция Йонхап, цитирана от БТА.Демонстрантите късаха снимки на севернокорейския лидер Ким Чен-ун и севернокорейското знаме.Някои от протестиращите държаха скъсано знаме на обединението на Северна и Южна Корея, използвано, когато спортистите на двете страни излязоха съвместно на церемонията по откриването на игрите, а също плакати с лозунги срещу президента Мун Дже-ин и олимпиадата в Пьончан.Полицията удържа демонстранти, които се опитаха да изгорят севернокорейско знаме.\"Има фракция, която се опитва да превърне тази страна в комунистическа\", заявиха организаторите на протеста. \"Ако не я спрем, ще бъдем подложени на глад или изтезания до смърт под властта на Ким Чен-ун\", казаха те.Протестът съвпадна със среща между южнокорейския президент Мун Дже-ин и високопоставени севернокорейски служители в Сеул, както и с отправената към президента покана от страна на севернокорейския лидер Ким Чен-ун за посещение в Пхенян. ", "date": "2018.02.10", "title": "Протест в Сеул срещу участието на Северна Корея в олимпиадата"}
{"url": "https://offnews.bg/112/tir-i-lek-avtomobil-se-udariha-na-patia-ruse-biala-edin-chovek-zagina-674630.html", "text": "ТИР и лек автомобил се сблъскаха на главния път Русе - Бяла, на разклона за Две могили. ТИР-ът е с турска регистрация, а автомобилът \"Опел Комбо\" - с българска, съобщиха от МВР, цитирани от \"Фокус\".Опелът е излизал от разклона, а ТИР-ът се е движил в посока Русе.При сблъсъка двете превозни средства са излезли извън пътя.На място е починал шофьорът на лекия автомобил.Предстои изясняване на обстоятелствата довели до катастрофата.", "date": "2018.02.10", "title": "ТИР и лек автомобил се удариха на пътя Русе-Бяла, един човек загина"}
{"url": "https://offnews.bg/zimni/laura-dalmajer-grabna-parvia-medal-v-biatlona-674618.html", "text": "Германката Лаура Далмайер грабна първото олимпийско злато в биатлона, след като спечели спринта на 7.5 км на в ПьонЧанг 2018.Носителката на Световната купа за миналия сезон повали всичките 10 мишени и измина трасето за 21:06.2 минути. Така тя донесе първо злато за Германия от зимната олимпиада.Така 24-годишната Далмайер спечели първи медал в кариерата си от олимпийски игри. Среброто спечели норвежката Марте Олсбу, която допусна една грешка в стрелбата и изостана на 24.2 секунди след победителката. Бронзовото отличие стана притежание на Вероника Виткова от Чехия, която направи една грешка на огневия рубеж и изостана от Далмайер на 25.8 секунди.Фаворитки като двукратната олимпийска шампионка в спринта от Ванкувър 2010 и Сочи 2014 Анастасия Кузмина и лидерката за Световната купа Кайса Макарайнен (Финландия) завършиха извън топ 10.Емилия Йорданова записа най-предно класиране от българките, след като финишира на 60-о място с една грешка и пасив от 2:43.8 минути.Даниела Кадева е 72-а с три грешки и на 3:33.0 минути, Десислава Стоянова е 76-а с пет пропуснати мишени и пасив от 3:48.1 минути, а Милена Тодорова е 84-а от 87 стартирали с две грешки и на 4:27.4 минути след победителката.", "date": "2018.02.10", "title": "Лаура Далмайер грабна първия медал в биатлона"}
{"url": "https://offnews.bg/kultura/aktoiorat-dzhon-gavin-pochina-v-doma-si-v-bevarli-hils-674612.html", "text": "Американският актьор Джон Гавин, известен с ролята си в психологическия трилър \"Психо\" (1960) на Алфред Хичкок, почина на 86-годишна възраст. Гавин е страдал от левкемия, починал е в дома си в Бевърли хилс сред близките си след усложнения от пневмония, съобщава TMZ, цитиран от Дарик. Джон Гавин е роден на 8 април 1931 г. в Лос Анджелис. Освен с ролята си в \"Психо\", актьорът е известен и с превъплъщението си в образа на Юлий Цезар в историческия филм \"Спартак\" (1960) на Стенли Кубрик. Гавин е бил президент на американската Гилдия на филмовите актьори от 1971 до 1973 г. и посланик на САЩ в Мексико от 1981 до 1986 г.", "date": "2018.02.10", "title": "Актоьорът Джон Гавин почина в дома си в Бевърли хилс"}
{"url": "https://offnews.bg/obshtestvo/s-promeni-v-zakona-za-gorite-puskat-novi-liftove-i-pisti-v-planinite-674610.html", "text": "Промени в закона за горите, внесен от ГЕРБ и Обединени патриоти и публикуван на сайта на парламента, улеснява строителството на ски писти, лифтове и съоръжения за тях в планините. Поправките разрешават строителство и реконструкция на \"ски писти, станции и стълбове на лифтове и влекове, включително за нуждите на основен ремонт и реконструкция на съществуващи такива\" без задължителната иначе процедура за смяна на предназначението на горските територии, върху които е предвидено да се строи. Измененията предвиждат да отпадне още изискването в закона, според което не е позволена промяна на предназначението на горски територии за ски писти и стълбове за лифтове и влекове, когато изграждането им не е предвидено в приетите областни планове за развитие на горските територии. Така строителство може да има вече и без да се съобразява то със съответния план за гората.В мотивите се посочва, че са необходими спешни мерки за създаване на адекватни и равни условия за развитие на ски и планински туризъм в зимните курорти на страната, предвид нарастващата роля на зимния туризъм, както и налагането на България като лидер в този вид спортна Балканите. Промените не се отнасят за хотели и ресторанти. Според вносителите изискването за процедура по изключване на съответните земи от горския фонд и придобиването на статут на урбанизирани територии създава вътрешни противоречия. Промените, ако бъдат приети, трябва да доведат и до ремонт на съоръженията на Витоша. През януари от Витоша ски обявиха, че Законът за горите забранява на практика всяко развитие на туризма в планината.  По-специално, това са изискванията за смяна на предназначение на земята под спортната инфраструктура, която е изрично забранена от действащия план за управление на парк Витоша.  ", "date": "2018.02.10", "title": "С промени в закона за горите пускат нови лифтове и писти в планините"}
{"url": "https://offnews.bg/futbol/iuventus-demonstrira-chudovishtna-zashtita-predi-macha-s-totnam-674602.html", "text": "Италианският хегемон Ювентус е в състояние да отчае всяка защита. \"Бианконерите\" спечелиха снощи гостуването си на Фиорентина от 24-ия кръг с 2:0 и запазиха за пореден път мрежата си суха.Според статистиката, за последните си 16 мача Ювентус е допуснал само един гол, като негов автор е защитникът на Верона Мартин Касерес при загубата с 1:3 от \"Старата госпожа\".В тези 16 среши Юве записа 14 победи и допусна две равенства - с Барселона в Шампионската лига и с Интер в Серия А.Последната загуба на Ювентус пък е от 19 ноември, когато торинци загубиха с 2:3 като гост на Сампдория в Генуа.След снощния мач треньорът Макс Алегри се изказа предпазливо, като заяви, че не му е харесала играта и очаква много повече срещу Тотнъм на 13 февруари в първия мач от 1/8-финалите на Шампионската лига.", "date": "2018.02.10", "title": "Ювентус демонстрира чудовищна защита преди мача с Тотнъм"}
{"url": "https://offnews.bg/politika/uchenitci-v-parlamenta-petoklasnichka-udari-zvanetca-v-plenarna-zala-674609.html", "text": "Ученици от столичното 129-то училище „Антим І\" и студенти по право бяха първите посетители в Деня на отворени врати на Народното събрание. Инициативата на законодателната институция е по повод 139-годишнината от Учредителното събрание.Петокласничката Браяна даде началото на „пленарното заседание\" в Деня на отворени врати на Народното събрание. Заместник-председателят на Народното събрание Емил Христов посрещна най-нетърпеливите посетители. Имам удоволствието да ви поздравя с „добре дошли\" на едно място, което изпълва с гордост всеки българин, обърна се той към младежите. Уверен съм, че всички българи обичаме своята история, уважаваме дедите си и пазим спомена за тях, отбеляза Емил Христов и покани младежите след време отново да посетят Народното събрание. По думите му в парламента не само се полагат основите на българската държава и се приемат закони, но и се създава български дух. Емил Христов показа на учениците оригиналите на Търновската конституция и на Сребърната конституция – издадена заради приети промени в основния закон на 9 юли 1911 г. и наричана така за това, че нейната корица е от ковано сребро с позлата.Знайте, че днес сте се докоснали до светиня, защото с основание се гордеем с Търновската конституция, която събира в себе си най-доброто от тогавашната европейска мисъл, подчерта Емил Христов. По думите му много от нейните разпоредби са актуални и днес.Заместник-председателят на Народното събрание изведе младежите през официалния вход на институцията. Той им показа надписа, изписан на фасадата й – „Съединението прави силата\", и ги призова да помнят този завет на дедите ни и отново да се върнат в Народното събрание.В Деня на отворени врати, който ще продължи до 16.00 часа, гостите на парламента ще могат да видят освен оригиналите на Търновската конституция и на Сребърната конституция – издадена през 1911 г. и документалната изложба „Основите на българския парламентаризъм\". Посетителите ще могат да разгледат пленарната зала на Народното събрание, както и постоянната експозиция, свързана с историята на законодателната институция.", "date": "2018.02.10", "title": "Ученици в парламента, петокласничка удари звънеца в пленарна зала (снимки)"}
{"url": "https://offnews.bg/obshtestvo/treti-protest-blokira-e-79-do-vidin-horata-iskat-magistrala-do-sofia-674608.html", "text": "Жители на северозападни общини блокираха движението по международния път Е-79 в района на Видин. Протестиращите спряха автомобилите към Дунав мост 2, те искат по-добри пътища.Недоволните настояват до София да се стига по магистрала, а под Петрохан да се изгради тунел. Това е трети пореден протест на гражданите, съобщи бТВ. При Бързия беше затворен пътят за Петрохан. Протестиращите искат да стартират процедурите по изграждане на магистралата и правителството да започне действия по отчуждаване на земите. ", "date": "2018.02.10", "title": "Трети протест блокира Е-79 до Видин, хората искат магистрала до София"}
{"url": "https://offnews.bg/sviat/letishteto-v-tel-aviv-zatvori-siria-saobshtava-za-ubiti-sireni-na-go-674606.html", "text": "Летище \"Бен Гурион\" в Тел Авив временно спря работа, след като изстрелян от Сирия ирански дрон навлезе във въздушното пространство на Израел и беше свален над Голанските възвишения от израелски хеликоптер.Това съобщи в. \"Джерузалем пост\", цитиран от ТАСС. Говорителят на израелската армия подполковник Джонатан Конрикус съобщи в Туитър, че в отговор на навлизането на дрона израелски военни самолети са нанесли удари по ирански обекти в Сирия. Впоследствие сирийската противовъздушна отбрана е изстреляла няколко зенитни ракети по израелски изтребител Ф-16, след което Израел е нанесъл мощен удар по противовъздушни системи и ирански цели в Сирия. Израелският премиер Бенямин Нетаняху и министърът на отбраната ще направят оценка на ситуацията на границата със Сирия, съобщи армията. Сирийската противовъздушна отбрана е отговорила на нов израелски въздушен удар край столицата Дамаск след предишния удар в централната част на страната, съобщи сирийската държавна телевизия, цитирана от Асошиейтед прес и БТА.В съобщението се казва, че днес са чути експлозии в провинция Риф Дамаск близо до столицата. Държавната агенция САНА посочва, че противовъздушната отбрана е отговорила на \"нова израелска агресия\". Атакувани са 12 цели, включително три батареи на противовъздушната отбрана и четири ирански обекта в Сирия. Трима бойци от проправителствените сирийски сили са убити при израелския удар срещу въздушна база в Сирия, съобщиха източници, близки до правителството, цитирани от ДПА.Разрушени са склад за муниции и военен автомобил при израелската бомбардировка в централната провинция Хомс по-рано днес. Базата, известна като военно летище Т4, е важен разпределителен център за правителствените сили и техните съюзници бунтовници. На Голанските възвишения се чуват сирени за въздушна тревога, съобщи пресслужбата на израелската армия. Подробности не се съобщават.", "date": "2018.02.10", "title": "Летището в Тел Авив затвори, Сирия съобщава за убити, сирени на Голанските възвишения"}
{"url": "https://offnews.bg/obshtestvo/roditeli-na-protest-v-burgas-v-sofia-spasiavat-detcata-ot-sataninski-674613.html", "text": "Десетки родители се събраха на протест пред сградата на общината в Бургас. недоволството им избухна след разпространените кадри с психологическо и физическо насилие над 4-годишни деца в ДГ \"Брезичка. Родителите настояват за камери в градините и яслите, мандатност на директорите и намаляване броя на децата в групите.  Утре родителски протести ще има във Варна, Пазарджик и Плевен. В София пък граждани се събраха пред Народното събрание срещу Истанбулската конвенция. Според тях документът е \"гавра сбългарските деца\" и ще ги принуди да изучават \"сатанински понятия\" като \"джендър\" и \"социален пол\".", "date": "2018.02.10", "title": "Родители на протест в Бургас, в София спасяват децата от \"сатанински понятия като джендър\""}
{"url": "https://offnews.bg/obshtestvo/sled-blokadata-na-e-79-obiaviavat-porachkata-za-mezdra-botevgrad-674614.html", "text": "Обществената поръчка за избор на изпълнител на участъка Мездра – Ботевград от път I-1 (E-79) ще стартира през март, съобщи АПИ. Общата дължина на отсечката е 33 км и е част от направлението Видин - Ботевград.През втората половина на годината ще бъдат обявени процедурите за строителство и надзор на още 52 км - от Видин до Ружинци. През 2018 г. ще стартират тръжните процедури за изграждането на общо 85 км по пътя. Проектите ще се изпълняват със средства от републиканския бюджет. Въпреки че от началото на годината досега това беше многократно заявявано, АПИ прави това уточнение по повод искания на жители от региона, които и днес блокираха участък от път Е-79 и възпрепятстваха пътуването на шофьорите, обясняват от пътната агенция.С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик от Дунав мост 2.Новото трасе в отсечката от Видин до Ружинци ще се отделя от път І-1 на около 500 м след пътния възел с път ІІ-14 за Видин- Връшка чука и ще се развива изцяло по нов терен. Пътят ще преминава източно от Новоселци и Слана Бара, по-нататък между Дунавци, Търняне и Синаговци. Продължавайки към гр. Димово трасето ще минава на изток от Ивановци и ще пресича път ІІІ-141 между гара Срацимир и с. Срацимирово. След това ще продължава между с. Вълчек и съществуващата ж.п.линия Видин – София. По-нататък трасето ще пресича съществуващия път І-1, ще обхожда гр. Димово от запад и отново ще пресича съществуващия път І-1. Продължавайки към с. Ружинци новият път ще минава на юг от първокласния път между селата Медовница и Орешец. След това отново ще пресича път І-1 и изнасяйки се на север от І-1 ще завършва преди с. Ружинци при км 58+128.В участъка ще има 5 пътни възли, чрез които новото трасе ще се свързва с пътната мрежа и с населените места в региона. Това са: „Видин“ - при отделяне от околовръстния път на гр. Видин; „Дунавци“ - при пресичането с път ІІІ-1413 за връзка с гр. Дунавци и Синаговци и Грамада; „Кула“ - при пресичането с път ІІІ-141 за връзка с гара Срацимир и с. Срацимирово и оттам към Грамада; „Макреш“ - при пресичането с път за с. Вълчек и от там за връзка с път ІІІ-1403 към Макреш. Този пътен възел ще се ползва и за връзка с гр. Димово; „Бела“ при пресичането с път І-1 за връзка за гр. Димово, Скомля и Бела.Предвидени са и пресичания с път ІІ-12 за връзка с Видин и Брегово и с път ІІ-14 за връзка с Видин, с. Войница, гр. Кула и ГКПП „Връшка чука“.За намаляване на шума ще бъдат монтирани и шумозащитни съоръженияпо участъците от трасето, които са в близост до населените места.Отсечката Мездра - Ботевград ще бъде с две платна с по две ленти за движение в посока. Трасето ще следва съществуващия път, като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построянето на селскостопански надлези, площадки за отдих и т. н.Път I-1 (Е-79) Видин – Ботевград е приоритетен проект в инвестиционната програма на АПИ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус”, „Тракия” и „Струма”. Трасето, което ще се изгради е с обща дължина 167 км. Предвидено е през 2019 г. да стартират тръжните процедури за строителството на всички участъци от направлението.", "date": "2018.02.10", "title": "След блокадата на Е-79 обявяват поръчката за Мездра - Ботевград"}
{"url": "https://offnews.bg/sviat/kim-chen-un-pokani-prezidenta-na-iuzhna-koreia-v-phenian-mun-dzhe-in-674596.html", "text": "Севернокорейският лидер Ким Чен Ун покани южнокорейския президент Мун Дже-ин в Северна Корея. Поканата е предадена от сестрата на севернокорейския лидер Ким Йо-чен, която е в Южна Корея за Зимните олимпийски игри, съобщи АФП, цитирана от БТА. Президентът на Южна Корея Мун Дже-ин обеща да посети Пхенян след необходимите приготовления, съобщи агенция Киодо.Ким Йо-чен е предала на Мун и писмо от брат си, в което Ким Чен-ун изразява готовност да се срещне с президента на Южна Корея възможно най-бързо, на срещата в Синия дом (южнокорейското президентство).Говорителят на президентството, цитиран от АП заяви, че Мун е отговорил, че Северна и Южна Корея трябва да продължат да работят за създаване на условия за провеждане на такава среща на върха. Евентуално посещение на Мун в Северна Корея би било първата среща между лидерите на двете Кореи от 2007 година, отбелязва Ройтерс. На срещата с делегацията от КНДР Мун е призовал Пхенян да започне диалог с Вашингтон, посочи пред журналисти говорителят на Синия дом, цитиран от ТАСС.\"Скорошно начало на диалог между САЩ и Севера е необходимо също така за развитие на междукорейските контакти\", е казал южнокорейският лидер пред делегацията от КНДР.На срещата е постигнато и споразумение да се насърчава диалогът между Севера и Юга с цел укрепване на отношенията.", "date": "2018.02.10", "title": "Ким Чен-ун покани президента на Южна Корея в Пхенян, Мун Дже-ин прие"}
{"url": "https://offnews.bg/sviat/izrael-udari-iranski-dron-siria-svali-iztrebitel-na-evrejskata-darzha-674595.html", "text": "Напрежението между Израел и Иран ескалира в ранните часове днес, след като ирански дрон навлезе във въздушното пространство на еврейската държава и беше свален, последва операция а Сирия, която свали в отговор изтребител F-16. Първоначално израелските ВВС са били вдигнати по тревога заради навлизането на ирански дрон през Сирия. Машината е била прехваната от щурмови вертолет, който в последствие я е унищожил, става ясно от информация на израелската телевизия „Ай 24 Нюз”, цитирана от бТВ. В отговор е била организирана операция срещу обект в Сирия, за който в Тел Авив смятат, че се използва от Иран за контрол над разузнавателните безпилотни апарати. Според Джонатан Конрикус от израелското военно ведомство атаката е била съпроводена с „мощен сирийски зенитен огън”, в резултат на който двуместен изтребител F-16 е бил поразен, но се е разбил на собствена територия.Пилотите са успели да катапултират и са в безопасност.Сирийската държавна информационна агенция САНА съобщава, че ПВО на базата е успяло да удари повече от един израелски самолет.", "date": "2018.02.10", "title": "Израел удари ирански дрон, Сирия свали изтребител на еврейската държава"}
{"url": "https://offnews.bg/zimni/balgarite-v-piongchang-na-10-fevruari-674597.html", "text": "Шестима наши ще застанат на старт във втория ден на зимните олимпийски игри в Пьонгчанг. Първи от българите ще стартира състезателят на шейни Павел Ангелов.След него ще стискаме палци на биатлонистките в спринта на 7,5 км, а от 14,35 часа чакаме добро представяне от скачача ни Владимир Зографски, който преодоля квалификациите на нормална шанца със 17-и резултат.За участие във финала час по-късно, самоковецът трябва да се нареди сред най-добрите 30 и след втория скок.12:10 часа - Павел Ангелов, шейни единично, 1 и 2 манш13:15 часа - Десислава Стоянова, Емилия Йорданова, Милена Тодорова, Даниела Кадева - биатлон, 7,5 км спринт14:35 часа - Владимир Зографски, ски скок на нормална шанца", "date": "2018.02.10", "title": "Българите в Пьонгчанг на 10 февруари"}
{"url": "https://offnews.bg/interviu/sobstvenikat-na-bit-miro-ianev-kupihme-televiziata-s-biznes-zaem-i-so-674599.html", "text": "Защо решихте да инвестирате в телевизията?Защото от две години се опитваме да положим основите на работещ бизнес модел за създаване на дигитално съдържание и смятаме, че пазарът, не само в България, се намира в онази специфична точка от развитието си, когато хем е уморен от традиционна телевизия, хем не е готов да скочи в изцяло новата дигитална форма. Това е онзи момент, в който се появяват хибридните модели, комбиниращи най-добрите елементи от старото и новото. Те дават време и на зрителите, и на пазара, да се приспособят и преминат в новата епоха.- Каква е инвестицията в сделката?За добре технически оборудвана, действаща телевизия с професионален екип, инвестицията не е никак голяма. За размерите на нашата дигитална компания, обаче, инвестицията е солидна. По тази причина за нас успехът на Българска Интерактивна Телевизия е жизнено важен.- Какъв е източникът ѝ?Собствени средства и бизнес заем.- Защо избрахте този подход – да свалите ударно всички предавания?Защото старият проект, макар и обществено значим, беше финансово неуспешен. Оцеляването на телевизията минава едновременно през оптимизация на разходите и съществено увеличение на приходите, като същевременно се запази общественото доверие, спечелено в годините. За да постигнем тази нелека задача, нашето намерение е да създаваме съдържание от нов тип с различни елементи за всички популярни платформи и така да умножим източниците на приходи. Освен това, имаме нужда и от по-млада аудитория, която е много по-търсена от рекламодателите. Това означава, че всяко едно съществуващо предаване трябва да премине през внимателен анализ и преработка. Много е трудно паралелно да се създава съдържание и да се работи творчески по трансформацията на множество предавания в кратки срокове. Затова е по-добре целият наличен ресурс да се фокусира само в подготовката на новия проект.- Ще продължите ли да работите със Сашо Диков и Ралица Василева и ако да, под каква форма?От медиите разбрах, че Сашо Диков е подал оставка на предишните собственици още преди да се срещнем и да разговаряме за новия проект. Проведохме среща и обменихме мнения и идеи. Нашето желание е да продължим да работим със Сашо, той е едно от знаковите лица на Би Ай Ти, но в крайна сметка зависи и от неговите планове и желания. Още не съм разговарял с Ралица Василева.- Участвал ли е Красимир Гергов в някакъв етап на сключване на сделката?Познавам Красимир Гергов от много години. Още докато следвах маркетинг и реклама в Американския университет в Благоевград, работих известно време в структурата на агенция КРЕС. Добри приятели сме, и аз ще разчитам на неговите съвети и помощ, когато сме готови да предложим новия си продукт на рекламодателите в България. По същия начин, ще разчитам на съвети и помощ и от много други хора, с които сме работили заедно през годините. В телевизията Красимир Гергов няма участие.- Има ли Делян Пеевски някакво участие?Не, не познавам Делян Пеевски.- Ще разкриете ли в аванс някои от идеите си за новата програмна схема?Да, новата схема ще се отличава с елементи, които дават огромното предимство на интернет пред традиционната телевизия като динамика, енергия и постоянна обратна връзка. На практика, голяма част от съдържанието ще се управлява от интересите и желанията на аудиторията. За да стимулираме зрителите да ни следят във всички платформи, ще произвеждаме съдържание, което се прелива и допълва. Голяма роля ще играе и вторият екран. Ще атакуваме нестандартни времеви ниши, които не са заети от големите телевизии, както и нестандартни форми за поднасяне на съдържанието.- Планирате ли промени в новините? Каква тежест ще имат те в новия формат на телевизията?Планираме да създадем целодневен новинарски цикъл, който да се допълва постоянно, подобно на интернет цикъла. Поднасянето на обективна и своевременна информация на зрителите ще остане запазена марка на канала.- Ще има ли нови публицистични предавания?Разбира се. Но те трябва да успеят да разширят аудиторията си и да разчупят стандартния формат “говорещи глави”, за да привлекат и задържат взискателната млада аудитория.", "date": "2018.02.10", "title": "Собственикът на BiT Миро Янев: Купихме телевизията с бизнес заем и собствени средства, Гергов няма участие"}
{"url": "https://offnews.bg/zimni/dvojnitci-na-tramp-i-kim-chen-un-praviat-shou-na-otkrivaneto-na-olimpi-674590.html", "text": "Двойници на американския президент Доналд Тръмп и севернокорейският лидер Ким Чен-ун бяха помолени да напуснат церемонията по откриването на зимните олимпийски игри в Пьонгчанг.Двойката направи голямо шоу, а зрители се скупчиха да се снимат с тях. Организаторите обаче ги помолиха да излязат, защото двамата бяха на път да откраднат шоуто от церемонията.Иначе и двамата реални политически лидери, които в последните месеци са в обтегнати отношения, не присъстваха на олимпийския стадион, но бяха изпратили свои високопоставени представители.Във ВИП-ложата имаше обаче много президенти и премиери на отделни страни.", "date": "2018.02.10", "title": "Двойници на Тръмп и Ким Чен-ун правят шоу на откриването на олимпиадата"}
{"url": "https://offnews.bg/futbol/ruuni-mechtae-za-kariera-na-trenior-674589.html", "text": "Нападателят на Евертън Уейн Рууни сподели мечтата си да стане мениджър на “карамелите” след края на кариерата си на активен футболист. Признанието си той направи в интервю пред “Телеграф”, водено от бившия футболист на Ливърпул Джейми Карагър.“Бих се радвал да остана в Евертън в ролята на треньор. Надявам се да стана мениджър един ден. Искам да остана свързан с Евертън, но ако не е възможно, ще търся други възможности. Твърдо съм решил да стана мениджър”, казва Руни, който има договор с “карамелите” до лятото на 2019 година.В плановете му влиза през следващия сезон да направи първите стъпки в треньорската професия, като иска да води няколко занимания на отбора до 14 години, за да събере необходимите сертификати и лицензи.", "date": "2018.02.10", "title": "Рууни мечтае за кариера на треньор"}
{"url": "https://offnews.bg/zimni/shvedka-vze-parvoto-zlato-v-piongchang-674604.html", "text": "Шведката Шарлоте Кала спечели първото олимпийско злато на игрите в ПьонгЧанг 2018, след като триумфира с титлата по ски бягане в скиатлона на 15 км (7,5 км класически стил + 7,5 км свободен стил).Кала финишира за 40:44.9 минути, като изкова победата си в последните 3 км, когато предприе атака. За 30-годишната Кала това е шесто олимпийско отличие в кариерата и трето злато след 10 километра свободен стил във Ванкувър 2010 и с щафетата на Швеция на 4 по 5 километра в Сочи 2014.Защитаващата титлата си от Сочи 2014 и действаща световна шампионка Марит Бьорген от Норвегия финишира втора на 7.8 секунди, а трета се нареди финландката Криста Пармакоски с изоставане от 10.1 секунда.Българката Антония Григорова пропусна старта, за да се концентрира в свободния стил.", "date": "2018.02.10", "title": "Шведка взе първото злато в Пьонгчанг"}
{"url": "https://offnews.bg/obshtestvo/poetat-rosen-karamfilov-izrigna-sreshtu-sada-zashto-ne-ni-saberat-i-n-674566.html", "text": "Решение на Върховния административен съд от декември 2017-та година, свързан със социалната услуга „Асистенти за независим живот“, стана причина известният поет  да изригне в социалните мрежи срещу Темида. Решението на съда пряко го засяга - Карамфилов е с церебрална парализа, но това не му пречи да твори и пее, за което има и награди.\"Омерзен съм от тая държава! Омерзен и отвратен! Отрязват часовете за работа по програмата Асистент за независим живот към Столична община. Сиреч ни отрязват с пари. С около 100-150 лева. Всички нас. Клетите инвалиди на майка България! За какво ни е изобщо помощ, та ние сме за разстрел явно! Защо не?! Защо не ни съберат пред Народното събрание да речем и не ни екзекутират един по един?! Защо не?!\", написа във Фейсбук Карамфилов.Въпреки изразената готовност на Карамфилов да говори с медии, не успяхме да го открием за допълнителен коментар. Решението на ВАС потвърждава отмяната на текст от Наредбата за предоставяне на социалните услуги „Асистенти за независим живот“. По този начин, заявителите на тази услуга вече няма да получават точки за класиране и часове асистентска помощ за трудова и учебна дейност.\"Предвид гореописаното Решението на Върховен административен съд, Комисията по чл. 15 от Наредбата за асистентите преразгледа заявленията на всички отговарящи на изискванията на Наредбата кандидати за ползватели на социалната услуга „Асистент за независим и активен живот“, както и приложените към тях документи, като оцени лицата без да им предоставя точки за класиране и часове асистентска помощ за придружаване до учебното заведение/работното място и обратно и съдействие в учебния процес и при упражняване на трудовата дейност\", казаха за OFFNews от Общината.Обяснението на Столична община е, че с тази промяна се освобождава финансов ресурс, който е достатъчен да бъдат включени всички 643 лица, отговарящи на изискванията за ползване на социалната услуга „Асистент за независим и активен живот“.", "date": "2018.02.10", "title": "Поетът Росен Карамфилов изригна срещу съда: Защо не ни съберат и не ни екзекутират"}
{"url": "https://offnews.bg/horoskop/horoskop-za-10-16-fevruari-ot-antonia-mechkova-674030.html", "text": "Уикендът ще ви се види по-тегав, нещо ви натъжава. Овните нямат причина да се тревожат за деловите си изяви, в следващите дни е вероятно да получат и нови доходоносни оферти. Във вторник и четвъртък се стремите към колкото е възможно по-самостоятелни инициативи, но петък ще покаже – и пред най-добрите идеи възникват пречки. Хубаво е да потърсите съдействие от роднини, приятели, колеги, споделете притесненията си и ще видите, че тяхната искрена подкрепа ще ускори всичко. И за пореден път ще се уверите колко ви обичат...Първите дни на периода ви подсказват да намалите темпо, да обмислите някои делови и лични проблеми. Доста Телци са готови да се хвърлят във флиртове, но ако имат сериозен партньор, да не го забравят... Други пък се пилеят по купони, но ги чака много работа и за да приключат важни задачи май трябва да привлекат по-подходящи сътрудници. До понеделник-вторник можете да го сторите. От сряда заложете на строга дисциплина и прокарвайте по-гъвкаво идеите си, има и обидчиви хора, не е от полза да ги настройвате срещу себе си.7-дневието е динамично, но едва ли ще бъдете много доволни от постигнатото и отзиви на околните. Близнаците да не се поддават на тези настроения, скоро усилията ще бъдат оценени, и то от няколко страни. През уикенда не спорете с близки, в понеделник не бързайте за промени, може да си докарате излишен яд. Във вторник и сряда заложете на взаимодействие – колеги търсят услуги, шефове чакат идеи, вие разполагате с енергия за инициативи, пътуване, нови партньорства... Но всичко следва да бъде уредено и в административна форма.Сега не споделяте нашироко грижи и тревоги, а и не сте склонни да приемате на мига всеки съвет. Раците са прави да следват интуицията си, понякога и нещата, и хората не са това, което изглеждат. До понеделник скромно и бавно напредвате по задачите си, нетърпението във вторник обещава проблеми, ще трябва да искате съдействие от близки. Ще успокоите темпото и в петък ще заслужите искрени благодарности от онези, на които сте помогнали, създавате здрави връзки. Не пилейте средства за моди, които ще минат и ще се забравят.До четвъртък не бързайте да изяснявате по-важните делови и лични въпроси, вашите събеседници нямат широтата и благоразумието ви. Лъвовете виждат проблемите още в зародиш, но едва ли могат да предпазят от ядове хора, които рискуват нехайно. В понеделник се държите настрана от чужди спорове, във вторник и вашите дела не са от лесните, но ще упорствате да ги свършите. За св. Валентин мнозина предпочитат шумни купони, но е по-добре да останат с най-близките, да се съобразяват с техни желания, да не придирят за дреболии.Още през уикенда трябва да обмислите внимателно деловата си програма, има куп важни задачи за довършване, а май се изкушавате да поемате нови. По-разумно е Девите сега да се държат на втори план и в службата, и в обичайното си обкръжение. Едно, че работата е доста, второ, не е време да настоявате на свои идеи и желания. Разбира се, мнозина ще се огледат за партньори, ако се налага, ще отстъпят малко от претенции, ще искат съвет от добри специалисти. Не бързайте с обвързване, макар че сигурно ще има делови и любовни оферти.За вас 7-дневието е по-напрегнато, надявате се на добри шансове за уреждане на делови и лични въпроси. Ще има такива, но и Везните да обмислят точно темата, да подготвят сериозните стъпки. От понеделник до сряда работата е повече, някои държат много на своето мнение и стил, други да проучат най-внимателно дали партньорите им са стриктни в задълженията си. След св. Валентин пак ви обземат колебания, готови сте да размените остри реплики и с близки. Не е уместно, и на тях им е трудно, а все гледат с нещо да ви помогнат.През уикенда показвате припряност, не помага нито за работата, нито за лични отношения. Скорпионите да отстъпят назад, да обмислят плана си за действие и от понеделник нещата ще се подреждат по-лесно, съмишлениците ви ще са повече. Наистина следва да внимавате, за да не си докарате яд в екипа или с финанси. От св. Валентин поводите за купони и флиртове изкушават, ще сте в приятни компании. Все пак не прекалявате с хапване, пийване, авантюри. Деловите промени ви отварят по-широко поле за действие и се възползвайте...7-дневието ще ви се види по-трудно, но няма как –  поемате върху себе си част от ангажиментите на околните, когато наистина държите на тях. Неизпълнени обещания или капризи не плашат Стрелците, щом вече имат план за работа. Не е зле да бъдете по-предпазливи с финанси, а и да подготвите до най-дребните детайли начинанията си, иначе рискувате много. За по-лични неща овладейте критичността и желанието да се налагате, колкото по-спокойни и тактични сте в сряда, толкова по-добре ще ги подредите. Петък е времето за срещи и гости.Периодът е изпъстрен с поводи за общуване, но вие си правите амбициозна програма и още през уикенда ще си наложите някои ограничения, а в понеделник ще воювате за мнението си даже с по-влиятелни личности. До четвъртък ще спечелите доверието на шефове за идеите си, ала следва да се подчертае: приятели ви помагат с препоръки, услуги. Козирозите да премислят още веднъж стъпките, ще си спестят излишните пречки и грешки. Отделете си време, за да се порадвате на романтика в отдавнашната връзка или нов флирт.Делови и обществени проблеми ви тревожат, обаче е по-добре да овладеете желанието да спорите и критикувате, да не прибързвате с разчистването на натрупани неразбирателства, пък и задачи. Водолеите да не се блазнят и от организационни роли, нужно им е време за размисъл, а и да се порадват на дома и близките. Още в сряда ще се уверите, че усилията ви досега не са били напразно и нещата могат да се подредят без нерви, а хората, на които държите, заслужават обичта ви. В петък ще откриете и нови шансове за изява и доходи.Напрегнато 7-дневие, вероятно не сте доволни от приноса на някои колеги и партньори в съвместните дела. Все пак Рибите да не проявяват припряност, да не се изтъкват в екипа, май там дисциплината не е твърде силна. Ще намерите съмишленици за идеите си, но с реализацията не бива да се бърза, нито е умно да подценявате обективните пречки в начинания. Денят на св. Валентин е дар за влюбените – нека да поглезят избраника си, да се огледат за подходящия човек, ако не са обвързани. Не прекалявайте на купони, а и бъдете дискретни.", "date": "2018.02.10", "title": "Хороскоп за 10 – 16 февруари от Антония Мечкова"}
{"url": "https://offnews.bg/zimni/stefka-kostadinova-nadaha-sportistite-ni-v-piongchang-674598.html", "text": "Председателят на БОК Стефка Костадинова се срещна днес с българските олимпийци на Игрите в Пьонгчанг. В международната зона на олимпийското село Костадинова поздрави лично всеки един от нашите спортисти, после пожела успех и късмет в предстоящите състезания. На срещата присъстваха почти всички български състезатели от отборите по биатлон, ски-бягане, сноуборд и шейни, информираха от олимпийския ни комитет.„Искам да ви дам цялата сила, която имам. Ето че дойде време за най-истинските и престижни стартове. Всеки един от вас вече е победител щом е тук на Олимпиадата, сред най-добрите в света. Вие преминахте тежки квалификации и пресявки и в ПьонгЧанг можете само да спечелите. Искам да ви окуража, да ви пожелая да сте силни и горди като българи. Стартът е равен за всички, ще ви подкрепяме всячески, целият български народ ще бъде с вас. Желая ви успех и късмет в предстоящите стартове,“ каза Костадинова.В последвалите непринудени разговори спортистите споделиха впечатления от досегашното си пребиваване на Игрите, от условията в олимпийското село и по състезателните обекти, както и от тържественото Откриване на Игрите.„Снощи бяхте най-красивите на стадиона по време на дефилето на нациите. Всички ме поздравяваха в официалната ложа за начина, по който изглеждаше нашата делегация на парада и пожелаваха успех на България,“ каза още Костадинова.Поздравления към българските олимпийци отправи и Спас Русев, председател на Надзорния съвет на най-големия телеком у нас, VIVACOM е партньор на БОК и вече трета година подпомага активно българските олимпийци. На срещата в олимпийското село присъства и генералният секретар на БОК Белчо Горанов, както и повечето треньори и официални лица от делегацията.Последваха общи снимки и селфита, а Стефка Костадинова дълго разговаря индивидуално с нашите спортисти и техните наставници. След това председателят на БОК инспектира условията в олимпийското село.Междувременно нашите олимпийци разгледаха залата на т.нар. Olympic Village Plaza, част от тях пробваха атрактивния симулатор, който провокира чувството че си на ски-шанцата, по ледения улей или по стръмните олимпийски писти за спускане на ПьонгЧанг.Радослав Янков и неговият треньор Георги Атанасов пък демонстрираха в специално подготвения за снимки сет какви са условията в стаите на състезателите. А зачислените към българската делегация корейски доброволци не можеха да повярват, че могат да се снимат и да разговарят с настоящата световна рекордьорка в скока на височина.", "date": "2018.02.10", "title": "Стефка Костадинова надъха спортистите ни в Пьонгчанг"}
{"url": "https://offnews.bg/obshtestvo/dnes-e-medeniat-den-hari-i-valentina-praznuvat-674368.html", "text": "Църквата почита днес Св. Свещеномъченик Харалампий и св. Валентина. Имен ден празнуват Харалампи, Хари, Харалан, Ламби, Ламбо. Съимениците на св. Валентина пък ще празнуват два пъти за седмица, защото ще черпят и на 14 февруари в деня на католическия св. Валентин.Името на светеца означава \"силен, могъщ\". Той е покровител на пчеларите и меда.На днешния ден народните вярвания забраняват домашната работа, за да не се разсърди светецът и да пусне болестите на свобода, защото Свети Харалампий се приема като лечител на всички болести и рани. Медът пък се носи в храмовете за освещаване. Питка с мед присъства задължително и на трапезата, защото днес е меденият ден. Според друго поверие от днес земята се затопля и може да започне обработката й.Св. Харалампий бил епископ в Магнезия, Мала Азия, смел проповедник на вярата. Изправен на съд, напразно бил увещаван да се поклони на идолите. Предаден на мъчения, стъргали тялото му с железни куки. Раните по чудесен начин заздравявали. Мнозина езичници, като гледали твърдостта на вярата му и оздравяването му, повярвали и били предадени на смърт. Осъден на посичане, св. Харалампий издъхнал преди мечът да го докосне по времето на Септимий Север в 198 година на 113 години. Света Валентина била благочестива девойка, живяла в околностите на Кесария Палестинска. Тя става жертва на гоненията срещу християните през 308 г. при Максимилиан ІІ Галерий. Когато мъчителите се опитват да я накарат насила да принесе жертва в езическия храм, тя хвърля камък върху жертвеника и се обръща с гръб към горящия на него огън. Заради тази постъпка тя е обезглавена. ", "date": "2018.02.10", "title": "Днес е меденият ден, Хари и Валентина празнуват"}
{"url": "https://offnews.bg/obshtestvo/goliama-zadushnitca-e-panahidi-i-za-pochinalite-pri-pozhari-i-bedstvi-674521.html", "text": "Днес е Месопустна Задушница. В храмовете в цялата страна ще бъдат отслужени заупокойни литургии и общи панихиди за всички починали православни християни. Съботата преди Неделя Месопустна е отредена за църковен помен на починалите. Днешната Задушница се нарича Голяма, защото се споменават и починалите в самота без близки и тези от внезапна смърт по време на пътешествия, бедствия, пожари, от глад и от студ. Приема се, че те са погребани неподобаващо и тази Задушница е отредена за техен помен. Прави се и обща поменна трапеза, след която се раздава донесената храна на по-бедни, като милостиня за починалите. Приготвят се жито, вода, вино и питка. Столична община осигурява допълнителен транспорт. Въвежда се временна организация на движението.Разкрива се временна трамвайна линия с маршрут от ж.к. \"Борово\" - кв. \"Орландовци\".Разкрива се временна автобусна линия № 83А (за гробищен комплекс \"Бакърена фабрика\") с маршрут - от Зоопарка по маршрута на автобусна линия № 83 до бул. \"Ломско шосе\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута двупосочно.Разкрива се няколко временни автобусни линии.Временна автобусна линия № 108А (за гробищен комплекс \"Бакърена фабрика\") с маршрут - от ж.к. \"Люлин - 5\" по стария маршрут на автобусна линия № 108 (в посока ул. \"Бели Дунав\" - от бул. \"Сливница\" по ул. \"Адам Мицкевич\") до ул. \"Бели Дунав\", надясно по ул. \"Хан Кубрат\", наляво по ул. \"Христо Силянов\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута, двупосочно.Разкриват се и временни автобусни линии за обслужване на гробищни комплекси \"Централни гробища\" и \"Малашевски гробища\".Автобусна линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18;Автобусна линия № 79А с маршрут: надлез \"Надежда\", ул. \"История Славянобългарска\", ул. \"Индустриална\", ул. \"Константин Стоилов\", бул. \"Ген. Данаил Николаев\", бул. \"Владимир Вазов\", ул. \"Тодорини кукли\", ул. \"Река Велека\" и по бул. \"Владимир Вазов\" по маршрута двупосочно;Автобусна линия № 86А с маршрут: АТ \"Малашевци\", ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно;Автобусна линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\";Пътните полицаи от столичното МВР ще насочват шофьорите къде да паркират около гробищните комплекси. Възможните паркинги са в района на Централни гробища - по платната на ул. \"История Славянобългарска\" (старо име ул. \"202\") и ул. \"Заводска\"; в района на гробища \"Бакърена фабрика\" - по платната под подлеза на ул.\"Адам Мицкевич\"; в района на гробища \"Малашевци\" - по платната на ул. \"Резбарска\" между ул. \"Васил Кънчев\" и бул. \"Ген. Владимир Вазов\", както и пред централния вход на ул. \"Жак Дюкло\".От СДВР ще организират движението в града през съботния ден.", "date": "2018.02.10", "title": "Голяма Задушница e, панахиди и за починалите при пожари и бедствия"}
{"url": "https://offnews.bg/obshtestvo/tciklon-vrashta-zimata-uikend-sas-sniag-674535.html", "text": "Зимата се завръща днес за кратко, средиземноморски циклон носи облаци, валежи и вятър. Възможни са и навявания от сняг. Най-силно влошаване на времето се очаква тази нощ.Максималните температури днес ще са между 5 и 10 градуса. Валежите ще продължат и утре, в Дунавската равнина и високите полета на Западна България ще се образува нова снежна покривка. Температурите ще са между 0 и 5 градуса. В източните райони вятърът ще се усили, но в началото на следващата седмица ще отслабне. Облачността ще се задържи предимно значителна, ще има и превалявания, но по-слаби и само на отделни места в страната. Шофьорите, на които им предстои пътуване, да тръгват на път с автомобили, подготвени за зимни условия, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, напомнят от АПИ.От МВР също препоръчаха да не се тръгва на път, а ако това е наложително, водачите да имат достатъчно гориво, въже, фенерче и топли дрехи. Друг съвет е да се кара по първокласни пътища, защото те се почистват с предимство.", "date": "2018.02.10", "title": "Циклон връща зимата, уикенд със сняг"}
{"url": "https://offnews.bg/politika/dzhambazki-kak-mozhe-da-se-borish-za-vsiako-minzuharche-a-da-ne-znae-674593.html", "text": "Крайно лява и екстремистка е позицията на колегите от групата на Зелените, в нея са се събрали маоисти, екстремисти, хора, които не са виждали комунизъм, искат да си играят на това. Това заяви евродепутатът и зам.-председател на ВМРО  Ангел Джамбазки по Нова тв. Не мога да променя хора на 50 години как да говорят и как да пишат, коментира скандалната декларация на Валери Симеонов за германския евродепутат Ска Келер. Малко ме обърка изказването на г-н Джамбазки, не бих искала да го коментирам, каза Келер. На въпрос дали в Германия са построени 14 нови лифта за две години, Келер отговори, че не знае цифрите, но ще провери в Гугъл след интервюто. В областта, в която съм избрана в Германия, се борим срещу построяването на нов лифт, ако бъде построен, това ще е абсурдно, защото там не вали сняг, обясни Келер. Тя бе категорична, че не иска да се меси във вътрешната политика на страната ни. Как може да дойдеш в една държава да протестираш, да си зелен и да се бориш за всяко мизунхарче, а да не знаеш какво става в дома ти, коментира Джамбазки. По думите му протестиращите не са природозащтници, а представители на Да, България, ДСБ, Зелените, които са фрустрирани от неуспеха си на изборите. Те са мотивирани от политическото си фиаско. ", "date": "2018.02.10", "title": "Джамбазки: Как може да се бориш за всяко минзухарче, а да не знаеш колко лифта има в страната ти"}
{"url": "https://offnews.bg/obshtestvo/vidinskiat-mitropolit-daniil-pristiga-v-eparhiata-si-dnes-674371.html", "text": "Новият видински митрополит Даниил пристига днес в епархията си. Той ще посети първо църквата „Света Параскева” в село Сумер, около 12,30 часа ще бъде посрещнат в центъра на Монтана, откъдето ще отпътува за Видин. Там той ще бъде посрещнат и приветстван на централния площад „Бдници“ от клира, миряните и обществеността на Видин. След това с литийно шествие всички ще се отправят към катедралния храм „Св. Димитър“, където ще се състои тържествената интронизация на новоизбрания Видински митрополит Даниил.Драговитийският епископ Даниил бе прогласен от Българския патриарх Неофит за Видински митрополит на 4 февруари. Това стана след като архиереите от Светия Синод го избраха с 11 гласа от общо 13 гласували. Преди това Видинската епархия бе ръководена 30 години от Негово Високопреосвещенство Дометиан, който почина на 18 септември миналата година.Жители на Видин протестираха срещу избора, според тях наследник на митрополит Дометиан трябваше да е епископ Поликарп, който обаче получи само два гласа на епархийските избори. ", "date": "2018.02.10", "title": "Видинският митрополит Даниил пристига в епархията си днес"}
{"url": "https://offnews.bg/obshtestvo/startira-kampaniata-za-razdavane-na-bezplaten-kompost-v-sofia-674378.html", "text": "Столична община стартира кампанията си за предоставяне на до 10 кг безплатен компост на всички граждани, заплатили такса „битови отпадъци“, съобщиха от СО. Компостът се произвежда от преработката на био и зелени градски отпадъци в Инсталацията за биологично третиране „Хан Богров“ на Завода за третиране на отпадъците на Столична община. Той е естествен обогатител на почвата, който задържа влагата и помага по-лесното и бързо усвояване на хранителните вещества от растенията.През 2017 г. е раздаден безплатно на граждани 20,57 т. висококачествен компост, а за 2015г. и 2016г. количеството е общо над 21тПрез 2014 г. беше въведена в експлоатация инсталацията за биологично третиране на площадка „Хан Богров”, която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона/годишно. С изградените инсталации от отпадъци се произвеждат ресурси – ел. енергия и компост. През 2017 г. в компостиращите инсталации за хранителни и зелени отпадъци са преработени са 13 927 т. зелени и 8558 т. хранителни биоотпадъци, произведени са 8876 тона компост и 2108 MWh електрическа енергия.Компостът ще се раздава на всички желаещи граждани всеки работен ден от 12.02.2018г. до 31.12.2018г. от 10 до 17 часа, на територията на площадка „Хан Богров“. ", "date": "2018.02.10", "title": "Стартира кампанията за раздаване на безплатен компост в София"}
{"url": "https://offnews.bg/nashite-avtori/rokliata-razkaz-ot-zdravka-evtimova-674587.html", "text": "Прибрах едно от децата на Тано, първото, най-голямото. Кръстих го Ана - хем късо, хем лесно се помни. Не знам дали тая бяла въшка е глупава. Взе да се мъкне след мене. Аз съм ялова жена, откъде ще знам защо едно ситно хлапе мете като опашка подире ми. Мършаво и недохранено ми изглежда. Ръцете му по-тънки от луканките, дето висят на тавана в антрето. Краката му - писалки. Аз мръдна към кухнята, защото ми се прияде, то след мене се влачи. Поема да си налея винце, то подире ми се люшка. Обичам червеното вино, това ми е едновременно и силата, и слабостта, мога да пия червено четири седмици без прекъсване. Производителка съм.В избата имам пет хиляди бутилки, мога сама да си ги изпия. Сядам на земята в хола. Там е покрито с един мокет, моята експертка и икономка Изабела го купи. Момичето разбира от рокли и мокети, от италиански манджи и мъже, но виното не го схваща. Отначало я карах да сяда да пием заедно, тя от втората чаша прави главата, мъртво се оформя, пада в краката ми и заспива.- Ставай, ма Изабело, да пиеме!- Добре, госпожице Мана, както кажеш. Почваме – но само се полива по шията, от косата й капе вино върху белия мокет. Аз я сритвам, Иза измъчва още една чашка и ми разправя: - Много те обичам, госпожице Мано, само не ме карай да пия - и пак заспива.Аз седя, не ме оборва виното, защото главата ми е високо. Не съм от дребния народ по тоя край, голяма съм като хижата под Черни връх, дето се издига и коронясва цял Радомир. Пия здравословно, замезвам със саздърма - отглеждам си едни специални малки магаренца. Аз лично им нося вода, аз ги зобя със специален зоб - смес от жито, ечемик и просо, за да стане саздърмата с качество за ялова жена като мене: хем корава, хем да ми мирише на хубаво и да ме пази от алкохолно влияние. Къркам си разумно и спокойно от най-гъстото червено вино. Правя го от лозите на южния склон на Прехвърляч - това е баир, който ако го прехвърлиш, без да ти се разлумка сърцето, значи има още сто години да се мъчиш и да живееш, а Господ хич и не бърза да те прибере зад Черни връх.Аз използвам, че Господ не ще да ме прибира зад върха, поемам червеното, преглъщам саздърмата, дето аз собственоръчно съм заклала магаретата и сама съм месила каймата. Изабела спи до мене, аленото толкова я е стиснало, че върху моя бял мокет прави локвичка, но не й придирям. Утре ще изчисти, само ме е яд, че си нямам компания, с която да се напия като нормална жена.Но сега, както си дегустирам аленото от Прехвърляч, Глупавото хлапе седи до мене и ме гледа. Хваща парче саздърма и дъвче, страх ме е да не се задави - нали си е малко просто, не може да приказва друго, освен “тате”. “Тате” казва на Тано, когато съм го викнала, защото ме е стегнало настроението в жегата. Той си държи на обещанието – обича ме като господ, съвсем безплатно, затуй, че приех да гледам детето му. Глупачето вика и на мен \"тате\", опитва да ме хване за крачолите на дънките. Като се умори да пълзи подире ми като гъсеница - увесва се и казва \"гуш\". Веднъж го гушнах, но ризичката му миришеше на вкиснато и не можах да го изтрая. Казах на Изабела:- Изабело, я изкъпи Глупавото, че от него смърди като от контейнера за отпадъци.Изабела го изми на две на три, но тя, макар че според мен не е ялова, никак не я бива да мие деца. Мъже я бива да избира, по лицето ми познава дали в момента се нуждая от някой тих и кротък свит на купчина вар пред мен, или искам Стоичко – въпреки че е дребен като ярка, е мъж с хъс. Та следователно Изабела изми Глупавото, но то пак лъхаше на контейнер. Тогава накарах Тано, бащата на тази мъничка нещастна тиква, да я изкъпе. Тано къпа въшката половин ден и хубаво я изчисти, ама после взе че й облече същата мръсна ризка и детето пак си вони. Пратих Изабела да купи някакво детско костюмче и най-после ситната стотинка спря да мирише на тор и пор.- Знаеш ли, Манче, майка й носеше рокля, и това се държеше за роклята й. Що не си купиш рокля и ти? – подтикна ме подло Тано.- Аз и рокля! Виждал ли си ти, Тано, Черни връх в рокля? – питам го аз.- Не съм виждал - призна той. - Не е важно дали е планина или е риба, важното е да е в рокля.И аз се поднесох по акъла му, викнах моята Изабела.- Изабело – подхващам изтънко. - Ходи ми купи от магазина една рокля.- Да не си болна, госпожице Мана? – изуми се Изабела. - Да ти дам ли аспирин и парацетамол?Освен че готви италиански и испански пици, тя ме лекува и ме пази от мухи с едно борово клонче.- Веднага ми донеси рокля, или ще те уволня. Знаеш ли колко жени чакат само да си поклатя ръката и да ги повикам за мои икономки?- Ти без мене не можеш да си поклатиш ръката – изтъква ми Изабела и е напълно права.Добре, но в магазина няма рокли за висока жена като мен. Изабела ми донесе една, едва се наврях в нея, пък и пустият парцал къс, стига до бюста и повече не ще. Накарах Изабела да разреже една завеса - хубава, червена завеса от Италия, седемстотин евра парчето. От завесата Изабела ми съши една рокля за чудо и приказ.- Трябва да ме черпиш, госпожице Мано! – прави си устата за бонус Изабела. – Тая дреха е уникат, да го знаеш от мене. Ще ти стои като на лебед.Като облякох роклята, Тано се задави, после вика:- Я фърли тая палатка, че приличаш на бик в нея.Обаче Глупавото ме видя в рокля, лепна се за мене, грабна подгъва и изведнъж ми каза: - \"Мамо, мамо!\". Никога не ми е било така радостно, макар че аз съм много радостна жена. В който джоб бръкна, пари вадя. Ако има нещо, дето работи и дето дава хляб на народа по тоя край, това са моята мандра, моите овчарници, моят цех за работно облекло, пижами и престилки, моят ковашко-пресов цех, моята гора. Рекох на Изабела:- Хайде Изабелче, сега ще ти дам банкет. Глупавото ми вика \"мамо\"!Сладка работа. Изабела изпече агне. Първо с нея пихме с напръстници от най-хубавата ми ловджийска ракия. После я накарах да ми прави компания с виното, но тя от втората чаша заспа като чувал с репи. Взех да разсъждавам: ако и аз се отрежа, та заспя, Глупавото може да излезе от къщата и да се удави в шадраванчето. А то да видиш, особено дете - седи тихо, без въобще да шавне, гледа ме. Подавам му да яде, не взима. Като изтърва парче месо, както се подхвърля на куче, то го грабва и лапа. Така ли са го гледали у дома му, гнидите престъпни. Вечерта ми се доспа, легнах – хлапето си има креватче. Вехтошарят Аго ми докара легълцето за без пари, защото не бях сигурна дали ще държа дребното вкъщи, или ще го дам на Изабела да го хвърли някъде за осиновяване.Обаче като си легнах на кревата, онова малоумниче дойде, покатери се до мен се и полека пропълзя в краката ми. Така по пижамка остана. Не се зави, сви се на топка и изведнъж отново каза \"мамо!\"- Какво бе, Анче, миличко? - питам го, а то щом ми чу гласа, веднага се изхлузи на пода и се завря под кревата.- Защо бягаш, бе дете? Ела тука - но то, нали е просто, седи под кревата и колкото повече го викам, толкова по-навътре се натиква.Изабела се порязала здраво с алкохола и спи като желязо, но аз я сритах и й викам:- Изтрезнявай веднага и измъкни Глупавото.Експертката ми уж се разтрезни, напъха се под кревата да вади Глупавото, но веднага заспа там. Така се беше оформила, че под нея на белия ми мокет се появи локвичка. Аз на такова нещо не обръщам внимание - утре ще я измие, но ме е страх, че хлапето под кревата притихна. Ни се чува, ни се вижда, мисля си - да не се е задушило, да не е ритнало камбаната. Едно дете веднъж да ми каже “мамо” и аз да го изпусна да умре. Хайде бе!- Ставай, Изабело – сритвам й краката, но тя така се алкохолизирала с червеното, горката, че не помръдна.- Глупаво! Глупавичко! - викам хлапето аз, но от него ни вест, ни кост. Аз съм потънала в роклята от оная завеса като газела в тиня, опитвам се да стана, обаче настъпвам подгъва. Със сигурност не съм пияна, защото имам висок тренинг. Сама съм изпивала четири бутилки и заради бас със Стоичко после съм се покатервала на най-високата череша да бера череши и да стрелям с ловджийската си пушката по косовете. Както съм си изляла в стомаха пет литра червено, косовете ги гърмя като стой, та гледай. На сутринта аз и Стоичко ходихме да броим колко крилати съм съборила - четири парчета, но може и да са били повече. Имам три котарака и си правя сметка, че всеки е закусил с по един-два жълтоклюни вредители. Не съм пияна, само ми е ядосано, че онова глупаче се набута под леглото; Изабела се формирала като кон - и тя под леглото.- Тано! Тано! - викам аз.Откакто прибрах малоумното му дете и го кръстих Ана, Тано се премести в двора ми. Не съм толкова широка в сърцето, че да го пусна в къщата. Мъжът трябва да си знае мястото. Обича те, колкото те обича - и довиждане, форматирай се в бараката с инструментите, при мотиките и лопатите. Бараката не е далече от прозореца ми и наблюдавам Тано да не избяга. Той е единственият мъж в Южна България, по-висок от мене с един сантиметър. Вместо да си дера гърлото да го викам, сама слизам долу. Днес е събота.Уж сме се разбрали да не пие в сряда и събота, отмъкнах се криво-ляво до бараката и що да видя - до Тано две празни бутилки от евтината ракия. След две стъкла от моята евтина ракия и железен сандък ще се оформи и ще остане пиян десет дни.- Изабело! Изабело виновна! – съскам аз, щото вече нямам сили да крещя. - Днес е събота, кокошка такава. Защо си му дала алкохол! Вдигни го на крака, детето му се изгуби.Но Изабела се форматирала и остана завряна под кревата ми. Глупавото ни се чува, ни се вижда. Седя аз, огромна като Червена Могила в оная рокля от завеса, Глупавото го няма да ми каже сладко “Мама, мама”. Какво да правя? И аз обърнах от онова вино, от южния склон, което продавам само на англичани и дойчета. Обаче ясно е, че не съм го продала всичкото на англичани и дойчета, ами виното бълбука най-радикално в главата ми. Искам да летя, доколкото ми позволява новата рокля от завеса и доколкото съм ядосана на оня двуметров слон Тано, дето спи неподвижно в бараката за инструменти. Тръгвам към бараката, но се разминаваме, по едно време падам върху Тано, но той не усеща. Стъпвам върху него.- Ало! Детето се изгуби. Няма го. Боже изгубих го аз детенцето.Какво да правя.- Изабело! - едвам се помръдвам в тая рокля, която се усуква като змия около краката ми. - Днеска събота ли е, ма Изабело? - но и тя не знае дали е събота. Цялата се е навряла под леглото. Не се вижда.Какво ще стане с Глупавичкото ми, господи!Едвам отварям вратата – огромна желязна порта, циментирана в зида около моята къща. Ходя трудно, непоносимо е в тая рокля – ту я настъпвам, ту ми се повдига над кръста. Гадна работа. И защо я навлякох? Да се улавя Глупавото за нея и да ми казва “мамо”! Толкова хубаво беше, божичко.Къщата на Стоичко е наблизо. Отивам, тропам по вратата, те всички спят като къртици, но ето – по едно време виждам първо жена му. Като плъх изскочи, после и Стоичко се изсули навън по пижама. Дребен тип ти казвам, дребен като престъпник. Според мене ниските мъже трябва да ги слагат в затвора, но добре, че този не са го сложили в затвора, защото днеска сигурно е събота.- Ако искаш, госпожице Мана, да ти дам аналгин и фервекс две опаковки? - пита жена му. Гласът й едва излиза от евтината й нощница. - Ей тука ще ти постеля, докато чакаме да дойде доктор Господинова. Сигурно вече си е легнала жената. Чакай малко! - и се наведе, ще речеш, че ще ми целува ръка.- Жено и Стоичко - викам им с все сили. – Тръгвайте да извадим едно дете изпод един креват.Те тръгнаха, тя по нощница, той - по пижама, смачкана и сива, от най-евтините, каквито ги шият в моя цех на баира. Едва сега усетих, че виното от лозите по южния склон, дето го продавам на дойчета и англичани, вече се е покатерило в мозъка ми и ме командва да падна долу. Сигурно не бях замезвала с достатъчно саздърма. Нямах сили да крача. Паднах някъде по средата на двора на Стоичко и добре че не се търколих върху самия дребен мъж, защото от него щеше да остане локва - същата като ония, дето ги правеше Изабела на белия мокет. Макар че бе по-дребен от собствената си жена, Стоичко беше жилав. Мъжете по нашите баири макар дребни и стиснати, имат яка кръв.Стоичко ме е завлякъл от техния двор до моя хол и ме хвърлил на легло. Не помня колко съм спала. Когато на сутринта се събудих на спалнята си, разбрах, че дори росата не ме бе наквасила. Някой ме беше омотал в две родопски одеяла. Глупавото детенце спеше на креватчето си до мене, завито с олекотено юрганче.Сигурно Изабела беше изтрезняла по-рано от мен.", "date": "2018.02.10", "title": "Роклята: разказ от Здравка Евтимова"}
{"url": "https://offnews.bg/112/sdvr-kolata-s-ohraniavanoto-litce-desislava-radeva-e-spriana-zakonno-674605.html", "text": "От извършената проверка на Столична дирекция на вътрешните работи по случая от 7 февруари се установи, че действията на полицейските служители при проверката на автомобил на НСО са в съответствие с разпоредбите на ЗМВР и съответните други нормативни документи. Това съобщиха от СДВР по повод инцидента със съпругата на президента Десислава Радева. Автомобилът е бил със затъмнени стъкла, без обозначителни белези за специален режим на движение, управляван от служител на НСО и с него се е придвижвало охранявано лице. Следустановяване на горните обстоятелства полицейската проверка е преустановена незабавно и автомобилът на НСО е продължил по маршрута си\", уточняват още от столичната полиция. След случая Десислава Радева публикува в профила си във Фейсбук тълкуване на думата \"комплот\". В статията от тълковния речник са посочени и синоними: заговор, съзаклятие, конспирация, покушение, атентат, интрига, скрит план.Първоначално по случая беше разпространена подвеждаща информация за това, че Радева сама е шофирала автомобила , а колата й е била преследвана от патрулки. По-късно информацията беше опровергана и от НСО, и от президентството.От НСО обясниха, че в конкретния случай се касае за обикновена полицейска проверка.", "date": "2018.02.10", "title": "СДВР: Колата с охраняваното лице Десислава Радева е спряна законно"}
{"url": "https://offnews.bg/obshtestvo/iajtca-i-mliako-paziat-ot-gripa-raztrij-go-s-rakia-daj-mu-50-grama-674592.html", "text": "Тази година у нас се засякоха два щама на грипа - доста агресивни. Пусне ни единият, хване ни другият, това е причината за тежката епидемия. Игри на открито, спортуване - студът няма да ни направи по-болни, категорична бе д-р Гергана Николова, общопрактикуващ лекар, по Нова тв. Белтъкът изгражда имунитета. Задължително в грипно време трябва да се ядат повече мляко и млечни продукти, яйца, риба, препоръча проф. Божидар Попов, председател на Българското дружество по хранене и диететика. По време на епидемия не бива да се правят диети за отслабване. Зеленчуците и плодовете носят витамини и антиоксиданти, затова са много полезни. Чесънът е най-добрият зеленчук с антигрипно значение. Туршиите могат да заменят пресните плодове и зеленчуци, но имат много сол, допълни професорът. Две чаши вино вечер може, но не бива да се забравя, че алкохолът понижава имунитета, уточниха медиците. Българинът има една любима рецепта - разтрий го с ракия, удари 50 грама ракия, това не помага, обясни д-р Николова. Тя посъветва хората да пият 1,5 л вода за изчистване от токсините. ", "date": "2018.02.10", "title": "Яйца и мляко пазят от грипа, 'разтрий го с ракия, дай му 50 грама ракия' не помага"}
{"url": "https://offnews.bg/politika/parlamentat-otvaria-vrati-za-grazhdani-674591.html", "text": "Парламентът посреща гости днес. Народното събрание отваря врати за посетители по повод 139-годишнината от Учредителното събрание. Председателят на НС Цвета Караянчева ще посреща първите граждани, дошли да разгледат сградата на законодателите, в 10 часа. Посетители могат да посещават парламента до 16 часа. Гостите ще могат да видят оригиналите на Търновската конституция и на \"Сребърната конституция\" - издадена заради приети промени в основния закон на 9 юли 1911 г. и наричана така защото нейната корица е от ковано сребро с позлата.", "date": "2018.02.10", "title": "Парламентът отваря врати за граждани"}
