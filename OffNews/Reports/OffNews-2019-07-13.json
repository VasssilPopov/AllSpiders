{"url": "https://offnews.bg/futbol/ludogoretc-zapochna-s-pobeda-nad-tcarsko-selo-dazhd-provali-debiuta-n-707189.html", "text": "Осемкратният шампион Лудогорец започна успешно защитата на титлата си, след като победи с 2:0 новобранеца в Ефбет Лига - Царско село. Срещата се състоя на стадион \"Ивайло\" във Велико Търново заради ремонт на \"Лудогорец Арена\". Главно действащо лице тази вечер бе румънецът Клаудиу Кешерю, който се разписа от дузпа в 7-та минута, а в 66-та удвои аванса на тима си.Треньорът на разградчани Стойчо Стоев направи доста промени в състава си, в сравнение с мачовете с Локомотив Пловдив и Ференцварош, като единствен Георги Терзиев запази титулярното си място от двубоя с унгарците в сряда.За \"царете\" пък като титуляри започнаха четирима дебютанти - Уесли Ната, Евертон, Андерсон и Родни Антуи.Историческият първи мач на Арда в българския елит пък не протече по очаквания за кърджалийци начин. Заради проливния дъжд, който се излива над Кърджали, срещата бе прекратена. Така Арда и Ботев ще трябва почакат още 24 часа, за да се изправят един срещу друг.Делегатът на Българския футболен съюз сподели, че мачът ще се доиграе утре, като ще започне от 4-ата минута. Според регламента той трябва да започне в 18:30, но по това време е планиран и двубоят между Славия и Витоша.Главният рефер Станислав Тодоров заяви, че е БФС и телевизията, която излъчва срещите от българския елит, ще вземат решение за началния час на срещата.", "date": "2019.07.13", "title": "Лудогорец започна с победа над Царско село, дъжд провали дебюта на Арда"}
{"url": "https://offnews.bg/temida/napadnaliat-izraelski-turistki-hotelier-e-osvoboden-bez-povdignato-obv-707186.html", "text": "Хотелиерът, който беше задържан, след като нападнал израелски туристки в \"Слънчев бряг\", е освободен, като на този етап не му е повдигнато обвинение, съобщи БНТ.Спорът беше заснет с телефон, като на клипа, публикуван от израелски телевизии, се вижда как хотелиерът Иван Тодоров се опитва да ритне една от жените. Тодоров е разпитан за отношението си.Туристките и хотелиерът разказаха различни версии за причините за конфликта. Според туристките, след като пристигнали в хотела, се оказало, че има дублиране и стаята им, за която заплатили предварително, не е свободна и от хотела предложили да ги настанят в различен хотел. След спора пък се стигнало до агресията на хотелиера. От хотела разказват различна версия за причината за конфликта - туристките искали да бъдат настанени веднага след пристигането им, но от хотела им казали, че настаняват след 14 часа, като те първи проявили агресия. По случая е образувано досъдебно производство, като все още се разпитват всички участници и свидетели на инцидента.Ще се търси начин и двете израелски граждански, които се прибраха в родината си, да бъдат разпитани в България, като едва тогава ще се прецени дали на Тодоров ще бъде повдигнато обвинение, обясняват от прокуратурата в Несебър.", "date": "2019.07.13", "title": "Нападналият израелски туристки хотелиер е освободен без повдигнато обвинение"}
{"url": "https://offnews.bg/koloezdene/belgietcat-de-hend-specheli-osmia-etap-na-tura-alafilip-otnovo-poe-li-707185.html", "text": "Състезаващият се за \"Lotto–Soudal\" Томас де Хенд спечели осмия етап от тазгодишното издание колоездачната Обиколка на Франция. Белгиецът измина 200-километровото разстояние от Макон до Сент Етиен с време 05:00:17 часа.Втори завърши Тибо Пино от отбора на \"Française des Jeux\" с 6 секунди изоставане. Трети остана Жулиен Алафилип (Quick Step) и си върна \"жълтата фланелка\" на лидер.В генералното класиране французинът вече води с 23 секунди пред Джулио Чиконе (Trek–Segafredo), тъй като взе и 6 секунди бонификация за третото си място в днешния ден. Трети на 53 секунди зад него е Пино, следван от австралиеца Джордж Бенет от \"LottoNL-Jumbo\". Съотборниците в \"INEOS\" Герант Томас Еган Барнал пък са на малко повече от минута зад лидера.Иначе днес Де Хенд постигна епична победа в етапа, който бе и най-интересният от началото на Тура. Белгиецът бе начело на колоната от самото начало и самостоятелната атака, която бе предприел, в крайна сметка се отплати във втората му етапна победа в кариерата му.Миналогодишният победител Томас падна 15 километра преди финала. Все пак британецът успя да се възстанови бързо след близката среща с асфалта, което претърпя на един от завоите, и настигна основните си конкуренти, за да завърши също с групата на Чиконе.Утре предстои деветият етап от обиколката. По време на националния празник на Франция ще бъдат изминати 170,5 километра от Сент Етиен до Бриу с едно изкачване от първа категория и две от трета.", "date": "2019.07.13", "title": "Белгиецът Де Хенд спечели осмия етап на Тура, Алафилип отново пое лидерството"}
{"url": "https://offnews.bg/futbol/var-i-futbolni-zalozi-kakvo-se-promeni-706697.html", "text": "Технологията за Видео Асистент Рефер (Video Assistant Referee), известна по-добре просто като VAR, вече е на хоризонта в много големи лиги. Тя се използва на последното Световно първенство, в приключилия наскоро сезон бе част и от мачовете в Шампионска лига, а от следващата кампания тя ще бъде интегрирана и в най-голямото първенство на света - Премиър лийг (Серия А и Бундеслигата вече я използват).Отборите от елита на Англия се съгласиха да се присъединят към общия хор на използване на системата по света след много спорове и дебати дали тя допринася за подобряване на футболната игра или не. Много се е изписало по темата, но остана един недообяснен въпрос, който вълнува много любители на футбола, които залагат в онлайн  - как ще промени VAR футболните онлайн залози на живо?Какво е VAR технология?За тези, които все още не са научили подробностите за тази иновация в най-великата игра, ще започнем с кратък преглед на VAR. Това е нова футболна технология за преразглеждане на решенията на съдийската бригада на терена.Създадена да подобри процеса по взимане на решения от съдиите и по този начин да доведе до повече справедливост в спорта, VAR вече бе изпробван в много първенства по света и повечето от тях решиха да запазят технологията и след тестовия период.Както може да се очаква обаче, системата бе посрещната със смесени чувства. Някои се фокусираха върху приноса й върху справедливостта от съдийските решения, докато другите отбелязват нейните несъвършенства и неудобствата, свързани с използването й. Трети смятат, че дори и ползите да са повече от вредите, играта трябва да остане максимално близо до оригиналния си вид.Зад VAR стои екип от (обикновено) трима рефера, чиято работа е да преразглеждат решенията на съдиите на терена и да сигнализират главния съдия, когато е налице “очевидна грешка“. Използването на видео асистент рефера може да се задейства по два начина - или по инициатива на главния съдия, когато не е убеден в правотата на своето решение, или чрез пряка намеса от екипа на VAR, ако забележи ситуация или интервенция, останала незабелязана за вземащите решенията на игрището.Опитът до момента показва, че играчите и феновете приемат положително въвеждането на VAR. Ставаме свидетели на повече дузпи и отстрани по всичко изглежда, че играта е станала по-честна. Разбира се, не са рядкост и противоположните мнения. Маурисио Почетино, мениджърът на финалиста в Шампионска Лига Тотнъм, изрази становището си, че нововъведението идва прекалено рано в Премиър Лийг, защото английският футбол се играе на много високо темпо и дългите забавяния, причинени в следствие на гледане на видео повторенията, ще отблъсне феновете.Въпреки това, вече изглежда повече от ясно, че VAR ще остане част от футбола и ще разраства все повече влиянието си. Скоро повторенията на терена няма да бъдат лукс, принадлежащ само за богатите лиги, а ще достигне до много повече първенства по света, дори и в България.В края на 2018 г., вицепрезидентът на Българския футболен съюз С Атанас Фурнаджиев сподели, че до максимум 3 години ВАР ще стане част и от родното първенство.Това означава, че за залагащите на спорт в онлайн букмейкъри е още по-важно да знаят как се отразява системата на спортните залози, защото съвсем скоро почти всички стадиони в Европа ще имат този прословут екран, до който съдията ще притичва след добре известния знак, представляващ рисунка на екран във въздуха.Какво е мнението на сайтовете за онлайн залози относно VAR?На най-голямата конференция на индустрията на спортните залози, която се проведе на “Стамфорд Бридж“ в Лондон през март т.г., представители на десетки букмейкъри обсъдиха влиянието системата върху поставянето на онлайн залози в реално време.Букмейкърите смятат, че въвеждането на VAR ще нанесе сериозен удар върху пазарите на живо и като цяло ще възпрепятства до една степен този процес. Операторите се оплакват, че системата е непоследователна и че често липсват ясни норми кога и защо тя ще се използва. В резултат на това, повечето букмейкъри все още изпитват трудности в подреждането на предложенията си.Представител на британски букмейкър даде като пример ситуацията, когато изплаща печалбата от залог за гол, който след това бива отменен след преразглеждане от VAR.Специализираният сайт Bukmeikari.com добавя още една ситуация, която възникваше често най-вече в ранния етап на залаганията на живо в пост-ВАР ерата: Да кажем, че Ювентус играе с Наполи и “Старата госпожа“ вкара първия гол за 1:0. Коефициентът за победа на “Бианконерите“ в  веднага спада от 2.00 на 1.30. Човек прави онлайн залог при 1.30, считайки, че Ювентус няма да изпусне преднината. Но, за нещастие на играча, при гола е имало засада и следователно той се отменя. Коефициентът отново се връща на предишното си ниво - 2.00, но играчът вече е поставил залог при много по-нисък коефициент, който залог вече е крайно неизгоден за него.Как технологията се отразява на залагащите на спорт?На този етап изглежда, че VAR ще засегне единствено поставените “на живо“ онлайн залози, докато “пре-мач“ залаганията ще останат непроменени.За да се избегнат подобни примери като този със залога за Ювентус срещу Наполи, някои букмейкъри вече въведоха специални правила, касаещи играчите и техните залози, когато намесата на VAR отмени решение на главния съдия.Ето какво гласят правилата на Betfair:“Когато решение бъде отменено след използване на системата видео асистент рефер, Betfair ще отмени всички залози, направени между момента на настъпване на събитието (гол, дузпа или червен картон) и неговото отменяне с VAR“.В заключение може да се каже, че букмейкърските къщи все още изпитват трудности с аклиматизирането към новите условия на футболната игра, които бяха променени не малко от видео асистент реферите, но се стараят да направят прехода към променената среда достатъчно гладък за играчите, за да не усетят те сериозни проблеми при играта си.Все пак от Bukmeikari.com съветват да бъдете по-внимателни с онлайн залозите си на живо и през следващия сезон и по-конкретно да внимавате със залозите си, които правите веднага след гол, червен картон или отсъждане на дузпа. За да бъдете напълно сигурни в спокойната си игра, по-добре изчакайте една минута и тогава направете следващия си залог.За сега  не променя залаганията по друг начин, освен с това известно неудобство. В момента букмейкърските къщи подготвят нови интересни пазари, с които ще можем да залагаме за това дали системата ще се използва по време на мача, за какво, какъв ще бъде изходът от решението и т.н., но към момента тези пазари все още се разработват.работват.", "date": "2019.07.13", "title": "VAR и футболни залози - какво се промени?"}
{"url": "https://offnews.bg/sviat/obstreliaha-s-granatomet-ukrainska-televizia-video-707184.html", "text": "Неизвестни лица са стреляли с гранатомет по сградата на украинска телевизия, съобщиха Асошиейтед прес и Ройтерс, цитирани от БТА.Целта е била телевизия \"112 Украйна\", сочена за проруска. Няма пострадали хора, но сградата е понесла щети.Властите определиха нападението като терористичен акт.Обстрелът е заснет от охранителни камери. По-рано тази седмица главната прокуратура на страната заплаши телевизията с правни действия, ако излъчи новия документален филм на режисьора Оливър Стоун, включващ интервю с руския президент Владимир Путин. Филмът, посветен на протестите на Майдана от 2014 година, е обект на критики в Украйна, тъй като според мнозина застава на страната на руското правителство.Новинарският канал \"112 Украйна\" е собственост на Тарас Козак, който е сред кандидатите за депутати от листата на проруската партия \"Опозиционен блок\", организирана от свързания с Путин олигарх Виктор Медведчук.Ден преди нападението телевизията поиска от полицията да защити журналистите ѝ от заплахи, отправяни от \"радикализирани националисти\", които се опитват да повлияят на редакционните решения.", "date": "2019.07.13", "title": "Обстреляха с гранатомет украинска телевизия (видео)"}
{"url": "https://offnews.bg/dw/tajnite-sluzhbi-v-evropa-mitove-i-proza-707183.html", "text": "Във всички злини на света непременно са замесени тайните служби. Дали наистина? Около тях винаги и неизбежно е имало митове. А те са всъщност служби като всички други.Както изглежда понякога, днешният свят не върви на добре - и във всички злини неизменно са замесени тайните служби. Случай на отравяне във Великобритания, опит за преврат в Черна гора, кибератаки срещу германското външно министерство, опити за влияние върху изборите в Съединените щати и във Франция или пък бивши агенти на комунистическите тайни служби по върховете в политиката, икономиката и обществото в Чехия, Русия и на Балканите.Последният скандал в този безславен списък е аферата \"Щрахе\", която коства поста на австрийския вицеканцлер, заснет да обещава обществени поръчки на мнима руска бизнес дама срещу съдействие в изборите. Най-вероятно и в този случай не е минало без намеса на тайните служби - тъй като кой друг би разполагал с подобни възможности?От друга страна, те все пак не са всемогъщи и нерядко това, което им се приписва, се оказва чисто и просто мит. Основен фактор за митологизацията е дълбоката тайнственост, в която са обвити - особено в бившите социалистически страни от Източна и Югоизточна Европа, в които агентите са подпомагали държавните репресии. Същевременно тайните служби са неотменима част от демократична Европа - но от това ни най-малко не следва, че митовете за тях не бива да бъдат развенчани.Мит първи: Само държавите имат тайни службиАко се проследят дебатите по случая \"Щрахе\" в Австрия, неминуемо се натрапва прибързаният извод, направен от някои експерти, - че операцията може да е организирана само от тайните служби. А това е мит!Из цяла Европа наред с държавните, от десетилетия действат и частни тайни служби. Т.нар. \"фирми за сигурност\" предлагат доставката на информация от всякакъв характер срещу съответно заплащане. Обичайно тези фирми се създават от бивши държавни служители -професионалисти, които не само предлагат висококачествени услуги, но и тяхната свързаност с определени политически или частни клиенти е много трудно доказуема.Мит втори: Фалшивите новини са новостПонятието \"фейк\" за умишлено разпространявана дезинформация, която цели определен ефект, стана модерно в последните пет години и светкавично се разпространи из целия свят. Междувременно това понятие мутира в политическо противоборство между държави, партии и мнения в дигиталната ера, с която се свързва. А всъщност дезинформацията изобщо не е от вчера, нито от днес - най-вече социалистическите тайни служби в Източна Европа са поддържали в продължение на години специални отдели, чиято единствена задача е била да произвеждат и да разпространяват подвеждащи сведения. При това тази вид дейност ни най-малко не е прекъснала след 1990-а, само е прикрита под повърхността на политическата система, за да се насочи днес с нови сили обратно към центъра на събитията.Мит трети: Европейският съюз не разполага с тайни службиПринципно Европейският съюз не би могъл да има тайни служби - при положение, че както е записано в Лисабонските договори, външната политика и политиката за сигурност са в ръцете на отделните държави и не се осъществяват съвместно. Въпреки това съществува звено, в което Брюксел получава разузнавателна информация от държавите-членки, допълва я с обществено достъпни сведения, прави собствени анализи и ги предоставя на европейските институции: това е INTCEN - Центърът за разузнаване и анализи на Европейския съюз.Разликата между него и \"истинските\" тайни служби е в това, че той не може сам да осигурява информация с тайни разузнавателни средства, а е зависим от сведенията (явни и тайни), които му предоставят страните-членки.Мит четвърти: Тайните служби са безконтролниПри всеки пореден скандал, свързан с тайните служби, пресата тръби: те не са контролирани, безконтролни си и са и бездруго чуждо тяло за демокрацията! Особено там, където обществата имат исторически опит с тайните служби, използвани от техните политически ръководства за налагането на диктатури, недоверието е широко разпространено и разбираемо.Това засяга и Германия, но най-вече - посткомунистическите европейски държави. В тях 30 години след краха на комунизма процесите на реформи така и не са приключили. Но - и в Западна Европа минават към 50 години след Втората световна война, докато формите на демократичен контрол се развият напълно, те не възникват от само себе си. Тяхното постоянно усъвършенстване и приспособяване към новите предизвикателства е важен елемент от демокрацията. Контролът над тайните служби, извършван от надзорни органи, парламентарни комисии, съд или медии не е перфектен. Но съществува!Мит пети: Тайните служби работят за световната конспирацияНай-вече в посткомунистическите държави, чиито тайни служби са били капсулирани и са насаждали страх, далеч надхвърлящ реалните им възможности, митът за всемогъществото им е все още широко разпространен. А Русия заема особено често централното място.Този мит не е като да няма реална почва, имайки предвид намесата на тайните служби в свалянето на един или друг държавник, в атентати, опити за преврати и други \"секретни операции\". От Афганистан до Панама тайните служби - по разпореждане на своите правителства - са забъркани в непочтени дела.Но те в никакъв случай не контролират света - така смятат само теоретиците на конспирацията. Тайните служби са служби като другите, разполагат с ограничени персонални и финансови ресурси, зависими са от правителствата си и не са в състояние да опазят изцяло тайните си. Още повече - в днешната дигитална ера. Там, където тайните служби наистина се занимават с конспирация, те са само инструменти и средства, при това не непременно най-добрите!", "date": "2019.07.13", "title": "Тайните служби в Европа - митове и проза"}
{"url": "https://offnews.bg/112/shofior-bez-knizhka-blasna-patrulka-v-kardzhali-sled-gonka-s-politciat-707187.html", "text": "Шофьор без книжка е блъснал патрулка в Кърджали след гонка с полицията, съобщиха от областната дирекция на МВР, цитирани от БНР.Инцидентът е станал малко след 16.30 часа на изхода за Момчилград.Преди да удари патрулката, 35-годишният мъж три пъти не се подчинил на опити на полицията да го спре за проверка. Леко са пострадали двама полицаи, които са преминали прегледи в Спешното отделение на местната болница. Шофьорът е задържан. Направените на шофьора тестовете за алкохол и наркотици са отрицателни.Работата по изясняване на случая продължава.", "date": "2019.07.13", "title": "Шофьор без книжка блъсна патрулка в Кърджали след гонка с полицията"}
{"url": "https://offnews.bg/sviat/buriata-bari-udari-iztochnoto-krajbrezhie-na-sasht-707188.html", "text": "Тропическата буря Бари удари източното крайбрежие на САЩ. Бурята достига силата на ураган от първа степен. Стихията е съпроводена от ветрове със скорост 120 км/ч.Десетки хиляди домакинства са без ток в Луизиана. Наводнени са много крайбрежни улици. Опасност от торнадо е обявена в щатите Мисисипи и Алабама. Бурята се движи на запад и се очаква да заобиколи Ню Орлиънс, който се готви от дни за мощни наводнения. Очакванията са в следващите часове силата на Бари ще се снижи до тропическа буря.Заплахата от големи наводнения идва от от рязкото повишение на нивото на река Мисисипи, която тук се влива в Мексиканския залив и при мощни ветрове в устието и навлиза вода от морето, която прелива през защитните диги на Ню Орлиънс. ", "date": "2019.07.13", "title": "Бурята Бари удари източното крайбрежие на САЩ"}
{"url": "https://offnews.bg/sviat/zdraveto-na-merkel-e-lichen-vapros-smiatat-blizo-60-ot-germantcite-707182.html", "text": "Почти 60% от гражданите на Германия смятат, че здравето на канцлера Ангела Меркел е личен въпрос.Това показва проучване, публикувано от германски вестник и цитирано от БНТ.Повод за анкетата стана неконтролируемо треперене на Меркел, което беше забелязано на три публични прояви в рамките на около месец, като преди два дни тя изслуша седнала изпълнението на немския и датския химн заедно с премиерката на Дания.Според проучването  59% от запитаните смятат, че треперенето на Меркел е неин личен проблем, а за 34% от германците това е въпрос от обществен интерес. Ангела Меркел ще отпразнува следващата седмица своя 65-и рожден ден. Тя е начело на държавата почти 14 години и вече обяви, че след изтичането на настоящия мандат ще излезе от политиката. Въпреки претърпените три пристъпа канцлерът заяви, че се чувства добре. ", "date": "2019.07.13", "title": "Здравето на Меркел е личен въпрос, смятат близо 60% от германците"}
{"url": "https://offnews.bg/kultura/otkriha-biust-pametnik-na-boris-hristov-v-pazardzhik-707173.html", "text": "Бюст-паметник на световноизвестния оперен певец Борис Христов, изработен от проф. Георги Чапкънов, бе открит в Пазарджик.Мемориалът е разположен срещу входа на Съдебната палата. Мястото е подбрано специално, тъй като през 40-те години на миналия век оперният певец е бил стажант-съдия в Пазарджишкия окръжен съд.Идеята за изграждането на паметника е на адвокатите Николай Антов и Хари Харалампиев. За финансирането помага предприемачът Емил Йончев.", "date": "2019.07.13", "title": "Откриха бюст-паметник на Борис Христов в Пазарджик"}
{"url": "https://offnews.bg/obshtestvo/remontat-na-lava-na-shipka-razkri-che-toj-e-napolovina-po-lek-707174.html", "text": "Ремонтът на брозновата фигура на лъва на Шипка неочаквано разкри, че теглото му е повече от наполовина по-малко от предполагаемото досега.Бронзовата фигура бе отворена за първи път от 40 години насам. Оказва се, че лъвът е конструктивно здрав и ремонтът ще приключи по рано от предвиденото, предаде БГНЕС.По време на ремонта изникнала непозната досега подробност - на вътрешната страна на всяка от частите, от които е сблобена фигурата, е изписано колко тежи елементът. Така е изчислена тежестта на лъва. Досега се обявяваше, включително и от музея, че той тежи около 28 тона. Оказа се, че всъщност тежи около 12 тона. Ако прибавим и носещата конструкция, максималната тежест става около 15 тона. Другият любопитен момент е, че до момента знаехме, че лъвът е сглобен от 28 елемента. Оказа са, че те са 53″, разказва д-р Чавдар Ангелов – директор на парк–музей \"Шипка–Бузлуджа\".Лъвът е конструктивно здрав, носещата конструкцията, върху която той е сглобен, е в добро състояние, отливките, от които е направен – също. Корозията не е нанесла някакви съществени поражения, които да изискват по-сериозни интервенции. В резултат на това дейностите се движат малко по-бързо от първоначално предвидените срокове.Лъвската фигура е почистена изцяло отвътре, носещата конструкция е обработена със съответните препарати, които да предотвратяват в перспектива корозията, в момента се обработват вътрешните стени на отливките със съответните химикали, които да предпазят от развитието на ръжда. ", "date": "2019.07.13", "title": "Ремонтът на лъва на Шипка разкри, че той е наполовина по-лек"}
{"url": "https://offnews.bg/112/8-godishno-momche-blasnato-na-peshehodna-pateka-v-blagoevgrad-707181.html", "text": "8-годишно дете беше блъснато на пешеходна пътека в Благоевград, съобщи БГНЕС.Инцидентът е станал на бул. \"Джеймс Баучер\" в 14.30 ч. Детето пресичало заедно с брат си. Пострадалото дете е откарано в благоевградската болница с травма на стъпалото и натъртвания. Няма опасност за живота му.Според очевидци колата не се е движела бързо.Движението в лентата е отцепено за извършване на оглед.", "date": "2019.07.13", "title": "8-годишно момче блъснато на пешеходна пътека в Благоевград"}
{"url": "https://offnews.bg/politika/bsp-obiavi-kandidat-kmetovete-si-za-oshte-6-stolichni-rajona-707171.html", "text": "Организациите на БСП в столичните райони „Красно село“, „Слатина“, „Триадица“, „Илинден“, „Средец“ и „Витоша“ излъчиха своите кандидати за районни кметове, съобщи пресцентърът на партията.Общинският съветник Николай Николов ще бъде кандидатът за кмет на „Красно село“. Той е на 32 години и е председател на организацията на БСП в района.В „Слатина“ социалистите издигат 33-годишния икономист Димитър Главинов - мениджър в голяма застрахователна компания.БСП–Триадица номинира Александър Вачев, на 50 години. Вачев е икономист информатик, експерт в областта на сигурността.Георги Томов ще е кандидатът за кмет на „Илинден“. Той е предприемач в сферата на търговията и услугите, на 44 години.В „Средец“ БСП ще разчита на Иван Виделов, 41-годишен магистър по национална сигурност.За кметското място в район „Витоша“ ще се бори Александър Кьосовски, който е финасист, консултант по европейски програми, на 35 години.", "date": "2019.07.13", "title": "БСП обяви кандидат-кметовете си за още 6 столични района"}
{"url": "https://offnews.bg/sviat/balgarski-agenti-opitvat-da-blokirat-sporazumenie-mezhdu-sarbia-i-koso-707177.html", "text": "Екип от агенти, сред които и български, се опитва да блокира постигането на споразумение между Косово и Сърбия и работи срещу интересите на Белград.Това твърди в интервю за сръбския вестник „Курир“ председателят на сръбската парламентарна комисия за Косово Милован Дрецун, цитиран от БГНЕС.По думите на Дрецун в екипа, базиран в Скопие, има агенти от разузнавателните служби в България, Северна Македония, Германия и Албания. Той е създаден преди два месеца и работи под прикритие в западноевропейски автомобилен завод, твърди Милован Дрецун.Решението на проблема между Косово и Сърбия е фундаментална основа за стабилността на региона, а провалът на преговорите е подготовка за нов конфликт на Балканите за създаване на \"Велика Албания\", коментира политикът.Милован Дрецун е член на Сръбската прогресивна партия и е сред най-приближените до президента Александър Вучич и на външния министър Ивица Дачич.", "date": "2019.07.13", "title": "Български агенти опитват да блокират споразумение между Сърбия и Косово, твърди сръбски политик"}
{"url": "https://offnews.bg/sviat/politciata-v-nova-zelandia-zapochna-da-otkupuva-zabranenite-ognestreln-707178.html", "text": "Полицията на Нова Зеландия започна да изкупува забранените в страната огнестрелни оръжия.В рамките на първата акция 169 души са предали 224 оръжия в град Крайстчърч, съобщи Ройтерс, цитирана от БТА. Парламентът прие закона за реформата на притежанието на огнестрелни оръжия през април - първата съществена промяна от десетилетия. Новият закон забранява разпространението и употребата на повечето полуавтоматични огнестрелни оръжия, на части, с които огнестрелни оръжия се преработват в полуавтоматични, на пълнители с капацитет над определена норма и на някои пистолети.Промяната беше въведена след най-тежкото масово убийство в мирновременната история на страната, при което бяха убити 51 души и десетки бяха ранени в две джамии в Крайстчърч.Това е първата от 259 планирани до края на годината акции, за да бъдат компенсирани притежателите на мощни полуавтоматични оръжия, които бяха забранени след атаките. Отношението на собствениците беше \"забележително\", заяви полицейският представител Майк Джонсън. \"Те бяха действително ангажирани в процеса, имаме много добра обратна връзка\", подчерта той.Един от тях, пожелал анонимност, заяви пред в. \"Ню Зиланд Хералд\", че е доволен от компенсацията от 13 000 новозеландски долара (8697 американски), която получил за двете си полуавтоматични ловни пушки, въпреки първоначалните си съмнения.\"Не мислех, че процесът изобщо ще бъде справедлив и никак не се радвах, но резултатът беше добър и те се справиха добре\", похвали той властите.Полицията съобщи, че притежателите на новозабранените оръжия са обезщетени с общо 433 682 новозеландски долара (290 133 щатски) в рамките на акцията.", "date": "2019.07.13", "title": "Полицията в Нова Зеландия започна да откупува забранените огнестрелни оръжия"}
{"url": "https://offnews.bg/obshtestvo/zatvariat-za-chas-hemus-kraj-botevgrad-za-montazh-na-tol-sistemata-707180.html", "text": "Движението по магистрала \"Хемус\" ще бъде спряно за час край Ботевград за монтиране на рамката на тол системата за таксуване, съобщават от Агенция \"Пътна инфраструктура\".Движението ще бъде спряно между 23 часа и полунощ в двете посоки между 49-ти и 53-ти км.По време на ограничението трафикът ще се пренасочва от пътен възел „Ботевград“ по обходния път на Ботевград и път I-3 към с. Трудовец - с. Разлив - пътен възел „Правец“ - АМ „Хемус“ и обратно.Необходимо е шофьорите да карат внимателно, със съобразена скорост и да спазват стриктно пътната сигнализация, призовават от АПИ. ", "date": "2019.07.13", "title": "Затварят за час 'Хемус' край Ботевград за монтаж на тол системата"}
{"url": "https://offnews.bg/politika/banov-naredi-speshna-proverka-za-vandalizam-na-belogradchishkite-skali-707176.html", "text": "Министърът на културата Боил Банов нареди спешна проверка по сигнал за вандализъм на Белоградчишките скали. В петък председателят на комисията по култура и медии в парламента Вежди Рашидов обяви, че в Белоградчишките скали се забиват винкели и се поставят лампи без одобрен проект, което застрашава уникалния природен феномен.Рашидов посочи, че група техници работи на скалите без разрешение, като това се случва под погледа на общинската власт в Белоградчик. Депутатът призова за незабавно спиране на нерегламентираната дейност.По искане на Банов Главна дирекция „Инспекторат за опазване на културното наследство“, съвместно с Националния институт за недвижимо културно наследство (НИНКН), ще провери на място получения сигнал за нерегламентирани намеси върху Белоградчишката крепост.Обектите са предоставени за управление на община Белоградчик, уточняват от министерството.Резултатите от проверката ще бъдат оповестени незабавно, уверяват оттам.", "date": "2019.07.13", "title": "Банов нареди спешна проверка за вандализъм на Белоградчишките скали"}
{"url": "https://offnews.bg/izvan-terena/andrea-obiavi-che-se-naslazhdava-na-neobvarzania-zhivot-707175.html", "text": "Кубрат Пулев и Андреа очевидно са се разделили. Към това сочи последната публикация на певицата в официалния си профил в социалната мрежа Инстаграм.Ето какво написа тя като коментар под снимката си: \"Твърде съм млада за сватба и съм твърде стара, за да участвам в детински игри. Наслаждавам се на необвързания живот\".Текстът е на английски и предизвика множество въпроси от феновете й. Прави впечатление, че Андреа е премахнала всичките си общи снимки с Кобрата, което допълнително засилва слуховете за раздяла.", "date": "2019.07.13", "title": "Андреа обяви, че се наслаждава на необвързания живот"}
{"url": "https://offnews.bg/sviat/ekipazhat-na-zadarzhania-v-gibraltar-iranski-tanker-e-osvoboden-707155.html", "text": "Четиримата членове на екипажа на задържания в Гибралтар ирански танкер бяха освободени под гаранция, без да им бъдат повдигнати обвинения. Корабът остава под запор, предаде БТА, като се позова на полицията в британската територия.Танкерът \"Грейс 1\" бе задържан миналата седмица по подозрения, че нарушава европейските санкции, транспортирайки петрол за Сирия.Капитанът и неговият помощник бяха арестувани в четвъртък. Вчера бяха задържани и останалите двама членове на екипажа. И четиримата са индийци.Гибралтарската полиция не даде подробности около освобождаването на екипажа под гаранция, като се ограничи да каже, че разследването продължава.Дългият 330 метра танкер транспортира 2,1 милиона барела суров петрол, т. е. той е запълнен на максимален капацитет.Иран отрича обвиненията, че корабът нарушава европейските санкции срещу Сирия, и нарече задържането му \"пиратство\".Танкерът бе спрян на 4 юли. На следващия ден Върховният съд на Гибралтар постанови корабът да остане под запор до 19 юли, като тази мярка може да бъде удължена общо до 90 дни.Случаят съвпадна със засилването на напрежението между САЩ и техните съюзници, от една страна, и Иран, от друга. Великобритания каза, че ирански военни кораби са се опитали да блокират британски танкер в Ормузкия проток в сряда вечерта.", "date": "2019.07.13", "title": "Екипажът на задържания в Гибралтар ирански танкер е освободен"}
{"url": "https://offnews.bg/tenis/simona-halep-e-novata-shampionka-na-uimbaldan-707179.html", "text": "Симона Халеп победи категорично Серина Уилямс на финала на \"Уимбълдън\" с 6:2, 6:2 и стана първата румънска шампионка с титлата от Лондон. Това е втори трофей от Големия шлем за Халеп, която миналата година спечели \"Ролан Гарос\".Преди мача американката бе сочена за фаворитка от букмейкърите, но въпреки това нейната съперничка показа фантастичен тенис и не и даде абсолютно никакви шансове на корта.В първия сет Халеп стартира блестящо и реализира два пробива, повеждайки 4:0. В крайна сметка румънката с лекота затвори с 6:2 като Уилямс я подпомогна с множество непредизвикани грешки. В този начален сет Уилямс не успя да реализира нито един ас. Халеп пък направи едва две непредизвикани пропуска за 26 минути на корта.През втората част двете започнаха равностойно до 2:2, а след това румънката влезе в серия от четири поредни гейма, два от които след пробиви, и така спечели и самия мач.Това е едва втората победа след игра на Халеп срещу Уилямс, след като тя я победи и на финалите в Сингапур през 2014 година. С успеха си румънката лиши Уилямс от рекордна 24-а титла от Големия шлем и първа като майка.Серина можеше да се изравни с Маргарет Корт, която има 24 титли от най-престижните в кариерата си. Сега те щя трябва да почака поне до US Open в опита си да стигне до това постижение. Любопитен е фактът, че Уилямс вече е в серия от 3 последователни загуби в Мейджър финали – Уимбълдън 2018 и 2019 и US Open 2018.", "date": "2019.07.13", "title": "Симона Халеп е новата шампионка на Уимбълдън"}
{"url": "https://offnews.bg/horoskop/horoskop-za-13-19-iuli-ot-antonia-mechkova-706046.html", "text": "Периодът е за ваканция, но за вас има куп служебни дела и се радвате на подкрепа за идеите си от шефове. Е, група Овни ще наблегнат на кариера, не на отдих, макар че кроят и такива планове. Напрежението расте, мъчете се да овладеете емоциите и критичността си от уикенда, във вторник пък поискайте услуги от приятели и близки, в сряда ще разгърнете лична инициатива. Бъдете самовзискателни, някои са склонни да упрекват само другите за проблеми. От четвъртък ще се убедите – каквито и пречки да има, вашите усилия дават плод.Лято е, а вие сте във властта на амбиции за кариера и печалби. Телците имат добри идеи, могат да разчитат и на подкрепа, включително финансова, но дали са прицелили точно усилията си? Някои се увличат в компромиси, които ще ги отведат при неподходящи постове и компании. От понеделник се очертават много срещи, идат поводи за почерпка с именяци. Вечер и на маса можете да привлечете съмишленици, помощници, лесно се палят за идеите ви. До петък не е време за активна реализация, отдъхнете, стабилизирайте личните връзки. Тези дни са доста натоварени с делови ангажименти, но сега резултатите са чудесни и вие ще намирате време за отдих и общуване с обичани хора. Не се хвърляйте във флиртове, ако вече сте намерили своя човек. Близнаците да не отклоняват молби за помощ, могат да направят нещо добро за друг, това също привлича късмет в начинанията им. До понеделник поддържате по-лежерно темпо, бягате от чужди грижи, но истинският лидер не страни от проблемите на екипа си. Сряда е за път и информация, замисляте промени в дейността си. Каквито и трудности да спъват плана ви, ще се справите, макар че ви идва по-напрегнато през уикенда. Периодът е белязан от празнични поводи за Раците, на маса и в компании да внимават, да не излязат от форма, пък и за тонуса на близки може да се наложи да се грижат тези дни. От понеделник укрепвате партньорства и служебни позиции, но все пак не поемайте свръх обещания, стига да изпълните и вече дадени. От сряда постигнатото е видно за всички, но бъдете кротки, позицията ви не е непоклатима. Някои срещат истинска любов.През уикенда си проличава, че и следващите дни ще бъдат напрегнати за вас, възникват и лични, и делови проблеми. Лъвовете да пазят самообладание, могат да се справят с пречките, а и трябва да се каже – това е начин да откроят нови възможности за изява, печалби. В понеделник не напирайте за реализация на проекти, във вторник търсете помощници, спънките не са за подценяване. В сряда стратегията ви дава резултати, привличате услуги, симпатии, не бързайте да се чувствате победители, трябва да се уредят и куп административни неща.За вас периодът е чудесен, независимо дали сте на работа или в отпуск. Много Деви се радват на добри резултати от труда си, от вторник до четвъртък ще им възложат и по-отговорни задачи. Проблемът е, че изпълнявайки ги, вие трябва да мислите вече за новите си изяви, да търсите услуги от близки и приятели, от сряда до петък ще привлечете и тях. От понеделник сте твърде дискретни за личните си неща, радвате се на пълно разбирателство с любим и роднини, макар че и тях не допускате до служебните теми. Е, дават ви енергия и радост.Следващите дни носят за вас доста задължения, включително домашни, но вие ще се справите с всички, не щадите сили, а и не се задоволявате с временно решение на проблеми. В понеделник Везните да не прекаляват с амбициите, колкото и енергични да се чувстват. Във вторник стабилизирайте равностойни партньорства около идеите си, в четвъртък може да отстъпите малко на заден план. Важното е, че сте преценили всички рискове и сте си гарантирали висок резултат. Някои се затварят с любовта и дома, чувстват се наистина обичани...Делата ви не вървят толкова бързо, колкото ви се иска, но вие продължавате да упорствате по целите си. Скорпионите са преценили правилно ситуацията – през уикенда са вероятни финансови грижи, в понеделник трябва да избягват спорове с близкото си обкръжение, в четвъртък и петък да не налагат мнение, не всички детайли в ситуацията ще им бъдат ясни. Ако анализът ви е точен, ще упорствате за приключване на рутинни неща без преумора и други излишества и няма да се разочаровате от резултата. В любовта си цените това, което имате.Съсредоточени сте в делови и лични проблеми от уикенда, ала едва ли ще ги споделяте с околни. При едни грижите са за финанси, при други - с партньори. Стрелците ще намерят изход от ситуацията, да не прибързват и да не придават излишна тежест на външната страна на нищо. От сряда до петък в служебната сфера задачите ви ще изискват доста упорство, често и подчертана скромност, шефовете са чувствителни към амбициозните подчинени в екипи. В любовта и да ви градят въздушни замъци, вие си стоите здраво на земята, домът ви също.Хубаво 7-дневие, в центъра на вниманието стоят делови и лични партньорства. Козирозите с присъщата си скромност и упоритост ще търсят помощници за начинанията, може и ситуацията да ги поставя пред избор на път, дейност. До понеделник избягвайте да налагате мнение, макар че кипите от енергия и ще допринесете за преуспяване на екипа си. Във вторник се дръжте на втори план поне докато изясните възлови въпроси. Откриват ви се ненадейни шансове, но може би трябва да рискувате сдружаване и с нови хора. В любовта – хармония.Ведри дни, заздравявате връзки с близки, колеги, познати даже на моменти да оставяте лидерството на другите. До понеделник Водолеите да чистят спорни въпроси  – финансови и организационни, от вторник ги чака много работа. И после ще има несъгласия, но избягвайте остро противопоставяне, влошаване на отношения в по-тесния си кръг. На Марина Огнена ще си дадете сметка в какво следва да се усъвършенствате вие, кого да подкрепите за изпълнение на общите задачи. В петък се радвате на успехите си и разбирането на обичаните.Независимо дали почивате, или сте на трудовия си пост, периодът няма да ви се види лек. Рибите по интуиция улавят вероятните затруднения в екипа, да направят възможното и да помогнат на колеги и познати да се измъкнат от неприятни ситуации. За близките е сигурно, че вие поемате грижата, до вторник отсявате дискретно и с кого следва да партнирате, и с кого да се веселите. От сряда тактично изяснявате някои теми, после ще упорствате за изпълнение на идеи, ако е нужно – и сами. Не споделяте интимните си тайни.", "date": "2019.07.13", "title": "Хороскоп за 13 – 19 юли от Антония Мечкова"}
{"url": "https://offnews.bg/obshtestvo/slantce-i-do-31-gradusa-dnes-707154.html", "text": "Днес времето ще е предимно слънчево, а максималните температури ще достигнат 31 градуса, прогнозират метеоролозите на БАН.Следобед, главно в западната част на страната облачността ще се увеличи, а в Рило-Родопския масив се очакват валежи и гърмежи.В сравнение с вчерашния ден, температурите слабо ще се повишат.За София максималната температура ще е 24, а минималната 12 градуса.Най-топло с максимални температури до 28-31 градуса ще е в Русе, Сандански, Благоевград, Видин, Велико Търново.", "date": "2019.07.13", "title": "Слънце и до 31 градуса днес"}
{"url": "https://offnews.bg/futbol/grizman-ne-stiga-barsa-hvarlia-na-masata-130-miliona-evro-za-nejmar-707172.html", "text": "Барселона продължава с опитите да си върне суперзвездата на Пари Сен Жермен Неймар. Вчера каталунците официално привлякоха Антоан Гризман от Атлетико Мадрид. Те платиха освобождаващата му клауза от 120 милиона евро.Това очевидно не ги спира да направят офанзива за завръщането на Неймар. Барса ще предложи 130 милиона евро за бразилеца, плюс трима футболисти измежду Филипе Коутиньо, Усман Дембеле, Нелсон Семеду и Самюел Юмтити.По-рано от ПСЖ заявиха, че няма да правят спънки на Неймар при изгодно предложение. Не е тайна, че неговото желание е отново да играе рамо до рамо с Лионел Меси.Бразилецът напусна \"Камп Ноу\" през лятото на 2017 г. Тогава френските богаташи платиха рекордните 222 млн. евро. През миналия сезон Неймар вкара 23 гола и направи 13 асистенции в 28 мача за парижани.За последните 5 години Барса е единственият клуб, който е платил над 1 милиард евро за нови футболисти. С евентуалното завръщане на бразилеца, сумата ще нарасне още.", "date": "2019.07.13", "title": "Гризман не стига, Барса хвърля на масата 130 милиона евро за Неймар"}
{"url": "https://offnews.bg/112/4-aresta-zaradi-tormoz-s-muzika-v-5-sutrinta-i-zaplahi-kam-politcai-707170.html", "text": "Четирима души са арестувани в Ихтиман заради неподчинение и заплахи спрямо полицейски служители, съобщи МВР.Около 5.30 часа тази сутрин в местното Районно управление е получен сигнал, че в двора на къща в града е поставена озвучителна уредба, от която се чува силна музика. На адреса е изпратен автопатрул, който установил, че в двора има трима души. Въпреки многократните разпореждания да прекратят силната музика, те не се подчинили и започнали да отправят закани и заплахи спрямо униформените. След като полицаите иззели уредбата, на място се струпала тълпа от около 20 живущи наблизо, които опитали да осуетят действията на полицията.След овладяване на ситуацията и възстановяване на обществения ред била предприета специализирана полицейска операция за установяване на всички участници в инцидента, допълва МВР.С полицейска мярка за 24 часа са задържани мъж и три жени. По случая е образувано бързо производство за престъпление по чл.270 от НК.Работата продължава под надзора на Районна прокуратура - Ихтиман.", "date": "2019.07.13", "title": "4 ареста заради тормоз с музика в 5 сутринта и заплахи към полицаи"}
{"url": "https://offnews.bg/sviat/25-raneni-pri-zemetresenie-na-filipinite-707156.html", "text": "25 души са ранени при земен трус с магнитуд 5,8 по Рихтер на Филипините, предаде АФП.Земетресението е станало късно в петък вечерта местно време. Усетено е най-силно в северния град Минданао.Последвали са седем по-слаби вторични труса.Няма данни за загинали хора.", "date": "2019.07.13", "title": "25 ранени при земетресение на Филипините"}
{"url": "https://offnews.bg/obshtestvo/hotelat-s-izraelskite-turistki-v-slanchev-briag-iskaha-da-gi-nastanim-707158.html", "text": "Туристките, срещу които хотелиер от Слънчев бряг прояви агресия и предизвика остра реакция и у нас и в Израел, първи са започнали саморазправата, твърдят от хотела.Според представител на хотела скандалът започнал, защото двете израелки пристигнали в 11 ч и настояли да бъдат настанени веднага, а редът е това да става след 14 ч. Стигнало до словесен и физически сблъсък.„Гостите пристигат в 11 ч., и искат да се настанят. Политиката на този хотел е настаняването да е в 14 ч. Те са били многократно и учтиво помолени да изчакат, за да може стаята да бъде почистена и подготвена. След това започват вербална и невербална агресия спрямо рецепционистите. Правят жесток скандал във фоайето. Представете си, че сте много ядосани заради тази ситуация. Ако искате да ритнете някого, няма да го направите от три метра. Това е интерпретация, която създава напрежение. Погледнете от другата страна и вижте нещата такива, каквито са, защото българският туризъм страда имено от това. Интерпретации на дребни проблеми, които се превръщат в скандали”, коментира адвокатът на хотела Димитър Москоянев пред Нова телевизия.\"Обяснихме, че това е частен въпрос, в който са замесени три страни – туристите, хотелът и туроператорът. Нашият съвет е да се обърнат за помощ към адвокат и да говорят за възможностите за тяхната компенсация. Информацията, с която аз разполагам е, че са им дадени компенсации под формата на безплатни екскурзии”, заяви почетният консул на Израел Орлин Мандов.„Не оправдавам реакцията на колегата хотелиер, но много често ни се налага да имаме контакт с агресивни туристи. Опитваме се да потушим всички такива негативни техни реакции, но от друга страна сме длъжни да защитим и хората, които работят за нас”, посочи на свой ред коментира председателят на Клуба на хотелиера в „Слънчев бряг” Диана Колчева.", "date": "2019.07.13", "title": "Хотелът с израелските туристки в Слънчев бряг: Искаха да ги настаним по-рано, първи проявиха агресия"}
{"url": "https://offnews.bg/futbol/liupko-petrovich-pobedata-nad-titograd-ne-ni-e-zabludila-707161.html", "text": "Един от треньорите на ЦСКА Люпко Петрович остана доста недоволен от представянето на \"червените\" при равенството 2:2 срещу Етър на \"Българска армия\".Срещата бе от първия кръг на новото първенство, след нея сръбският специалист обяви, че \"армейците\" са демонстрирали как не трябва да се играе футбол.\"Футболистите показаха как не трябва да се играе футбол и да се влиза в мача. С подобна игра не се печелят мачове. Когато на терена няма дисциплина, няма и победи.Не знам защо футболистите играха по този начин. Дали ЦСКА има класа, трябва да видим. Победата над Титоград не ни е заблудила\", каза Петрович.Другият треньор на ЦСКА Добромир Митов също не скри разочарованието си. Специалистът е на мнение, че равенството е дошло, тъй като играчите на \"червените\" са подценили гостите.\"Не успяхме да задържим победата. Видяхме подценяване на ситуациите. След изравнителния им гол направихме положения и отборът стоеше добре. Първият им изравнителен гол ни смути, вдигнахме се психологически и пак поведохме.Трябва да работим върху завършващите удари. Най-трудно във футбола е да вкараш гол. За да отбележиш гол, трябват умения. За съжаление допуснахме два елементарни гола.Леко подценихме ситуацията и не мога да си обясня. Предупредих футболистите, че Етър е солиден отбор, играещ футбол. Когато се прибрах от Австрия, споделих, че Митков има страхотно израстване.Момчето го затвърди и показа на цяла България, че сме били прави. Ще има промени за реванша с Титоград. Използваме всички налични футболисти\", каза Митов.", "date": "2019.07.13", "title": "Люпко Петрович: Победата над Титоград не ни е заблудила"}
{"url": "https://offnews.bg/futbol/antoan-grizman-shte-zashtitavam-tcvetovete-na-barsa-s-reshitelnost-i-707159.html", "text": "Новото попълнение на Барселона – Антоан Гризман се появи в лирично клипче, в което направи първото си изказване като футболист на каталунците.Французинът премина на \"Камп Ноу\" вчера, след като клубът плати освобождаващата му клауза от 120 милиона евро. Трансферът предизвика гнева на Атлетико Мадрид, откъдето обвиниха Барса в нерегламентирани преговори с нападателя.\"Като дете баща ми ме научи, че влаковете не минават само по веднъж. Дойде време да се впусна в ново предизвикателство и да поема по нов път\".\"Нашите пътища с Барселона най-после се пресякоха. Ще защитавам цветовете на Барса с решителност и отдаденост. Това е нашият момент, нашият път\", каза Гризман.", "date": "2019.07.13", "title": "Антоан Гризман: Ще защитавам цветовете на Барса с решителност и отдаденост"}
{"url": "https://offnews.bg/sviat/rekordna-globa-za-fejsbuk-shte-plati-5-mlrd-na-amerikanskoto-pravi-707157.html", "text": "Компанията Фейсбук (Facebook) ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи в. \"Уолстрийт джърнъл\", цитиран от БТА.Вестникът се позова на добре осведомени източници, които твърдят, че миналата седмица Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата.Разследването срещу Фейсбук започна миналата година, след като бе разкрито, че базираната в Лондон консултантска компания Кембридж Аналитика (Cambridge Analytica) е получила достъп до данните на до 87 милиона потребители. Кембридж Аналитика е работила за предизборната кампания на президента на САЩ Доналд Тръмп през 2016 г.Федералната търговска комисия и Фейсбук са отказали да потвърдят информацията на \"Уолстрийт джърнъл\".Министерството на правосъдието на САЩ сега прави преглед на споразумението, но обикновено не променя решения на ФТС, пише още изданието.Фейсбук е най-голямата социална медия в света с 2,7 милиарда активни потребители месечно, отбелязва Франс прес.Глобата не е особено голяма за компанията, която миналата година обяви печалба от 22 милиарда долара при оборот от 55 милиарда долара.В последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини.", "date": "2019.07.13", "title": "Рекордна глоба за Фейсбук - ще плати $5 млрд. на американското правителство"}
{"url": "https://offnews.bg/obshtestvo/vestnik-san-preporachva-slanchev-briag-kato-naj-evtina-alkoholna-des-707162.html", "text": "Британският многотиражен таблод \"Сън\" препоръчва Слънчев бряг като евтина алкохолна дестинация за Лято 2019.Цените тази година са по-ниски от миналогодишните, посочва изданието.Там са най-евтините бира и вино в сравнение с другите европейски курорти, а цените са паднали с 14% от 2018-а насам, пише \"Сън\".Цената на бутилка бира е 72 пенса, а чаша вино струва 1 паунд и 21 пенса, посочва статистиката на Post Office. Цените на пакетните услуги за семейства и храненето в заведения също са сред най-ниските в Европа.Тези цени са несравними с онова, което ще платите в Ница, Франция, където една бира е около 3,18 паунда, а чаша вино е средно 4,09 паунда.Не е изненадващо, че Слънчев бряг е новото любимо място на купонджиите, коментира \"Сън\".", "date": "2019.07.13", "title": "Вестник 'Сън' препоръчва Слънчев бряг като най-евтина алкохолна дестинация"}
{"url": "https://offnews.bg/sviat/ekstremisti-atakuvaha-hotel-v-somalia-ubiti-sa-pone-13-dushi-707164.html", "text": "Сомалийските сили за сигурност сложиха край на атаката, извършена през нощта от ислямистката група Аш Шабаб срещу хотел в Кисмайо, при която са убити най-малко 13 души, заяви за Ройтерс представител на полицията, цитиран от БТА и Ройтерс.\"Операцията приключи. Засега знаем, че са загинали 13 души. Много хора бяха спасени. Четиримата нападатели бяха застреляни\", казва той по телефона от пристанищния град.Членове на свързаната с Ал Каида група щурмуваха снощи сградата, след като атентатор самоубиец взриви кола-бомба пред хотела. В него е имало среща на местни политици, за да обсъждат приближаващите регионални избори.", "date": "2019.07.13", "title": "Екстремисти атакуваха хотел в Сомалия, убити са поне 13 души"}
{"url": "https://offnews.bg/sviat/ulichno-pravosadie-vav-filadelfia-talpa-prebi-do-smart-mazh-otkradna-707165.html", "text": "Разгневени хора пребиха до смърт мъж, опитал да открадне автомобил с три деца в него, съобщи полицията в американския град Филаделфия.Жертвата е Ерик Худ на 54 години. Той се качил в колата и потеглил, докато майката и бащата на децата пазарували в магазин в четвъртък вечерта. Родителите догонили автомобила, когато бил спрян от трафика, и измъкнали оттам похитителя.Худ нападнал бащата и побегнал, но сцената събрала тълпа от хора, която хванала крадеца и го пребила. По-късно той бил откаран в болница, където починал.\"Не съм привърженик на уличното правосъдие\", коментира капитан Джейсън Смит от филаделфийската полиция пред медиите. \"Мисля, че когато говорим за престъпления, действията трябва да са на полицията.\" Засега няма арестувани, макар че полицията преглежда видеозаписи от случилото се.Говорител на окръжния прокурор обяви, че прокуратурата чака пълните данни от полицейското разследване преди да може да коментира случая.Децата в автомобила не са пострадали, допълват от полицията. Не се съобщава на колко години са те. Във видеокадри, разпространени в американските медии, се вижда бебешко кошче за кола, оставено до автомобила, и жена, държаща на ръце дете на не повече от 2-3 години.", "date": "2019.07.13", "title": "Улично правосъдие във Филаделфия: Тълпа преби до смърт мъж, откраднал кола с деца вътре"}
{"url": "https://offnews.bg/offtopic/300-000-dushi-iskat-da-shturmuvat-sekretnata-zona-51-v-nevada-za-da-v-707166.html", "text": "Група от над 300 хиляди фейсбук потребители се заканва да нахлуе в секретната Зона 51 в американския щат Невада - място, където мнозина вярват, че правителството крие доказателства за извънземни.Събитие във фейсбук призовава да се щурмува обектът, за да \"ги видим тия извънземни\" (\"see them aliens\"). Самото събитие е озаглавено \"Да щурмуваме Зона 51, не могат да спрат всички ни\". Канят се хора от целия свят да се присъединят в \"операцията\", а самият щурм е планиран в стил \"наруто\". Това е вид бягане, вдъхновено от японската манга анимация - ръцете са изпънати назад, а главата напред. По този начин тълпата ще може да се придвижи до базата \"по-бързо от техните куршуми\".Цялото събитие е описано в очевидно хумористичен стил и е предвидено за 20 септември.От десетилетия мистичната Зона 51 (Area 51) е вдъхновител на много теории на конспирацията. Там са провеждани секретни военни опити и операции, вкл. с ядрени взривове. Контролът до нея е изключително строг и става почва за всевъзможни конспирации. Много хора смятат, че именно там американското правителство складира тайни и доказателства за извънземен живот и НЛО.От 2013 г. зоната е с променен статут на военен обект, но това не изкорени легендите, че в базата всъщност се крият кацнали на земята извънземни.Макар по всичко да личи, че събитието на 20 септември е обявено на шега, то се случва малко след като американски сенатори са били информирани за доклад за НЛО, на което се натъкнал флотът, пише Си Ен Ен.Зона 51 е американски свръхсектерен военен полигон в щата Невада, местността Грум Лейк. Името му идва от факта, че се намира в 51-вия квадрант на военновъздушната база \"Нелис\".", "date": "2019.07.13", "title": "300 000 души искат да щурмуват секретната Зона 51 в Невада, за да видят извънземните"}
{"url": "https://offnews.bg/obshtestvo/zatvariat-za-den-uchastak-ot-podbalkanskia-pat-707167.html", "text": "От 14 ч. днес - 13 юли, до 14 ч. на 14 юли /неделя/ се затваря за движение участък от Подбалканския път I-6 в района на Карлово, съобщата Пътната агенция. Ограничението е заради изграждането на ново кръгово кръстовище на първокласния път. Предстои полагането на последния асфалтов пласт и на пътната маркировка, а това налага спиране на трафика.Обходният маршрут за пътуващите в посока Бургас е: с. Иганово - с. Московец – с. Богдан – с. Каравелово – с. Климент– с. Войнягово – гр. Баня – с. Васил Левски – път I-6 за гр. Бургас.Маршрутът за пътуващите към София е: с. Васил Левски – гр. Баня – с. Войнягово – с. Климент – с. Каравелово– с. Богдан- с. Московец - с. Иганово по път I-6.Новото кръстовище е в началото на Карлово, в посока Сопот, и е на мястото на старото триклонно кръстовище с обходния път на града. За изграждането му АПИ осигури близо 781 хил. лв. С построяването му транзитното движение се извежда от центъра на Карлово, повишава се безопасността на движение и се намаляват до минимум предпоставките за пътни инциденти. Новото кръстовище ще бъде и с енергоефективно LED осветление.", "date": "2019.07.13", "title": "Затварят за ден участък от Подбалканския път"}
{"url": "https://offnews.bg/futbol/levski-se-otarva-ot-edin-ot-nenuzhnite-futbolisti-707163.html", "text": "Левски прекрати договора на бразилския нападател Ривалдиньо. Това е станало по взаимно съгласие.Треньорът Петър Хубчев нямаше никакво намерение да разчита на сина на легендата Ривалдо и той може да приеме ново предизвикателство в своята кариера.Нападателят ще защитава цветовете на Виторул Констанца, където игра под наем през втората половина на миналия сезон. Самият футболист се изказа доста ласкаво за вече бившия си клуб.\"Искам да заявя категорично, че завинаги ще остана фен на Левски. Изключително съм впечатлен от великата публика на отбора. Заради тях клубът заслужава да му се случват само хубави неща и аз им го пожелавам най-искрено\", каза Ривалдиньо пред \"Кота спорт\".", "date": "2019.07.13", "title": "Левски се отърва от един от ненужните футболисти"}
{"url": "https://offnews.bg/obshtestvo/v-burgasko-zapochva-evtanazia-na-zhivotni-zaradi-chuma-po-svinete-707169.html", "text": "Евтаназия на домашни свине започва в Бургаско заради случаи на африканска чума по животните.Българската агенция по храните (БАБХ) потвърди вчера нови случаи на болетта в обект в село Зидарово, община Созопол.Незабавно са предприети мерки за контрол и унищожаване на заразата. Животните ще бъдат умъртвени по хуманен начин, а труповете обезвредени.Създадена е 3-километрова предпазна и 10-километрова надзорна зона. В първата се предвижда умъртвяване на всички дошашни свине, а в надзорната зона животните ще бъдат подложени на прегледи и лабораторни изследвания.", "date": "2019.07.13", "title": "В Бургаско започва евтаназия на животни заради чума по свинете"}
{"url": "https://offnews.bg/tenis/nadal-sled-zagubata-ot-federer-toj-beshe-malko-po-dobar-707168.html", "text": "Бившият световен номер 1 в мъжкия тенис Рафаел Надал призна надмощието на швейцарската легенда Роджър Федерер в техния полуфинален сблъсък в турнира от Големия шлем \"Уимбълдън\".Маестрото се наложи над Матадора със 7:6 (3), 1:6, 6:3, 6:4 и вече има 16 триумфа и 24 загуби срещу испанеца. Федерер ще се изправи срещу Новак Джокович във финала на надпреварата.\"Беше тежък мач, имах своите шансове. Той беше малко по-добър. Вероятно не успях да играя толкова добре колкото в предните мачове, а той се представи на ниво. Мачът беше изумителен. Заслужи успеха. Поздравления за него.Ключово беше развитието на третия сет. В края на мача също започнах да играя по-добре, но вече беше късно. Бекхендът ми не сработи днес, а той направи отличен мач.Той винаги успява да прави най-трудните неща, да изглеждат прости. Съумява да се движи по корта по-бързо от всеки друг. Поставя под напрежение съперника си, тъй като взема топката по-рано от всички други тенисист.Това вероятно е най-трудното срещу него. Днес също го постигна. Чудесно е да бъда част от тази ера, в която трима играчи са постигнали толкова много. Трудно е да се види такова стечение на обстоятелствата. А ние не сме приключили - продължаваме напред.Това беше един от поредните епизоди. Тъжен съм да загубя днес, тъй като имах възможност да бъда на пореден финал в Големия шлем. Приемам го. Изиграх чудесно състезание. Тъжен съм, тъй като тези шансове не са вечни\", каза Надал.", "date": "2019.07.13", "title": "Надал след загубата от Федерер: Той беше малко по-добър"}
{"url": "https://offnews.bg/tenis/federer-tova-mi-e-liubimata-pobeda-nad-nadal-707160.html", "text": "Швейцарската легенда в мъжкия тенис Роджър Федерер сподели, че победата над Рафаел Надал на полуфиналата на турнира от Големия шлем \"Уимбълдън\" ще остане един от любимите му успехи, именно защото е постигнат в Лондон. Снощи маестрото се наложи над Матадора със 7:6 (3), 1:6, 6:3, 6:4 и вече има 16 триумфа и 24 загуби срещу испанеца. Федерер ще се изправи срещу Новак Джокович във финала на надпреварата.\"Това определено ще остане като един от любимите ми, тъй като победата е срещу Рафа и то на \"Уимбълдън\". Хубавите неща се случват, стараейки се да имаш правилен подход. Лошите ни сполетяват, когато се съмняваме в себе си.Винаги е много, много приятно да играя тук срещу Рафа, особено след като не сме се срещали от толкова време. И двамата играхме добре. Всичко приключи с един луд гейм накрая, в който имаше много оспорвани разигравания. Почувствах страхотно облекчение след последната точка.Това определено ще остане като един от любимите ми мачове, към който да се връщам назад, защото това е Рафа и това е Уимбълдън. Публиката също беше много отдадена на случващото се. Играх добре и през четирите сета, мога да съм много щастлив.Няма поводи за празненство, не трябва да бъда твърде емоционален или радостен. Въпреки че сега съм наистина щастлив. За добро или за лошо остава още един мач. Нужно е да остана съсредоточен.Определено е необяснима доминацията на ветераните, дори странна. Серина навлезе дори малко преди мен. Невероятно е стореното от нея. Тя може да пренапише историята в събота. Аз също не съм очаквал подобно нещо. Да спечеля през 2003 година беше изумително, а сега да се върна на финала, значи много за мен\", каза Федерер.", "date": "2019.07.13", "title": "Федерер: Това ми е любимата победа над Надал"}
