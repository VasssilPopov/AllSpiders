{"url": "https://offnews.bg/politika/prezidentat-rumen-radev-kam-advokaturata-zakonnostta-e-postavena-na-i-692416.html", "text": "Според мен в днешното сложно време, в което законността е поставена на изпитание, все повече нараства ролята на адвокатурата в утвърждаването на закона, на справедливостта и отстояването на правата. Затова и да си адвокат не е просто свободна професия, а обществена мисия, която се отстоява от хора със свобода на мисълта и на духа. С тези думи президентът Румен Радев поздрави адвокатурата днес на тържественото отбелязване на 130-годишнината от създаването на първия български Закон за адвокатите.\"Всички знаем, че историческият път на страната ни съвсем не е гладък. Той преминава през различни по интензитет турбулентни периоди. И много е важно днес да отчитаме всичко това, защото ако трябва да продължи България достойно по този път, то трябва да следваме и безкористния стремеж на нашите предци в утвърждаването на правото не като буква, а като дух на закона, работещо в интерес на справедливостта и на гражданите\", допълни той.Дистанционен поздравителен адрес от министъра на правосъдието Цецка Цачева бе поднесен и от заместник- министъра Десислава Акладова. В речта си министърът подчерта, че адвокатурата има ключова роля в изпълнението на съдебната реформа и взима активно участие в прилагането на европейските стандарти в българското право. Поздравителни слова поднесоха и представляващият Висшия съдебен съвет Боян Магдалинчев и председателят на Висшия конституционен съд проф. Борис Велчев, а дистанционни послания бяха излъчени от президента и юрист Петър Стоянов (1997-2002) и председателя на Народното събрание Цвета Караянчева. За втори път бе присъдена наградата на Висшия адвокатски съвет за цялостна дейност за благото на адвокатурата и повишаване авторитета ѝ \"Тодор Бурилков\", като носителят тази година е адвокат Траян Марков Марковски.На тържеството с юбилеен знак на Висшия адвокатски съвет бяха отличени и представители от всички адвокатски колегии в страната. Сред наградените бяха Валери Ставрев и Иван Бораджиев от адвокатската колегия във Велико Търново за приноса им към фотодокументирането на архивите на българската адвокатура. ", "date": "2018.11.21", "title": "Президентът Румен Радев към адвокатурата: Законността е поставена на изпитание"}
{"url": "https://offnews.bg/ikonomika/kasovata-belezhka-s-izpisani-aktciz-i-dds-na-gorivata-vliza-v-sila-ot-692421.html", "text": "Касовите бележки, които ще показват данъците и надценките на горивата, да влязат в сила от 1 март 2019 г. - това се предлага в проекта за промяна на наредбата за регистриране и отчитане чрез фискални устройства на продажбите в търговските обекти.Финансовият министър Владислав Горанов обяви преди седмица предложението. Бензиностанциите ще трябва да отпечатват във фискалния бон информация за размера на ДДС, акциза, продажната цена на горивото без акциз и без ДДС (нето стойност) и покупната цена на горивото без акциз и без ДДС (покупна стойност).Информацията ще трябва да бъде изписвана на отделни редове по видове течни горива.Промяната се отнася както за търговците на течни горива, така и за лицата, които извършват зареждания с течни горива за собствени нужди и регистрират и отчитат зарежданията чрез електронна система с фискална памет, посочват от финансовото министерство.\"Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца\", обясняват от ведомството. Очаква се настройката на софтуера да струва на търговците около 200 лева на обект. Срокът на общественото обсъждане на проектонаредбата е до 21 декември.", "date": "2018.11.21", "title": "Касовата бележка с изписани акциз и ДДС на горивата влиза в сила от 1 март 2019 г."}
{"url": "https://offnews.bg/ikonomika/biznesat-obeshta-zaplatite-da-se-uvelichat-s-mezhdu-7-i-15-692424.html", "text": "Заплатите в частният сектор догодина ще се увеличат с между 7% и 15%, обещаха работодателите след среща при премиера Бойко Борисов.Решението идва на фона на недостиг на работна ръка, дори за нискоквалифицирани позиции. Работодателите обявиха, че има възможност догодина да бъдат увеличени заплатите в дружествата, които са членове на националните бизнес организации. Те обаче не бяха единодушни за това с колко ще е увеличението, като предложенията варират между 7 и 15%. Ще растат заплатите, обаче за тези, които са специалисти, за тези които искат да работят, за тези, които имат необходимите знания и умения, коментира председателят на Конфедерацията на работодателите и индустриалците вБългария (КРИБ) Кирил Домусчиев.И продължаваме да считаме, че основният проблем в България за още по-значителен ръст в заплащането е образованието. Затова е продължим да натискаме за подобрение в образователната система и в квалификацията на нашите кадри. Защото когато имаш един добър специалист, ти нямаш проблем да му дадеш и по-висока заплата, допълни той. Синдикатите, които присъстваха на срещата, настояха ръстът на заплатите да е двуцифрен. Днешната среща на министри, на представители на бизнеса и на синдикатите беше с цел да се опитаме да решим какво да бъде направено следващата година, за да бъдат решени проблемите, които хората поставят. В частниясектор работят 78% от заетите и искаме до фирмите да стигне тази договореност за по-високи заплати\", каза президентът на КНСБ Пламен Димитров.Той допълни, че във връзка с липсата на кадри у нас могат да се привлекат десетки наши сънародници от Украйна и Молдова. Двете страни са постигнали договорка и за увеличаване на цената на нощния труд. Представителите на бизнеса и синдикатите коментираха протестите в страната в последните дни.\"Аз мога да изляза с моите секретарки, счетоводителки, чистачки, от офиса да събера 200 човека и да изляза тука пред МС, ако нещо съм недоволен, това не е нормално. Трябва да се вземат мерки, това нещо да не затруднява икономиката и да не затруднява гражданите. Не могат да блокират магистралите да спират нашите тирове с нашата продукция\", беше коментарът на Кирил Домусчиев.На държавата ѝ трябва стабилност, един служебен кабинет или нови избори със сигурност няма да помогнат за увеличаването на доходите на хората и за ръста на нашата икономика, подчерта той.Председателят на Българската търговско-промишлена палата Цветан Симеонов също изрази позиция срещу протестите, като посочи, че организацията му не е привърженик определени позиции да се изразяват чрез протести, защото те трябва да са добре аргументирани.", "date": "2018.11.21", "title": "Бизнесът обеща заплатите да се увеличат с между 7 и 15%"}
{"url": "https://offnews.bg/politika/pravitelstvoto-dava-180-mln-lv-za-instalatcia-za-gorene-na-otpadak-692404.html", "text": "Правителството даде съгласието си Управляващият орган на Оперативна програма „Околна среда 2014 - 2020 г.“ да подпише договор със Столична община в партньорство с „Топлофикация София“ ЕАД за изграждане на инсталация за комбинирано производство на енергия в София с оползотворяване на RDF отпадък, съобщава правителствената пресслужба.Проектът се финансира от оперативна програма „Околна среда 2014 - 2020 г.“, като общата му стойност е приблизително 370 милиона лева, а отпуснатите безвъзмездно средства са приблизително 180 милиона лева.С приетото решение става възможно стартиране на дейностите по изграждането на инсталация за оползотворяване на RDF отпадък, образуван от работата на инсталацията за механично биологично третиране (МБТ) на битовите отпадъци на Столична община преди окончателното одобрение на проекта от Европейската комисия.Целта на проекта е да се осигури оползотворяването на образуваната в инсталацията за МБТ на Столична община RDF фракция, с което ще се осигури цялост и устойчивост на управлението на битовите отпадъци на Столична община.", "date": "2018.11.21", "title": "Правителството дава 180 млн. лв. за инсталация за горене на отпадък"}
{"url": "https://offnews.bg/sviat/marokanka-ubi-sgotvi-i-servira-liubovnika-si-692397.html", "text": "Мароканка е обвинена, че е убила и сготвила любовника си, съобщава Би Би Си.Според прокурорите тя го е сготвила и го е сервирала на пакистански работници в Обединените арабски емирства (ОАЕ).Жената е убила любовника си преди три месеца, но престъплението се разкрива една наскоро, след като криминалистите откриват човешки зъб в блендера ѝ.Пред полицаите тя признава, че го е направила в момент на „лудост“. 30-годишната жена очаква своята присъда.Тя е имала отношения с жертвата от седем години, а повод за убийството става признанието му, че той планира да се ожени за друга мароканка. Именно тогава жената го убива, а останките му приготвя с ориз и дава на работещи наблизо работници.Откритието прави братът на жертвата, който го потърсил в дома им в град Ал Айн, близо да границата на Оман. Там той намира зъба и му прави ДНК тест, който показва, че принадлежи на жетвата.Според полицията жената първо казала на брата, че е изгонила любовника си от дома си, но по-късно е признала убийството, както и че е потърсила помощта на приятел, за да ѝ помогне да изчисти апартамента.Обвиняемата е изпратена в болница за проверки на психичното ѝ здраве.", "date": "2018.11.21", "title": "Мароканка уби, сготви и сервира любовника си"}
{"url": "https://offnews.bg/sviat/85-000-detca-v-jemen-mozhe-da-sa-pochinali-ot-nedohranvane-692401.html", "text": "85 000 деца под 5-годишна възраст може да са починали от недохранване в рамките на последните три години в Йемен, съобщава организацията Save the Children, цитирана от Би Би Си. ООН предупреди миналия месец, че 14 млн. души в Йемен са застрашени от гладуване заради войната, която продължава вече три години.  Войната започна през 2015 г., когато бунтовниците хути, подкрепяни от Ирак, превзеха голяма част от страната, включително столицата Сана, а Саудитска Арабия, подкрепяна от САЩ, Великобритания и Франция, използва въздушни удари и барикади в подкрепа на международно признатото правителство на Йемен.Най-малко 6800 цивилни са загинали, а 10 700 са ранени, сочат данни на ООН. Заради войната 22 млн. души се нуждаят от хуманитарна помощ, а 1,2 млн. души вече са починали от холера. Броят на загиналите вследствие на войната обаче може да са много повече. Според здравни работници в Йемен много починали не са отчетени по никакъв начин, защото едва половината от здравните заведения в страната функционират, а много хора са прекалено бедни, за да имат достъп до работещите. Увеличаващите се цени на хранителните продукти и обезценяването на парите заради войната поставят все повече семейства в риск от гладуване. Бунтовниците контролират пристанището, през което преминават 90% от внасяните в страната храни. Според Save the Children вносът през него е намалял с над 55 000 тона на месец, което може да покрие нуждите от храна на 4,4 млн. души, включително 2,2 млн. деца.Организацията обяснява, че е принудена да доставя храни през южното пристанище Аден, което значително забавя доставките. Според тях исторически данни показват, че ако не се вземат мерки в случаите на недохранване, около 20-30% от децата ще умират всяка година. \"За всяко дете, убито от бомба или куршум, десетки гладуват до смърт и това е напълно предотвратимо\", казват оттам. ", "date": "2018.11.21", "title": "85 000 деца в Йемен може да са починали от недохранване"}
{"url": "https://offnews.bg/temida/frenskiat-sad-razreshi-ekstraditciata-na-banevi-692413.html", "text": "Апелативният съд във френския град Екс ан Прованс разреши Николай и Евгения Баневи да бъдат предадени на българските власти във връзка с разследване за източване на завод \"Полимери\".Решението може да се обжалва в 3-дневен срок.Ако решението бъде обжалвано, съдът ще заседава по въпроса отново след 30 дни. Ако решат да не обжалват решението, до 10 дни Баневи могат да бъдат предадени на българските власти. Съдът е взел решение в рамките на само няколко минути, съобщи bTV. За момента не е ясно дали Баневи са решили да обжалват решението на съда. Николай и Евгения Баневи бяха задържани на летището в Ница на 26 октомври. Според адвоката им - на път за София.С тях бяха и трите им деца, за които сега се грижат семейни приятели. Френският съд отхвърли молбата на Евгения Банева да я пусне от ареста, за да се грижи за децата си.", "date": "2018.11.21", "title": "Френският съд разреши екстрадицията на Баневи"}
{"url": "https://offnews.bg/futbol/kare-ot-real-madrid-mechtae-da-posledva-ronaldo-v-iuventus-692414.html", "text": "Трансферът на Кристиано Роналдо през лятото от Реал Мадрид в Ювентус изненада и шокира футболния свят в две направления. Според мнозина е било лудост звезда от ранга на португалеца да отива в Торино, а според други - не по-малко щуро е било да се плащат 100 милиона евро за футболист над 30-те.Няколко месеца по-късно обаче нещата изглеждат различно. Реал Мадрид е в криза. \"Белия балет\" катастрофира срещу Барселона, уволни треньора си, а резултатите на мадридчани станаха непредсказуеми. В Ювентус всичко е обратно. След опознавателния старт, Роналдо отново е в познатата си роля на двитател на играта. В последните 12 мача той няма гол или асистенция само в две срещи.Девет гола и четири асистенции му донесоха досега обожанието на феновете, шефовете и уважението на съотборниците. Киелини, Пянич, Куадрадо се надпреварват да хвалят трудовата етика на португалеца и никой не завижда за заплатата му от 30 милиона евро. Самият Роналдо е щастлив в Торино.Той премина леко през скандала за изнасилване с почти десетилетна давност. От клуба застанаха зад него и заглушиха медийната истерия. Подобно нещо в Мадрид изглежда малко вероятно. Мечтата на всички в Ювентус е спечелването на Шампионската лига, а Роналдо я споделя напълно и готов да помогне.Куриозно, но той вдъхновява не само съотборниците си в Ювентус, а и бившите си колеги в Реал. Поне четирима футболисти на мадридчани искат да се присъединят към него. Един от тях е защитникът Марсело, който вече 10 години е в Реал и определено скучае на едно и също място. Лука Модрич е следващият в списъка, още повече, че е конкретна цел на Ювентус. Той е спрягат и за Интер, но \"Старата госпожа\" едва ли ще допусне хърватинът да подсили конкурент.Третият е Марко Асенсио, който може да бъде взет под наем, да натрупа самочувствие и след това да се върне в ролята на лидер в Реал. Най-близо до изхода в Мадрид е вратарят Кейлор Навас. Той пази за мадридчани при спечелването на трите поредни Шампионски лиги, но беше забит на пейката за сметка на Тибо Куртоа. Друг е въпросът има ли нужда Ювентус от нов вратар.Такова масово преселение едва ли е възможно, но поне двама от изброените може да се озоват в Торино. Ювентус в момента е клубът, който най-открито заявява амбицията да спечели Шампионската лига. Торинци разполагат със състав, пари, солиден треньор в лицето на Масимилиано Алегри. Радостта в Торино и Италия ще е огромна, като същото едва ли може да се каже, ако Реал по някакъв начин спечели четвърта поредна ШЛ.", "date": "2018.11.21", "title": "Каре от Реал Мадрид мечтае да последва Роналдо в Ювентус"}
{"url": "https://offnews.bg/sviat/senatori-predlagat-rusia-da-izpolzva-iadreno-orazhie-i-pri-ataka-s-nei-692420.html", "text": "Съветът на Федерацията предложи да се направят промени стратегията за употреба на ядрено оръжие, така че Русия да използва ядрения си арсенал и в случай на нападение с неядрено оръжие.Предложението е разработено от членове на комисията по отбрана и безопасност съвместно с представители на министерството на отбраната, Генералния щаб и Съвета за сигурност. Политиците и военните настояват ясно да се определят факторите за отговор на атака с хиперзвуково оръжие и други видове стратегическо неядрено оръжие, съобщи РИА Новости. Те настояват и за разработване на Национална военна стратегия. Препоръката била дадена, защото в последно време се е увеличил рискът от разрешаване на световните, регионалните и локалните проблеми с оръжие, обясняват сенаторите. Освен това в света се появяват нови видове оръжия и военна техника, променя се и начинът на водене на бойни действия, се казва в документа. Авторите на документа подчертават, че има нужда от закони за въоръжените сили, военното строителство и гражданския контрол над отбраната. Последният вариант на стратегията е приет през 2010 г. Той има и секретна част, в която според РИА Новости е записано, че ядрен удар може да се нанесе при заплаха за суверенитета и териториалната цялост на Русия.Новата идея противоречи на изявлението на президента Владимир Путин преди седмица в Сочи. Тогава той обяви, че в руската стратегия за употреба на ядрено оръжие не се предвижда изпреварва удар. \"Когато се убедим - а за това са нужни няколко секунди - че атаката е срещу територията на Русия, чак тогава нанасяме ответен удар\", каза той. ", "date": "2018.11.21", "title": "Сенатори предлагат Русия да използва ядрено оръжие и при атака с неядрено"}
{"url": "https://offnews.bg/sviat/ungaria-niama-da-ekstradira-gruevski-692411.html", "text": " Унгарското правителство изключва възможността за екстрадиция на бившия македонски премиер Никола Груевски в Македония.Това съобщи днес унгарският министър на правосъдието Ласло Трочани, цитиран от ТАСС и БТА.Той не може да бъде изпратен в страна, в която го преследват, каза Трочани пред унгарска телевизия.Унгария одобри вчера молбата на Груевски за политическо убежище. Бившият македонски премиер избяга в страната от 13 ноември, след като беше издадена заповед за ареста му.Той трябваше да влезе в затвора за 2 години, след като беше осъден за злоупотреба с влияние за купуването на луксозен мерцедес на стойност 600 хиляди евро. ", "date": "2018.11.21", "title": "Унгария няма да екстрадира Груевски"}
{"url": "https://offnews.bg/politika/uvelichava-se-kapitalat-na-bolnitca-vita-vav-velingrad-692403.html", "text": "Правителството одобри промени по бюджета на Министерството на отбраната за 2018 година за допълнителни плащания в частта на финансирането на бюджетното салдо за сметка на централния бюджет в размер на 2 000 000 лева.Със сумата ще бъде увеличен капиталът на Многопрофилна болница за продължително лечение и рехабилитация - „ВИТА“ ЕООД във Велинград.Средствата ще се използват за разширяване на дейността на лечебното заведение, изразяващо се в обновяване и модернизация на материалната база и апаратура, както и за възстановяване и обновяване на калолечебницата в Многопрофилна болница за продължително лечение и рехабилитация - „ВИТА” ЕООД - клон Поморие, с цел подобряване качеството на предлаганите медицински услуги и предоставяне на нови такива.", "date": "2018.11.21", "title": "Увеличава се капиталът на болница „Вита“ във Велинград"}
{"url": "https://offnews.bg/politika/ofertata-za-novi-f-16-e-s-300-mln-lv-nad-predvidenia-ot-pravitelstvo-692409.html", "text": "Предложението на американската компания \"Локхийд Мартин\" за  за българските Военновъздушни сили, надхвърля заделения от правителството бюджет с близо 300 млн. лв., научи OFFNews от правителствени източници. Правителството е готово да плати 1.8 млрд. лв. през следващите 10 години за модернизиране на бойната авиация, като в приетия от парламента  е предвидено на два етапа да бъдат придобити общо 16 самолета. В първия етап изискването е самолетите да са не по-малко от осем или повече от осем, които да бъдат изплатени в рамките на 10 години. Изчисленията на военните експерти показват, че само първият етап ще струва близо 1.8 млрд. лв. Предложението на американската компания обаче надвишава значително заложеният бюджет, като за близо 2.1 млрд. лв. се предлагат осем новопроизведени изтребителя F-16 Block 70. В сряда Джеймс Робинсън, директор „Международно бизнес развитие на програмата на F-16” на американската компания не даде ясен отговор на въпроса дали офертата на компанията се включва в предвидения от правителството ресурс, но даде да се разбере, че тепърва на правителствено ниво ще бъдат водени разговори за оптимизиране на параметрите по нея. В сумата обаче влиза поддръжката на самолетите, обучението на пилотите, въоръжението и наземното им обслужване.По неофициална информация това разминаване с параметрите на инвестиционния проект на правителството може да бъде отиграно чрез заем, което ще реши и въпроса с друга несъвместимост на американската оферта с параметрите в проекта - разсроченото плащане. На практика по този начин на правителството ще бъде даден заем с държавна гаранция, който ще се изплаща с годините. По-рано днес стана ясно също, че вероятната основна пречка при подобна сделка би била по-късната доставка. Сроковете, които правителството е заложило, показват, че първите самолети трябва да бъдат доставени до 24 месеца от подписването на договора. Нещо, за което от американска страта заявиха, че . В същото време зам. военният министър Атанас Запрянов даде да се разбере, че параметрите в инвестиционния проект могат да бъдат променяни. Именно това беше и едно от съмненията при предходната процедура, която беше отменена от настоящия парламент. Към настоящия момент сроковете, разписани в проекта, не са спазени. Според хронограмата на 134 ден от одобряването на проекта от Народното събрание в Министерския съвет трябва да бъде внесен протокол с резултатие от работата на политико-военна група за провеждане на консултации с страните, предлагащи изтребители. Този срок изтече в началото на този месец и за момента не е ясно кога преговорите ще приключат.Според зам. военния министър няма проблем тези срокове да не бъдат спазени и договор за покупката на самолетите да бъде сключен догодина, а не до края на тази, както беше предвидено първоначално.В момента в надпреварата за доставка на нови изтребители се борят три държави - САЩ, Швеция и Италия. Единствено предложението на Италия е за употребявани изтребители Eurofighter. САЩ предлагат новопроизведени F16, а Швеция - нови \"Грипен\". Офертата на САЩ за нови изтребители F18 е дисквалифицирана, защото не отговаряла на реквизитите.", "date": "2018.11.21", "title": "Офертата за нови F-16 е с 300 млн. лв. над предвидения от правителството бюджет"}
{"url": "https://offnews.bg/futbol/maradona-priiutiava-iusejn-bolt-v-meksikanskia-dorados-692407.html", "text": "Световният рекордьор в спринта на 100 и на 200 метра Юсейн Болт може да се присъедини към втородивизионния мексикански отбор Дорадос, чийто треньор в момента е аржентинската легенда Диего Марадона.Ямаецът все още се опитва да си проправи път в професионалния футбол след края на славната си кариера в леката атлетика, но на този етап удря на камък.Припомняме, че 32-годишният Болт дори бе на проби в Борусия Дортмунд преди време, а за последно се пробва в австралийския тим Сентрал Коуст Маринърс.Смята се, че Марадона, който пое Дорадос през септември, е готов да даде шанс на ямайската легенда в леката атлетика.Двете спортни икони вече са се срещали и дори се снимаха заедно по време на благотворително събитие по-рано тази година.", "date": "2018.11.21", "title": "Марадона приютява Юсейн Болт в мексиканския Дорадос"}
{"url": "https://offnews.bg/politika/valeri-simeonov-veche-ne-e-vitcepremier-posta-zae-nachalnichkata-na-k-692353.html", "text": "Марияна Николова става вицепремиер на мястото на подалия оставка Валери Симеонов.Депутатите одобриха предложението досегашната началничка на кабинета на Симеонов да заеме поста му и като него да наблюдава икономическата и демографската политика.Гласуването стана набързо, в отсъствието на самия Симеонов, без нито един зададен въпрос към Николова и след скандал. Главно действащо лице в него бе Корнелия Нинова, която реагира остро, защото не ѝ дали думата по време на дебата в пленарната зала. В крайна сметка обсъжданията бяха подновени и тя я получи.Отсъстваше не само Симеонов. Председателят на парламентарната група на \"Обединените патриоти\" и лидер на \"Атака\" Волен Сидеров също не беше в залата. По неофициална информация от партията му опитали да изтъргуват подкрепата за рокадата срещу водаческото място в листата на „Обединени патриоти“ за предстоящите избори за Европейски парламент.Премиерът Бойко Борисов също не беше в парламента, а от БСП неколкократно подчертаха този факт. Социалистите настояха Борисов да се яви и да обясни причините за рокадата. Оставката бе подадена на фона на няколкоседмични протести на майки на деца с увреждания, които Симеонов нарече „кресливи жени с уж болни деца“. Защо за поста му е избрана началничката на кабинета му засега е неясно.По информация на OFFNews Валери Симеонов е бил в парламента по време на гласуването, но го е гледал на монитора в една от стаите. След това е напуснал сградата.Ние така и не разбрахме точно по каква причина Валери Симеонов си тръгва от този пост. Той първо каза, че няма за какво да се извинява, после се извини, после се отметна. Най-достоверният източник за мотивите за тази оставка е министър-председателят, каза депутатът от БСП Валери Жаблянов.Предложението за назначаването на Николова на поста вицепремиер по икономическата и демографската политика представи Каракачанов. Социалистите критикуваха и това. \"Недопустимо е малкият коалиционен партньор да си представя промените в кабинета\", каза депутатът от левицата Иван Иванов.След почивка и извънреден председателски съвет лидерът на БСП Корнелия Нинова все пак успя да каже каквото имаше.\"Уважаеми български граждани, днес получихте още едно доказателство за вашата правота, когато искате оставката на цялото правителство и смяна на модела на управление. Получихте го това доказателство тук, в най-важната институция на България - българският парламент. За пореден път министър-председателят унижи Народното събрание. 10 години в управлението той налага този стил. Няма държавност, няма институции. Един човек решава еднолично въпроса. Днес получихте и доказателство, че управляващото мнозинство изтри думата морал от българския език. Вицепремиерът, върху който тежат съмнения за търговия с българско гражданство, е дошъл да представи оставката на вицепремиер, който посегна на най-святото – майчинството и болните деца\", каза тя.Нинова добави, че коалицията ГЕРБ – „Обединени патриоти“ е зачената грешно. Тя обяви, че има нужда от смяна на модела, в който \"политици и олигарси, независимо кой управлява, се сговарят помежду си и работят за собствените си интереси и срещу тези на народа\".От ГЕРБ пък обвиниха социалистите в популизъм.\"За каква олигархия говорите на това управление, а пропуснахте услужливо някои други, които лобират за тях. Николай Банев не е ли ваш? Ветко Арабаджиев не е ли ваш? А мъжът ви къде работи? В какво ги обвинявате тези наши министри. Не е честно така да говорите популистки\", каза на БСП председателят на комисията по култура и медии и депутат от ГЕРБ Вежди Рашидов.От \"Обединените патриоти\" също защитиха властта, нападайки БСП. \"Това правителство, хубаво или лошо - въпрос на гледна точка, в края на краищата никога досега не е поставяло метални съоръжения край българския парламент. Вие четири пъти управлявахте държавата и в тези четири пъти превръщахте българският парламент в крепост\", каза Славчо Атанасов.Рамадан Аталай от ДПС пък поиска ГЕРБ да кажат остават ли под натиска на националистите и докога ще продължат да им угаждат. \"С оставката на Валери Симеонов нищо не се променя\", каза той и добави, че \"Обединените патриоти\" дърпат ГЕРБ надолу.\"ДПС има от първия ден едно искане и то е националистите да не бъдат във властта. След тази оставка управляващите ще получат от ДПС от същото в по-големи дози. Ние ще продължим да се борим срещу този модел на управление\", каза малко по-късно Йордан Цонев.Лидерът на \"Воля\" Веселин Марешки пък използва трибуната на парламента, за направи реклама на бензиностанциите и аптеките си.Лидерът на депутатите от ГЕРБ Цветан Цветанов пък се оплака от дебата - не бил за политики. \"БСП не спечели нищо от дебата – предизвикаха конфликти, защото си мислят, че ги крепят на повърхността, но те ще ги сринат на избори\", каза той и изброи изказвания на депутати от БСП, за които те не са поели политическа отговорност - думите на Крум Зарков, че \"с бивши ченгета от ДС са замисляли да тормозят нечии дядовци\" и тези на Иво Христов, че 80% от българите са дебили.\"Валери Симеонов подава оставка, воден от националния и обществения интерес и за да намалим напрежението в обществото\", каза още Цветанов.След изказването му Вежди Рашидов погрешка го нарече \"лидера на партия ГЕРБ\" вместо зам.-председател.", "date": "2018.11.21", "title": "Валери Симеонов вече не е вицепремиер, поста зае началничката на кабинета му"}
{"url": "https://offnews.bg/sviat/samolet-pregazi-mazh-na-moskovskoto-letishte-sheremetievo-692418.html", "text": "Самолет прегази мъж на московското летище \"Шереметиево\". Мъжът е блъснат от самолет, излитащ по маршрут Москва - Атина, при рулиране на пистата. Екипажът е подал сигнал за сблъсък с неизвестен предмет, а след оглед е открито тялото на мъжа. Самолетът е продължил полета си.На мястото на инцидента са извикани екипи на Спешна помощ, транспортна полиция и на службата на авиационната безопасност. Загиналият мъж е на 25 години, гражданин на Армения, обявиха от арменското посолство в Москва. Според руски медии името му е Алберт Епремян.Според руското следствие мъжът е ранен смъртоносно от една от стойките на самолетния колесник. Интерфакс съобщи, цитирайки свой източник, че загиналият е бил депортиран от Мадрид и е пътувал за Армения с прекачване в Москва. По време на полета за Русия е предизвикал скандал на борда и екипажът е бил принуден да извика служители на реда при кацащия самолет. Те го ескортирали до изхода за автобусите. Камерите показват, че мъжът е минал през портала за пътници, но вместо да се качи в автобуса за самолета, е тръгнал към пистите. ", "date": "2018.11.21", "title": "Самолет прегази мъж на московското летище Шереметиево"}
{"url": "https://offnews.bg/zvezdi/75-godishniat-robart-de-niro-se-razvezhda-sled-21-godini-brak-692383.html", "text": "Мъжкото момче на Холивуд Робърт де Ниро и съпругата му Грейс Хайтауър се разделят след повече от 20 години брак. Двамата имат две деца - Елиът и Хелън. Робърт де Ниро е баща и на извънбрачни близнаци от връзката си с модела Туки Смит - Джулиан Хенри и Арън Кендрик.Носителят на две награди \"Оскар\" подава документи за развод още през 1999 г. По време на съдебната битка за попечителство обаче разводът е спрян, а Робърт и Грейс подновяват брачните си клетви през 2004 г.Робърт де Ниро е роден на 17 август 1943 г. в Ню Йорк и е считан за един от най-добрите актьори на всички времена. Едни от най-емблематичните му роли са във филмите: „Шофьор на такси”, „Кръстникът”, „Разяреният бик”, \"Жега\", \"Мъже на честта\", \"Анализирай това\".„Колкото повече остаряваш, толкова по-сложен става животът ти. И лекуваш душата си, като правиш разни прости неща заедно с децата си” - споделя актьорът пред сп. „Еsquire”", "date": "2018.11.21", "title": "75-годишният Робърт де Ниро се развежда след 21 години брак"}
{"url": "https://offnews.bg/politika/pravitelstvena-bolnitca-stava-detska-692412.html", "text": "Университетска болница \"Лозенец\" вече няма да е правителствена. Тя ще се превърне в първата у нас многопрофилна детска болница. Това реши правителството на днешното си заседание.  Кабинетът одобри проект за промяна на Закона за лечебните заведения, който предвижда отмяна на § 5 от Преходните и заключителните разпоредби на закона, съгласно който болница „Лозенец“ е лечебно заведение към Министерския съвет по смисъла на чл. 5, ал. 1 от закона и е второстепенен разпоредител с бюджет по бюджета на МС.Отмяната на параграфа ще създаде възможност за правителството да вземе решение по отношение на статута на болницата, превръщайки я в първото многопрофилно лечебно заведение за болнична помощ, осигуряващо комплексно лечение на деца, съобщиха от правителствената пресслужба. Преди дни стана ясно, че здравният министър Кирил Ананиев е поел ангажимента до Коледа да изготви предложения към Министерския съвет, свързани със създаването на детска болница.Изборът за превръщането на Правителствена болница в детска обаче е изненадващо заради скандалите с ниската преживяемост на трансплантирани деца.Според , от 2008 г. досега у нас са извършени 22 чернодробни трансплантации на деца на възраст от 0 до 18 години. Само две от тях са във ВМА, останалите са в Университетска болница \"Лозенец\". В същия период ретрансплантирани са две деца. От всички 22 деца към момента живи са 13. Това прави преживяемост от 59%.В същото време на фона на проблемите с белодробните трансплантации на българи в чужбина стана ясно, че двете български болници, които са предложени за извършване на белодробни трансплантации, са болниците \"Лозенец\" и \"Св. Екатерина\". За момента не е ясно дали тази идея е изоставена.", "date": "2018.11.21", "title": "Правителствена болница става детска"}
{"url": "https://offnews.bg/futbol/kontuziata-na-nejmar-ne-e-tezhka-video-692384.html", "text": "Суперзвездата на бразилския национален отбор и Пари Сен Жермен Неймар няма да отсъства дълго от терените.Снощи нападателят напусна терена по време на контролата с Камерун (1:0) след само осем минути игра на стадиона на МК Донс в Англия.Бразилският техничар пробва фалцов удар, но получи разтежение в областта на слабините и бе заменен от Ричарлисон, който впоследствие донесе победата на \"кариоките\" с гол в 45-ата минута на срещата.\"Определено не е тежко контузен. Повече ще знам след по-обстоен преглед\", коментира медикът пред местна телевизия.По този начин Неймар ще може да излезе за ПСЖ в дербито с Ливърпул в Шампионската лига на 28 ноември.Лошата новина за парижани обаче е контузията на Килиан Мбапе по време на двубоя на Франция. \"Петлите\" също се наложиха с минималното 1:0 над Уругвай.В 30-ата минута бързоногият нападател бе изведен сам срещу вратаря на \"Ла Селесте\" Мартин Кампаня и опита да го финтира.Стражът изби топката с крак, след което препъна Мбапе, който падна лошо на рамото си. Звездата на \"петлите\" опита да продължи мача, но в крайна сметка се наложи да напусна терена преждевременно.", "date": "2018.11.21", "title": "Контузията на Неймар не е тежка (видео)"}
{"url": "https://offnews.bg/medii/upravliavashtite-predlagat-nova-taksa-za-televizor-v-zavedeniata-692373.html", "text": "Нова такса за авторски права за всеки телевизор в търговските обекти предлагат управляващите. Тя ще защитава авторските права на телевизиите при \"публично изпълнение на програмата\". Ако например заведение пуска футболен мач, ще дължи пари за това на колективен орган за уреждане на тези права.Тази седмица депутати от ГЕРБ и Обединените патриоти (Данаил Кирилов, Анна Александрова - ГЕРБ, Емил Симеонов - ОП) внесоха проект за промени в Закона за авторското право и сродните му права, с които разширяват значително събирането на отчисления за авторство при излъчване на радио и тв програми на публично място.Сега търговските обекти (заведения, хотели и др.), в които звучи музика, дължат годишен абонамент към Музикаутор и ПРОФОН. Те събират такси съответно за авторските и сродните права. За публично излъчване на други програми - напр. футболни мачове, филми - се дължи заплащане, само ако се събира такса за вход. Ако хотел или в бар постави в салона си тв екран и иска да излъчва някоя програма, е достатъчно да сключи договор с тв доставчик.Предложението на управляващите е излъчването на радио/тв програма на публично място вече да се заплаща, без значение каква е тя - новинарска, филмова, спорт, музика. Тези отчисления ще се събират от представителна организация на радио и телевизионните оператори. Според вносителите така ще се постигне по-обширна закрила на авторските и сродни права (носители на такива са продуцентите, режисьорите, сценаристите и др.), а постъпленията ще насърчат инвестициите в съдържание.Промените имат и втори акцент - изсветляване на дейността на кабелните и сателитните оператори. Предложението е те да обявят броя на абонатите си без това да нарушава търговската тайна. Този брой играе роля при преговорите между тв каналите и операторите за условията за разпространение на програмите. масова практика е в момента операторите да крият реазния си брой абонати, а телевизиите да ги изчисляват по свое усмотрение.Допитване на OFFNews сред управители на заведения показа, че те още не са запознати с предложенията. Реакциите на варираха от \"няма как да плащаме за това\" и \"имаме си договор с оператор\" до \"можем да пускаме само наши рекламни клипове\" и \"ще ползваме интернет радио\".", "date": "2018.11.21", "title": "Управляващите предлагат нова такса за телевизор в заведенията"}
{"url": "https://offnews.bg/temida/prokuraturata-osporva-opravdatelnata-prisada-po-deloto-za-ruhnalata-sg-692417.html", "text": "Прокуратурата протестира оправдателната присъда по делото за рухналата сграда на улица \"Алабин\", при което загинаха две млади жени. Миналата седмица Софийският градски съд реши, че четиримата обвиняеми - собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", са невинни.Решението дойде 12 години след трагедията. Сградата на номер 39 рухна на 19 септември 2006 г. В задръстването на улицата е и колата, в която са 24-годишната Петринка Христова и 26-годишната Деница Ченишева.От съобщение на прокуратурата става ясно, че присъдата е протестирана от прокурор Милко Момчев пред Апелативен съд София с искане за нова осъдителна присъда.След решението на съда родителите на двете жени също обявиха, че ще обжалват. ", "date": "2018.11.21", "title": "Прокуратурата оспорва оправдателната присъда по делото за рухналата сграда на 'Алабин'"}
{"url": "https://offnews.bg/nashite-avtori/de-niro-i-praznikat-na-semejstvoto-692358.html", "text": "Много съм викал, клеветил, злословил, мучал, ръмжал и съскал. Срещу семейството и неговите „традиционни ценности”. Сега вече се умори и не знам. Не знам, не знам.А . На връх празника Успение Богородично. Не че е голямата изненада един прочут холивудски актьор да се разведе, но все пак е някак показателно, символично. И донякъде – тъжно.Да, както казах – като млад никак не харесвах традиционния брак (този, който виждах в България, естествено): приличаше ми на уродливо и зло дете, родено от кръвосмешението между най-лицемерното, догматично християнство и еснафската социалистическа демагогия.Всички хора, които познавах, се развеждаха, (а мнозина от тези, които не се развеждаха живееха, криейки се един от друг) след тях оставаха нещастни деца и объркани приятели, а аз стоях и се питах защо, след като бракът е уж най-хубавото нещо – толкова често завършва така грозно?Аз съм християнин, вярващ човек. Затова никак не харесвам и църквата в сегашния и вид – наистина подобяваща опиум за народите; но слаб, некачествен опиум, руски, със счукана вар вътре, аспирин и прах изпод леглото. Като хероина, от който умират децата в Люлин.Но когато прочетох: Роберт де Ниро се развежда; когато прочетох – светъл празник е днес, празник на християнското семейство...И нещо се размислих.Сигурно ще ми мине.Когато отричаш дълго една традиция, когато мислиш върху нея дълго - за да търсиш слабостите и... почваш да откриваш и добрите и страни! Тя ти става някак близка. Толкова си я отричал, че вече – заради склонността си да отричаш – започваш да отричаш и отричането си.И ето – традиционният брак започна да ми изглежда нещо много по-добро от хаоса, който сега цари между хората. Уморих се да величая свободата. Тая свобода - на човека, който не може да се смири и да потърпи, да понесе и да овладее страстите и желанията си.Един интересен факт, интересен за мен, защото не следя клюките: жената на Роби де Ниро била мулатка. Това силно го издигна в очите ми. САЩ, казах си веднага, като разбрах, все още, съвсем видимо, е страна на расовата сегрегация. И тя не е сегрегация на законите, а на залегналите дълбоко в душите предразсъдъци и нагласи.Колко са смесените бракове (между черни, бели, жълти) при звездите на Холивуд? 10%? Едва ли! Много по-малко.Това, че Роби се развежда ме натъжава, защото говори (на мен), че бракът в тоя вид, който познаваме, вече няма никакви устои. А със свършването на тоя познат за нас брак – свършва и цялата ни епоха.Не компютрите и айфоните са критерий за промяна на времената, а промяната на основните структури. Семейството вече изглежда архаично, отпада, ние от носталгия (а и от демагогски подбуди, лицемерни, естествено) се опитваме да настояваме за „святостта” на семейството. Но и това настояване изглежда нелепо. Все едно се опитваме да привлечем децата към религията, като им раздадем безплатен тамян. А не безплатни приложения за айфоните.А моята тъга идва от това, че наистина свободата, която идва след традиционния брак изглежда празна и хаотична. Някой ще рече, че там, където се получи празнина, човекът ще създаде много бързо нови правила и ред. Но въпросът е: аз жив ли ще съм да видя тия нови правила и нов ред? А жив ли ще съм, да имам време да ги разбера? А жив ли ще съм, за да успея да ги възприема и харесам?Ще сме живи ли ние, сегашните хора, за да видим на мястото на разрушеното (не от Роби де Ниро, а от всички хора в целия свят)...нещо ново и смислено, устойчиво и радостно?Иисус Христос не е бил женен, не е и препоръчвал горещо да се женим. По-скоро е препоръчвал ако можем да овладеем земния си стремеж за телесно осъществяване (чрез семейство и поколение) – да го овладяваме и да се отдадем на издигане на духа си. Оставете всичко и тръгнете след мене! – не са думи, които се връзват с нашите милички, бюргерски представи за християнското семейство с три коли и вила в Панчарево.Баба ми казваше: \"Ние сме хора комунисти, хора еснафи!\". Не добавяше „християни”, защото дядо ми щеше да я смъмри много сурово на идеологическа основа.И аз тъгувам – на празника на християнското семейство – за Роби де Ниро, за Грейс Хайтауър – неговата мургавичка жена – за двете им дечица, за приятелите им, които са ги обичали като семейство, но ще се измъчат, докато ги приемат поотделно...аз тъгувам за всички разпаднали се и разпадащи се семейства... за тия ценности от миналото – защото наистина вече се смирявам – лека-полека.И ги приемам от сърце за ценности...именно защото съм възпитаван в едно време на християнство, смесено с еснафщина, смесени с комунизъм, смесени с бабини деветини, смесени със смешен, човешки, дребен морал, смесени с високопарни приказки и най-обикновени човешки добродетели...Време, което мина, а напред не се вижда нищо, което да разбираме.Може би винаги е било така.Ще ми се да кажа: Роби, защо не вземете да се разберете, бе?! И да се съберете пак?! Празник е все пак!Но може би е късно. Пък и Роби е далече.", "date": "2018.11.21", "title": "Де Ниро и празникът на семейството"}
{"url": "https://offnews.bg/politika/pravitelstvoto-obmislia-sazdavane-na-tcentar-za-utilizatcia-na-boeprip-692402.html", "text": "Правителството обмисля създаване на център за утилизация на боеприпаси.Със свое решение от днес кабинетът ще сформира междуведомствена работна група, която да извърши анализ на действащата нормативна уредба, регламентираща условията и реда за осъществяване на комплекса от дейности, извършвани с боеприпасите, взривните вещества и пиротехническите изделия, съобщават от пресслужбата на МС.Целта е да се набележат възможностите за оптимизиране нормативната база.Ще се извърши и анализ на необходимостта, условията и възможностите за създаване, финансиране и функциониране на Център за утилизация на боеприпаси в Република България.", "date": "2018.11.21", "title": "Правителството обмисля създаване на център за утилизация на боеприпаси"}
{"url": "https://offnews.bg/futbol/levski-s-nov-shef-ot-1-ianuari-692415.html", "text": "Столичният Левски ще има нов изпълнителен директор от 1 януари 2019 година. Това е бившият журналист и настоящ заместник-изпълнителен директор на БФС Павел Колев.Новината беше съобщена първо от сайта Топспорт, а след това потвърдена от собственика на клуба Спас Русев пред Дарик.\"Договорът на Павел Колев влиза в сила от 1 януари 2019 година. Той е резултат на преговори, които водих с него няколко месеца. Впечатлен съм от личните му качества, отличното му футболно образование и работата му в Българския футболен съюз. Това ме накара да му гласувам доверие и очаквам от него да направи пълна реформа в клуба и Детско-юношеската школа.Смея да твърдя, че представителният отбор на Левски има сериозен игрови облик благодарение на треньора Славиша Стоянович и неговия екип, затова се надявам, че Павел Колев, който ще има свобода на действие, ще успее да реформира и организира клуба до високи европейски стандарти.Досегашният изпълнителен директор Красимир Иванов остава в клуба като финансов директор\", каза Русев пред \"Дарик\".Другата голяма новина от \"Герена\" е подновяването на договора с голям букмейкър за нови три години при по-добри финансови условия. Така засега изглежда, че един от малкото проблеми на \"сините\" остава вратарският пост, но и той ще намери решение през зимната пауза.", "date": "2018.11.21", "title": "Левски с нов шеф от 1 януари"}
{"url": "https://offnews.bg/bojni/pulev-i-dzhoshua-se-izpraviat-edin-sreshtu-drug-ne-po-rano-ot-2020-god-692392.html", "text": "Звездата ни в профибокса Кубрат Пулев едва ли ще се уреди с мач срещу световния шампион в тежка категория Антъни Джошуа през 2019 година.Това стана ясно, след като от IBF, чийто задължителен претендент за световната титла е Кобрата, заявиха, че няма да притискат британеца да защитава пояса си. Британецът ще следи отблизо резултата от битката между Дионтей Уайлдър и Тайсън Фюри на 1 декември.Причината е, че след това може да се стигне до двубой, чрез който евентуално победителят да обедини коланите. Преди време 29-годишният англичанин разкри имената, които би искал да срещне по пътя си. Сред тях обаче не фигурираше това на Пулев.За поясите на различните организации - WBA, IBF и WBO задължителните защити се правят на ротационен принцип. Тъй като Джошуа вече се би с Карлос Такам (за трофея на IBF) и Александър Поветкин (за този на WBA), наред действително е WBO.Джошуа щеше да се бие именно с Кобрата за пояса на IBF, но за съжаление контузията му го извади от мача и така се стигна до двубоя с Такам през октомври 2017 година. WBO все още не е обявил своя задължителен претендент, но най-вероятно това ще бъде Дилиан Уайт, който е на върха в ранглистата.В същото време обаче двубоите за обединяване на титли са с предимство спрямо задължителните защити, така че ако се стигне до договорка между Джошуа и шампиона на WBC Дионтей Уайлдър, то през април именно това ще бъде двубоят на стадион \"Уембли\".За целта първо Уайлдър трябва да победи Тайсън Фюри на 1 декември, но пък ако Фюри победи, то става много вероятен сблъсък Фюри-Джошуа.", "date": "2018.11.21", "title": "Пулев и Джошуа се изправят един срещу друг не по-рано от 2020 година"}
{"url": "https://offnews.bg/offtopic/vitc-na-denia-kak-se-predava-vitcepremierskiat-post-v-balgaria-692388.html", "text": "Попитали Радио Ереван: Без замисляне последвал отговор:", "date": "2018.11.21", "title": "Виц на деня: Как се предава вицепремиерският пост в България?"}
{"url": "https://offnews.bg/obshtestvo/dzhi-pi-grup-otchete-86-ot-remonta-po-grafa-e-zavarshen-692391.html", "text": "86 на сто от ремонта по столичната улица \"Граф Игнатиев\" е свършен. Изпълнени са и част от исканията на търговците в района, отчете представителят на фирмата изпълнител \"Джи Пи Груп\" пред комисията по архитектура в Столичния общински съвет (СОС). Георги Гигов съобщи още, че всеки четвъртък от 11:15 часа работи приемна до градинката \"Св. Седмочисленици\" с представители на Столична община, \"Джи Пи Груп\", проектантите от \"А.Д.А.\", които отговарят на всички въпроси на граждани. Сменени са и плоскостите, поставени, за да се преминава по-лесно в участъците на ремонта - предишните бяха изключително хлъзгави при намокряне и доведоха до инциденти. До края на месеца ще е готово трамвайното трасе. Трамваят ще тръгне, след като се приеме обектът и му се издаде акт 16. Първо ще бъдат свалени оградите от пл. \"Гарибалди\" и \"Славейков\", след това падат и загражденията по Графа между \"Раковски\" и \"Шести септември\". Чакаме приемателна комисия и ги махаме, обясни Гигов. При строителните работи, които изискват допълнителни мерки за безопасност, ще се слагат временни огради. В рамките на няколко дни ще бъде положен втори пласт асфалт по ул. „Цар Иван Шишман“ в участъка от ул. „Граф Игнатиев“ до ул. „Паренсов“, продължава работата по тротоарите. Асфалтовата настилка ще е временна, защото ремонтът на ул. „Цар Иван Шишман“ предстои през следващата година. По проект тротоарът от страната на жилищните сгради и магазините, който в момента е около 1,60 м., ще бъде увеличен до 3 м., обясни проектантът арх. Радомира Методиева. До края на месеца свършва и основната работа по градинките „Кристал“ и „Св. Климент Охридски“, и тротоарите на бул. „Васил Левски“ и ул. „Московска“, отчетоха от „ПСТ Груп“, които ремонтират зона 4 на столичния център. Настилките са почти готови, голяма част от новото озеленяване в градините също е факт. По първият етап на обновяването на зоната ще има довършителни работи и през декември, следващият етап е догодина. ", "date": "2018.11.21", "title": "Джи Пи Груп отчете: 86% от ремонта по Графа е завършен"}
{"url": "https://offnews.bg/gimnastika/inovatcii-v-sadijstvoto-pri-sportnata-gimnastika-692395.html", "text": "С развиването на спортната гимнастика и все по-трудните и бързи движения, които изпълняват гимнастиците, идва и въпросът как съдиите да бъдат обективни и да оценяват адекватно.Именно с решението на този въпрос се зае Международната федерация по гимнастика (ФИГ), която започна работа с технологичния гигант Fujitsu Limited. Тяхната цел е прилагането на система за оценяване в реално време, която да органични субективния фактор в гимнастическите дисциплини.Системата предстои да бъде тествана по време на предстоящ кръг от Световната купа по спортна гимнастика, а крайната цел е пълноценното ѝ използване по време на Световното първенство в Щутгарт (Германия) през 2019 г.От федерацията съобщават още, че ще работят за въвеждане на иновационния метод и на местно ниво, за да могат все повече съдии да се обучават и да са в помощ на федерациите по време на държавните първенства.Все пак, промяната ще се случи постепенно, като за водещите в спора страни тя трябва да настъпи до 2024 година, а до 2028 бройката трябва да се равнява на 146-те членуващи организации.Специалистите, стоящи зад амбициозния проект, казват, че в днешно време гимнастиците все повече развиват техниката си и движенията им стават по-бързи, което представлява трудност за човешкото око и пречи на адекватната преценка.Те също допълват, че в грандиозния проект се планира телевизионно и онлайн съдържание, мобилно приложение и съдържание на екраните в залите, което ще показва данните от сензорите. Така спортът ще добие повече популярност.", "date": "2018.11.21", "title": "Иновации в съдийството при спортната гимнастика"}
{"url": "https://offnews.bg/temida/pochina-bivshiat-ministar-deputat-i-sadia-v-ks-vasil-gotcev-692398.html", "text": "Бившият правосъден министър в правителството на Иван Костов - Васил Гоцев, почина внезапно в дома си. Панихидата ще се състои на 23 ноември в храм Света София, от 12 часа, съобщи БТА, като се позовава на негови близки. Васил Гоцев е роден на 21 юли 1929 г. в София. Завършва право в Софийския университет \"Климент Охридски\" през 1951 година, след което работи като адвокат в Перник и София. От 1986 година преподава гражданско право в Софийския университет.Гоцев става член на възстановената Демократическа партия, част от Съюза на демократичните сили, и от 1991 година е избиран три пъти за народен представител. От 1997 до 1999 година e министър на правосъдието и правната евроинтеграция в правителството на Иван Костов.От 2001 до 2011 година Васил Гоцев е съдия в Конституционния съд от квотата на Народното събрание.", "date": "2018.11.21", "title": "Почина бившият министър, депутат и съдия в КС Васил Гоцев"}
{"url": "https://offnews.bg/politika/noviat-vitcepremier-ne-znae-dali-shte-zapazi-resorite-na-simeonov-692389.html", "text": "Новият вицепремиер Марияна Николова обяви, че не знае дали ще запази ресорите, които досега имаше лидерът на НФСБ Валери Симеонов. \"Не зная дали ресорът му ще бъде потвърден или изменен. Това е прерогатив на министър-председателя\", каза тя пред журналисти в парламента. В правителството Симеонов отговаряше за икономическата, за социалната и за демографската политика. Днес оставката му беше приета от депутатите, а постът му беше поет от Николова, която досега беше шеф на кабинета му. Въпреки че не знае дали ще запази досегашните ресори, Николова обяви, че повишаването на доходите е неин приоритет. \"Доходите на населението зависят от всички нас. Така смятам аз\", каза тя. \"Интерес за мен представляват и децата. Те са нашето злато. Ако ресорната отговорност е свързана с Държавната агенция за закрила на децата, аз ще искам да ми бъдат представени конкретни мерки и въпроси, които касаят здравето на детето\", каза още Николова.Попитана дали е притеснена от факта, че не беше подкрепена от \"Атака\" в пленарната зала, тя заяви:\"Аз не мога да коментирам представителите на \"Атака\", мога да кажа, че съм избрана като предложения на коалиция \"Обединените патриоти\". След това обаче уточни, че е предложена от две от партиите във формацията - НФСБ и ВМРО.Николова поиска и 1-2 седмици от медиите, за да се запознае с новия си пост, и обеща след това да отговори на всички въпроси.Попитана как ще коментира изказването на Валери Симеонов за майките и \"уж болните деца\", тя отговори:\"По отношения на изказвания на политици не мога да направя в момента изявления. Аз съм майка, и по отношение на конкретно дете не мога да кажа подобно нещо. Аз имам съвсем друг изказ\".Тя добави, че \"нищо не ѝ тежи\" по отношение на наследството на Валери Симеонов.Николова допълни, че като вицепремиер няма да прави проверки за шума по морето. \"В предложението за нов закон за шума са описани институциите, които имат такива функции.Тя каза още, че е готова да се съветва с всеки депутат или член на кабинета, включително Валери Симеонов или Волен Сидеров.", "date": "2018.11.21", "title": "Новият вицепремиер не знае дали ще запази ресорите на Симеонов"}
{"url": "https://offnews.bg/kultura/signs-of-sound-eksperimentira-nova-tehnika-prostranstvena-muzika-692399.html", "text": "Ноемврийският проект на Галерия +359 за 2018 ще приключи на 26-и с творчески разговор и 2 концерта.На чаша вино от 19:00 часа композиторът Милен Апостолов ще разкаже за новата музикално-пространствена техника експериментирана във Водната кула. След това публиката ще може да се чуе и самото произведение от 19:30 часа и от 20:30 часа.Проектът Signs of Sound дава нова перспектива на начина, по който човек усеща звука, обяснява Милен Апостолов.Според него „дълги години в историята на изкуството визията и звука трудно са намирали пресечна точка. Когато авторът на проекта Стела Василева се свърза с мен, за да се включа, аз се зарадвах защото визуалната част е вдъхновяваща и успяхме да „изкараме“ музиката от нея.\"Съществената разлика в нашия проект е, че няма музика към инсталация, а музика на инсталацията. В моята работа като артист аз непрестанно се опитвам да променям гледната точка и по този начин да разширявам емоционално-творческия си език. Такъв тип колаборации спомагат изключително много за еволюцията на съвременната култура. Интересен факт ще бъде, че самата музика е мислена както чисто музикално, така и пространствено. Това е една абсолютна нова за мен техника, която смятам да развивам тепърва. За да се постигне добър резултат, пространствената музика изисква строго определена техника на композиране и изпълнение, която ще бъде представена на закриването на изложбата.“В Signs of sound Стела Василева е синхронизирала различни изкуства на честотата на една звукова вълна.Инсталацията се състои от 9 двустранно огледални плоскости, огънати във формата на звукови вълни. Те отразяват и поемат пространството, което ги превръща в рефлексивен обект от заобикалящата среда. В рамките на този проект звучи музика, специално създадена за мястото, а триизмерните „звукови вълни“ са показани и осветени по начин, който кореспондира с цилиндричното, спираловидно движение на зрителите в кулата.В проекта участват Стефан Хаджиев /виолончело/, Милен Апостолов /композитор, диригент/,/ Елена Ганова /виола/, Иван Стайков /цигулка/, Светлин Крачев /цигулка/, Атанас Илиев /кларинет/, Юлияна Войкова-Найман /сценограф, осветление/, Ири Найман /осветление/ и Добри Петков /архитект/.", "date": "2018.11.21", "title": "Signs of Sound експериментира нова техника - пространствена музика"}
{"url": "https://offnews.bg/medii/sp-glamour-kazva-sbogom-na-hartiata-692386.html", "text": "Американското списание Glamour спира своето хартиено издание. 80 години след създаването му медийният му издател Condé Nast съобщава, че едно от любимите списания на женската аудитория ще се премести изцяло в онлайн пространството, съобщава Би Би Си.Последното хартиено издание ще излезе през януари 2019 г.Главната му редакторка Саманта Бари казва, че списанието за мода и лайфстайл трябва да се пренасочи към аудитории, които използват най-вече онлайн платформи, за да се информират. По думите ѝ печатните медии в световен мащаб са изправени пред намаляващи рекламни продажби и силна конкуренция от онлайн изданията.Все пак Glamour ще зарадва почитателите си с колективни лъскави издания, които ще излизат два пъти годишно. След промяната в онлайн платформите на Glamour ще има повече видео материали, социални разкази и нови амбициозни проекти.Condé Nast издава множество списания, включително Vogue и GQ.Американската група, собственост на Advance Publications, е загубила около 120 млн. долара миналата година, съобщава Financial Times.Фирмата планира да продължи да публикува печатните издания на няколко други списания, включително Vogue, Vanity Fair, Wired и New Yorker, съобщи американското списание за развлечения Variety.", "date": "2018.11.21", "title": "Сп. Glamour казва 'Сбогом!' на хартията"}
{"url": "https://offnews.bg/futbol/zavrashtaneto-na-niki-mihajlov-v-levski-zatcikli-692357.html", "text": "Днес ще стане окончателно ясно дали вратарят Николай Михайлов ще се завърне официално в Левски. Синът на президента на БФС Борислав Михайлов мина успешно медицински прегледи при \"сините\" в понеделник, като се очакваше да подпише договор.Нещата зациклиха и такъв не беше подписан вчера, въпреки желанието на собственика Спас Русев и треньора Славиша Стоянович, вратарят да започне тренировки.Sportal.bg информира, че причината за забавянето на договора са няколко точки в контракта, които двете страни трябва да уточнят на лична среща. Именно такава трябва да се състои между Спас Русев, Красимир Иванов и Николай Михайлов, след което завръщането на 30-годишния футболист в родния му клуб да бъде обявено официално.Вчера треньорът на вратарите на \"Герена\" Валентин Захариев обяви, че Михайлов е класен вратар, който обаче трябва да свали килограми, след като не е играл от май месец. \"Ники Михайлов е доказан вратар в Европа, което е безспорно. Той е с наднормено тегло обаче. Трябва да свали килограмите и да дойде да говорим за подготвителен процес.За мен той е доказан вратар, но проблемът при него е, че някога е сбъркал във времето. Ако той подпише с нас, свали килограмите, има желанието, труди се и работи – хората ще го оценят\", сподели специалистът.Ръководството иска от Михайлов да бъде в оптимална форма за старта на подготовката на 8 януари, за да се включи пълноценно в тренировъчния процес. Именно той се очаква да разреши проблемите през този сезон на вратарския пост, тъй като Божидар Митрев и Мартин Полачек загубиха доверието на своите шефове, както и на част от феновете.", "date": "2018.11.21", "title": "Завръщането на Ники Михайлов в Левски зацикли"}
{"url": "https://offnews.bg/sviat/sled-smart-na-patia-vinas-uiliams-skliuchi-sporazumenie-sas-semejstvot-692352.html", "text": "Винъс Уилямс е постигнала споразумение със семейството на мъжа, загинал при катастрофа с участието и на американската тенис звезда, пише Би Би Си, като се позова на документи от съда.78-годишният Джеръм Барсън умира при сблъсък между колата, в която пътува и която управлява съпругата му Линда, и автомобила на Уилямс. Катастрофата става на 9 юни 2017 г. на кръстовище в град Палм Бийч Гардънс, Флорида, близо до дома на по-голямата от сестрите Уилямс.Споразумението е сключено миналата седмица, уточнява британската медия и посоча, че те не разкриват детайли от договореното.Според полицейското разследване Винъс Уилямс не е виновна за катастрофата. Вина нямала и Линда Барсън, а шофьор на трето превозно средство, който преминал в нарушение и пресякъл пътя на Уилямс. Последвал сблъсък между първите две коли. Барсън бил тежко ранен и откаран в болница, но починал две седмици по-късно.Охранителната камера на пътя показва как колата на Уилямс навлиза в кръстовище на зелен светофар, но кола пред нея, чакаща за ляв завой, принуждава тенисистката да спре по средата на кръстовището, след което върху нейния автомобил връхлита \"Хюндай\", шофиран от Линда Барсън.Полицията уточнява, че фактори като употреба на наркотици, алкохол или разсейване от използването на мобилен телефон не са били предмет на разследването.Седемкратната шампионка от турнири от Големия шлем неколкократно е казвала пред органите на реда, че не е видяла автомобила, в който е пътувала двойката и че е шофирала бавно.Адвокатите на Уилямс и Барсънс не са коментирали споразумението към настоящия момент.", "date": "2018.11.21", "title": "След смърт на пътя Винъс Уилямс сключи споразумение със семейството на жертвата"}
{"url": "https://offnews.bg/gimnastika/gimnastichkite-ni-s-prestizhna-pokana-ot-ispania-692360.html", "text": "Ансамбълът на България, Катрин Тасева и Невяна Владинова ще участват на бляскавото гимнастическо шоу EUSKALGYM 2018, което ще се проведе в испанския град Билбао, съобщават от БФХГ.Това е 13-о издание на галаспектакъла, в който най-силните гимнастички в света излизат, за да покажат, че художествената гимнастика е съчетание на спорт и изкуство.Залата се превръща в истински празник на гимнастическите спортове и е събитие, което е своеобразно отдаване на почит към гимнастиката, носещо огромна наслада за почитателите на тези красиви и трудни спортове.Спектакълът ще се проведе на 24 ноември в зала \"BIZKAIA ARENA\" в Билбао и се очаква с огромен интерес от публиката.", "date": "2018.11.21", "title": "Гимнастичките ни с престижна покана от Испания"}
{"url": "https://offnews.bg/politika/kaloian-pargov-kam-saiuza-na-pisatelite-vie-branite-balgarskia-duh-692387.html", "text": "Калоян Паргов бе сред официалните гости на честването на 105-ата годишнина от създаването на Съюза на българските писатели в НДК. Председателят на БСП - София поздрави творците, събрани в една организация, която до ден-днешен продължава да брани българския дух.На тържеството присъстваха президентът на България Румен Радев, председателят на БСП Корнелия Нинова, бившият министър на културата Георги Йорданов, доайенът на перото Анжел Вагенщайн и много други български писатели и поети, съобщиха от БСП-София. Вие сте истински летописци на времето, в което живеем, на българската история и култура, пише Калоян Паргов в поздравителния си адрес до председателя на Съюза на българските писатели Боян Ангелов.В хилядолетната ни история българската литературна общност се вписва със своя достойна 105-годишна биография, която ни дава пълното основание да се поклоним и с признателност да отдадем заслуженото внимание към самобитните индивидуалности, събрани и днес в най-старата авторитетна писателска организация у нас. За съжаление, литературата днес не е сред най-обичаните, ухажвани и обгрижени деца в семейството на българската култура, но тя и при тези условия е израз на усилията да се съхрани българският дух, да бъде основен автор на страниците, описали народните страдания и съдбините на отечеството ни и в години на подем, и в периоди на трагични обстоятелства.Ние и затова правим проекти за нова Визия за България, за каузата България, за да оставим свой почерк и заедно с Вас да покажем, че всяко време си има и своята алтернатива, завършва Паргов. ", "date": "2018.11.21", "title": "Калоян Паргов към Съюза на писателите: Вие браните българския дух"}
{"url": "https://offnews.bg/112/katastrofa-otne-zhivota-na-mlad-mazh-na-patia-burgas-varna-692394.html", "text": "Тежка катастрофа отне живота на млад мъж на пътя Бургас - Варна.Около 12:55 ч. в района на село Старо Оряхово се сблъскали товарен автомобил \"Мерцедес\" и микробус \"Ивеко\". Загинал е 27-годишен мъж, пострадали са други мъж и жена. Откарани са в болница, където състоянието им се изяснява.Текат действия по разследването на обстоятелствата около инцидента.Пътят е затворен. ", "date": "2018.11.21", "title": "Катастрофа отне живота  на млад мъж на пътя Бургас - Варна"}
{"url": "https://offnews.bg/futbol/ravenstvoto-mezhdu-portugalia-i-polsha-izprati-germania-vav-vtora-urna-692385.html", "text": "Равенството между Португалия и Полша (1:1) в Група 3 на Лига А от турнира Лига на нациите прати Германия във втора урна за предстоящия жребий на квалификациите за Евро 2020.Двата отбора предварително знаеха съдбата си - \"мореплавателите\" спечелиха групатаси и се класираха за полуфиналите в турнира, а \"бяло-червените\" останаха последни и ще участват в Лига Б на следващото издание на турнира.Въпреки равенството Полша запази статута си сред топ 10 на Европа, което прати Германия във втора урна за предстоящия жребий на квалификациите за Евро 2020.Иначе мястото на Бундестима във втора урна определено се дължи на слабата година. В 13 срещи германците записаха едва 4 победи, а единственият триумф в официален мач бе на Световните финали - 2:1 срещу Швеция. Две равенства и две загуби срещу Франция и Холандия пък белязаха отпадането на тима в Лига Б на турнира.Жребият за квалификациите за Евро 2020 ще се проведе на 2 декември в Дъблин, Ирландия от 13:00 българско време.", "date": "2018.11.21", "title": "Равенството между Португалия и Полша изпрати Германия във втора урна"}
{"url": "https://offnews.bg/politika/nabarzo-zakritiat-debat-po-rokadite-v-kabineta-predizvika-naprezhenie-692359.html", "text": "Набързо закритият дебат в парламента по рокадите в правителството предизвика напрежение между управляващи и опозиция. Днес народните представители обсъждат и трябва да гласуват оставката на Валери Симеонов като вицепремиер и назначаването на досегашния шеф на кабинета му Марияна Николова на мястото му в Министерския съвет. Самият Симеонов не е в парламента, премиерът Бойко Борисов също отсъства. Единствено от БСП успяха да коментират промените в кабинета, преди дебатите по темата да бъдат закрити. Лидерът на социалистите Корнелия Нинова обаче не успя да се изкаже, а впоследствие зам.-председателят Емил Христов (ГЕРБ) обясни, че не е видял вдигнатата ѝ ръка. Преди да прекрати обсъжданията, той неколкократно попита дали има още изказвания.Породи се спор: от ГЕРБ твърдяха, че Нинова е вдигнала ръка след закриването на дебатите, а от БСП - обратното.Христов веднага отговори, че я е забелязал късно и добави: \"но не се страхувам от това какво се е случило със стоящите преди мен, аз мога да поема отговорността\".Главчев също излезе на трибуната, за да отговори на Нинова. \"Не знам какво точно ми се е случило, за да плашите, само че аз си подадох оставката\", добави той.Христов обеща все пак да даде думата на Нинова, но след поименната проверка. Лидерът на парламентарната група на ГЕРБ Цветан Цветанов не остана доволен от това решение.\"От БСП вдигнаха ръка, след като бяха закрити дебатите\", каза Цветанов и Христов размисли - бил закрил дебатите, преди Нинова да вдигне ръка и нямало как да ѝ даде думата. Социалистите възразиха, от ДПС също разкритикуваха липсата на дебати.\"Нека да сме на висотата на Народното събрание. Политика с емоции и инат няма да ви доведе накъдето сте тръгнали. Тази смяна, която днес ни предлагате в отсъствието на премиера, е за да може всяка група да се изкаже. Господин председателстващ, поканете колегите от \"Обединените патриоти\" да се изкажат. Това, което правите в момента не е във ваша полза, а общо взето не е и в полза на Народното събрание\", каза депутатът от ДПС Рамадан Аталай.По предложение на Аталай депутатите излязоха в почивка. Той я поиска, за да можело в това време от мнозинството \"да решат съдбата на парламента\". В крайна сметка .", "date": "2018.11.21", "title": "Набързо закритият дебат по рокадите в кабинета предизвика напрежение в парламента"}
{"url": "https://offnews.bg/politika/siderov-ne-e-podpisal-predlozhenieto-mariana-nikolova-da-stane-vitce-692368.html", "text": "Волен Сидеров не е подписал предложението за вицепремиер в лицето на Марияна Николова. Това каза пред журналисти в парламента председателят на ПГ на ГЕРБ Цветан Цветанов.Цветанов призова да се попита Волен Сидеров защо и подчерта, че не коментира взаимодействието между коалиционните партньори пред медиите. Все пак той се надявал от Атака да подкрепят назначаването на сътрудничката на лидера на НФСБ.Във връзка с казаното от премиера Бойко Борисов, че ще се счупи коалицията, ако поиска оставката на вицепремиера Валери Симеонов, Цветанов заяви:На въпрос дали \"Обединени патриоти\" са имали представител на председателския съвет в НС, Цветанов заяви, че не са имали.Той обясни, че са постигнали консенсус да се проведе дебат.Премиерът Борисов не е в парламента, а причината за това според Цветанов е, че днес се провежда заседание на Министерски съвет.", "date": "2018.11.21", "title": "Сидеров не е подписал предложението Марияна Николова да стане вице, разкри Цветанов"}
{"url": "https://offnews.bg/drugi/klipars-se-sgromoliasa-v-stolitcata-vashington-navaksa-24-tochki-pasi-692364.html", "text": "В истински спектакъл се превърна срещата между Вашингтон Уизърдс и Лос Анджелис Клипърс, играна тази нощ. Отборът от града на ангелите започна много силно и спечели първата част повече от убедително с 21-40.Баскетболистите на \"вълшебниците\" продължаваха да нямат отговор за нападението на своите гости, а след тройка на Скот шест минути преди края на втория период разликата стана 24 точки в полза на Клипърс. В последствие Вашингтон стабилизираха играта си и не позволиха пасивът им да набъбне. На почивката двата отбора се оттеглиха при 54-73 в полза на \"ножиците\". Второто полувреме започна по съвсем различен начин. Столичани заздравиха защитата си, което даде резултат, а в нападение, предвождани от Джон Уол и Брадли Бийл успяха да заличат част от разликата. Кош на Томаш Саторански 9 секунди преди края на третия период направи резултата само 86-95 за гостите. Набраната инерция се пренесе и в последната четвърт, която завърши с 16 точки в полза на Уизърдс и така се оформи крайният резултат 125-118 в полза на домакините.Джон Уол и Брадли Бийл отбелязоха 57 точки за победата, Ото Портър добави 11 и записа 14 борби, а силно включване от пейката направиха Джеф Грийн(20 точки/7 борби) и Томаш Саторански(13 точки/7 борби). За Лос Анджелис най-резултатен бе Тобайъс Харис с 29 точки, а Монтрезл Харел вкара 20.В останалите три двубоя, които се изиграха през нощта резултатите са:Орландо Меджик 91-93 Торонто РаптърсМаями Хийт 94-102 Бруклин НетсНю Йорк Никс 114-118 Портланд Трейл БлейзърсИзточна конференцияАтлантическа дивизия: Торонто(14-4), Филаделфия(12-7), Бостън(9-8)Централна дивизия: Милуоки(12-4), Индиана(11-6), Детройт(8-6)Югоизточна дивизия: Шарлът(8-8), Орландо(9-9), Маями(6-11)Западна конференцияСеверозападна дивизия: Портланд Трейл Блейзърс(12-5), Оклахома Сити Тъндър(10-6), Денвър Нъгетс(10-7)Тихоокеанска дивизия: Голдън Стейт Уориърс(12-6),Лос Анджелис Клипърс(11-6), Лос Анджелис Лейкърс(9-7)Югозападна дивизия: Мемфис Гризлис(11-5), Ню Орлиънс Пеликанс(10-7), Хюстън Рокетс(8-7)", "date": "2018.11.21", "title": "Клипърс се сгромоляса в столицата, Вашингтон навакса 24 точки пасив"}
{"url": "https://offnews.bg/futbol/ikardi-namekna-che-mesi-veche-e-edin-ot-problemite-na-arzhentina-692363.html", "text": "Капитанът на Интер Мауро Икарди не страда от липса на самочувствие, което е напълно оправдано с оглед представянето му на терена.Нападателят пропусна световното първенство в Русия, като неофициално се говореше, че причината е нежеланието на мегазвездата Лионел Меси той да попадне в състава. Със смяната на треньора Хорхе Сампаоли Икарди се върна в националния отбор, а тази нощ заби и първия си гол за \"албиселесте\" при успеха с 2:0 над Мексико в контрола.Това се случи още във втората минута на мача в Мендоса, а крайният резултат оформи Пауло Дибала, за когото това също беше първи гол с националния.\"Голът беше нещо, което чаках и съм щастлив. За един нападател е ужасно да не вкарва. Надявам се да е първият от многото, които ще отбележа за Аржентина\", каза Икарди, след което коментира атмосферата в отбора.\"Чувствахме се великолепно, което е хубаво. Бях в националния отбор и в миналия цикъл, но атмосферата не беше добра, нямаше приятелство и дух. Надявам се тази атмосфера да се запази. В момента имаме млад състав, разбираме се отлично, резултатите ни са добри. Преди, с опитните играчи не беше така. Всички разбираме, че това е ново начало и се опитваме да спечелим доверието както на треньора, така и на съотборниците си\", коментира Икарди. Той все пак прояви дипломатичност и не нападна директно Меси, а изрази надежда звездата на Барселона да се завърне след Нова година.Любопитен факт е, че такава звезда като Икарди има едва осем мача за Аржентина. Медиите спекулират, че една от причините за това да не бъде викан, е недоволството на Меси от факта, че именно той раздели настоящата си половинка Уанда Нара с бившия национал на Аржентина Макси Лопес.", "date": "2018.11.21", "title": "Икарди намекна, че Меси вече е един от проблемите на Аржентина"}
{"url": "https://offnews.bg/obshtestvo/nov-marsh-za-pravosadie-v-zashtita-na-lozan-panov-desislava-ivancheva-692372.html", "text": "Инициатива \"Правосъдие за всеки\" организира шествие в подкрепа на бившия кмет на столичния район „Младост” Десислава Иванчева и бившата ѝ заместничка Биляна Петрова, които вече 7 месеца са в ареста.Маршът ще се проведе на 24 ноември от 12 ч. и ще започне от НДК, ще продължи по бул. Витоша и ще завърши пред Съдебната палата.Те призовават обществото да подкрепи смелата позиция на председателя на ВКС Лозан Панов, който заяви, че главният прокурор преследва критиците си и поставя чадър над приятелите си. Също така да поиска справедливост и защита на човешките права на задържаните от седем месеца в ареста Десислава Иванчева и Биляна Петрова.", "date": "2018.11.21", "title": "Нов марш за правосъдие в защита на Лозан Панов, Десислава Иванчева и Биляна Петрова"}
{"url": "https://offnews.bg/kultura/orlin-goranov-da-zapochnem-otnachalo-692365.html", "text": "На 21 ноември от 19,30 ч. в Sofia Live Club е премиерата на илюстрираната автобиографична книга на Орлин Горанов „Да започнем отначало\". Луксозното цветно издание на един от най-обичаните български певци е в съавторство с Веселина Паскова, а дизайнер на книгата и корицата е Тодор Манолов. Заглавието на книгата е от едноименна песен на българския изпълнител. От страниците на „Да започнем отначало“ почитателите на певеца ще проследят пътя му в естрадата, завоя към оперната зала, бляскавите появи на вариететна сцена, авантюрите в киното и театъра, навлизането в езика на мюзикъла. Излизат наяве много от неизвестните за широката публика интереси на Орлин Горанов – като ученик той е запленен от зоология, тренира лека атлетика, ориентиране, стрелба и печели състезания по биатлон, учи за двигатели с вътрешно горене, с лекота изучава чужди езици. Историите оживяват сред над 180 снимки от личния архив на \"професионалния пътник\", както Орлин Горанов нарича себе си. \"Разбрах, че човек не трябва да се взема насериозно, защото е преходно явление на тази земя. Не е лесно, но има лековито хапче - смехът, шегата. Много помагат позитивните хора и приятелите. С тях се чувстваш истински жив и достатъчно силен да продължиш напред по пътя. А и музиката го прави по-лесен, по-хубав\", казва Орлин Горанов.", "date": "2018.11.21", "title": "Орлин Горанов: Да започнем отначало"}
{"url": "https://offnews.bg/dw/v-balgaria-rabotiat-do-pripadak-a-edva-prezhiviavat-692393.html", "text": "В началото на статията авторката Каролин Ванбек разказва за фабриката „Пирин-Текс\" край Гоце Делчев, където 2 000 работници на две смени шият, гладят, почистват и опаковат продукция за известни марки като \"Хуго Бос\". Оттам всяка седмица потеглят около 12 000 готови облекла, предимно за Германия. „Тази фабрика едва ли щеше да я има, ако заплатите в България не бяха сред най-ниските в ЕС\", констатира авторката. По-нататък в статията четем:„Изненадващо е колко много международни производители на дрехи са избрали България. Независимо дали става дума H&M, \"Адидас\", \"Хуго Бос\" или \"Бърбъри\" - редица международни модни концерни произвеждат продуктите си в еврочленката България. \"В сравнение с разходите за живот, заплатите са дори по-ниски, отколкото в Азия\", казва Бетина Музиолек от Clean Clothes Campaign (CCC), неправителствена организация, която се бори за по-добри условия на труд в текстилната промишленост по цял свят.\"\"Започваш в 8, но не знаеш кога ще си тръгнеш\"Авторката посочва, че повечето работници в българската текстилна индустрия остават на минималната работна заплата от 260 евро и уточнява: „А разходите за живот в България са само два пъти по-ниски от тези в Германия. Някои стоки в България са дори по-скъпи. Дискаунтърът „Лидъл\" има филиал в Гоце Делчев. Там килограм банани струва 1,22 евро, а пакетче масло 2,80 евро - повече, отколкото в Германия. (…) Шивашкото производство в България е Made in Europe, но изобщо не е по-хуманно, отколкото в Далечния изток. Когато човек пообиколи няколко текстилни фабрики в България, бързо разбира защо това е така.\"По-нататък авторката разказва за фабриката „Куш Мода\" в село Трънак, близо до Черноморското крайбрежие, където работят 340 души - предимно жени, предимно от турското малцинство. „Сутрин започваш работа в 8, но не знаеш кога ще си тръгнеш\", казва пред „Ди Цайт\" една от работничките, която не иска да се споменава името ѝ, понеже се бои за работното си място. По-нататък в статията става дума за онова, което са научили представителите на ССС от работнички във фабриката:„Според техните проучвания, в „Куш Мода\" масово се полага извънреден труд: вместо законоустановените осем часа, работниците често се трудели по 12 часа, и то седем дни седмично. Автобусите докарвали работниците в 8 часа сутринта и ги откарвали в 20 часа. Според ССС, някои от работничките във фабриката изкарвали до 459 евро, но с много извънреден труд. А онези, които не упражнявали извънреден труд, понякога не стигали дори до минималната работна заплата. Камо ли пък да изкарат онези 1 200 евро, които според синдиката КНСБ биха задоволили месечните им нужди.\"След като уточнява, че от „Куш Мода\" отхвърлили упреците на активистите, авторката отново се връща към българските синдикати: „В България рядко има работническо представителство. А когато го има, то не е особено влиятелно. Ето защо положението на много текстилни работници си остава драматично. На очи се набиват и многобройните надомници, които често пъти шият от вкъщи за фабриките, дори без договор. Други пък работят само на половин трудов договор, но изпълняват норма за пълно работно време. В редица фабрики няма прозрачност, те не поддържат уебстраници, не отговарят на журналистически запитвания и не допускат посетители. Във фабриката „Аполо\" в Гоце Делчев например, където се произвеждат униформи и ловджийски облекла, се работи дори на един празничен ден. Собственикът на фабриката връща репортерката още от вратата: „Нямам какво да кажа. Освен че българската текстилна индустрия се срива\".\"\"Едва петима работници успяват да изпълнят нормата\"На фона на всичко това условията на труд във фабриката „Пирин-Текс\" на германския предприемач Бертрам Ролман изглеждат направо добри. Но за да запази международната конкурентоспособност на своята българска фабрика, Ролман иска да повиши производителността на труда. В отговор на журналистическо запитване от „Хуго Бос\" са съобщили, че през последните три години са одобрили повишаване на възнагражденията в „Пирин-Текс\" с по 6% годишно. През настоящата година обаче Ролман обвързал възнаграждението още по-тясно с изпълнението на нормата и орязал някои твърди елементи от заплащането, пише авторката и дава думата на синдикалиста Драгинов, който казва: „Ролман иска все повече да ни експлоатира. В „Пирин-Текс\" нормата успяват да изпълнят едва петима работници\". Самият Ролман коментира това твърдение с думите, че именно тези работници доказвали изпълнимостта на нормата.По-нататък в статията четем: „Собственикът на фабриката не разбира критиката и препраща към общото икономическо развитие. „Скоро вече няма да бъде възможно тук да се поддържат толкова големи производствени мощности\", казва той. И може би е прав. Десетилетия наред текстилната индустрия даваше сериозен принос към българското стопанство. Стотици хиляди евтини работници шиеха облекла, за които - независимо от машините - има нужда и от много човешки ръце. „Българската текстилна индустрия предлага добро съотношение между цена и качество\", казва Георги Милев от агенция „Тексар\", която събира чуждестранни модни концерни с български производители.\"Пред германската журналистка Милев разказва за силните традиции на българската текстилна промишленост, която преди 1990 година е разполагала с модерно оборудване и е обслужвала клиенти както на Запад, така и на Изток. При това не само с продукти на ишлеме (както днес), но и с дизайн, с платове и собствена конфекция. Авторката обобщава, че от предимствата на България е останало единствено географското - близостта до пазарите в Германия, Великобритания и Италия. Плюс плоският данък. По-нататък авторката отбелязва, че много неща са се променили през последните десетилетия:„През 1993 година, когато Ролман открива фабриката си в Гоце Делчев, на опашка за работа са чакали 2 000 души, както твърди самият той. Днес обаче имало недостиг на работна ръка: „Принуден съм дори да отказвам поръчки\". За последните три години само в „Пирин-Текс\" са напуснали 1 500 от общо 3 500 работници. Ролман очаква, че скоро персоналът ще се стабилизира на равнище 1 500 души. А при спадащ капацитет, казва Ролман, трябва да се повиши производителността на труда. По този начин Ролман се опитва да се бори срещу кризата, но може би всъщност я задълбочава. Защото причина за нея е точно това: ниските заплати. Вярно е, че благодарение на тях текстилната промишленост остана в страната, но пък хората започнаха да бягат.\"Все повече хора напускат БългарияВ статията е цитиран и проф. Ганчо Ганчев от Югозападния университет в Благоевград, който пояснява, че със свободата на придвижване в ЕС българите могат да си търсят работа и другаде - и да изкарват до пет пъти повече като чистачи или строителни работници във Великобритания и Германия. Ролман коментира този факт така: Ако се повишат заплатите, България вече няма да е толкова привлекателна за фирмите, които съответно ще изнесат производството другаде - в Турция или в Камбоджа например.Към края на статията си авторката пише: „И наистина, след 1990 година 1,5 милиона души напуснаха България, населението на страната се сви от близо 9 на малко над 7 милиона. В Германия например от 2007 година насам броят на българите е нараснал с цели 563%, както съобщава Федералната статистическа служба. Само през миналата година в Германия са пристигнали 45 000 българи. В резултат: в България липсват работници. Да използваш ниските заплати за осигуряване на икономическо предимство - този модел няма да работи още дълго. Защото ще останат само онези, които не могат да напуснат. Единствено по-високите заплати могат да спрат бягството на хората, казва икономистът Ганчев: „Това е единственият икономически инструмент за стабилизиране на пазара\". Но индустрията се развива в друга посока, твърди текстилният посредник Милев: „Много фирми вече се интересуват от едно-единствено нещо: да свалят цените\". Някъде по средата между тези два полюса са приклещени текстилните работници, които все още остават в България. „Тук едно погребение струва 400 евро\", казва синдикалистът Драгинов. „А такива спестявания никой няма. Тук човек не може да си позволи дори да умре\", добавя той.\"", "date": "2018.11.21", "title": "В България: работят до припадък, а едва преживяват"}
{"url": "https://offnews.bg/tcarkoven-kalendar/hristianskoto-semejstvo-praznuva-dnes-vavedenie-bogorodichno-e-692323.html", "text": "Християните празнуват днес Въведение Богородично. Чества се Денят на християнското семейство. Според преданието на този ден родителите на тригодишната Мария я завели в Йерусалимския храм и я отдали в служба на Бога. Йоаким, Ана и малката им дъщеря били посрещнати от първосвещениците и служителите в храма с песнопения. Дева Мария e поставена на първото стъпало пред храмовия вход и се е изкачила сама по 15-те стълби.Семейното ходене на църква днес символизира влизането на тригодишната Мария в храма и напомня на бащи и майки за духовните им задължения към децата. Според традициите семейството се събира около огнището и на масата и чества здравата връзка между деца и родители.  празникът е по време на Коледните пости, но на този ден е разрешено и виното.Масата остава неразтребена, за да дойде Богородица през нощта, да си хапне и да благослови дома.", "date": "2018.11.21", "title": "Християнското семейство празнува днес, Въведение Богородично е"}
{"url": "https://offnews.bg/kultura/b-t-r-predstaviat-naj-novite-si-hitove-v-shumen-i-varna-video-692371.html", "text": "След концертите в София и Пловдив, Б.Т.Р. представя „Невидими стени“ 2018 на 5 декември в „Драматичен театър“ Шумен и 6 декември във „Фестивален комплекс“ Варна. Б.Т.Р. в състав - Атанас Пенев - вокали, Славчо Николов - китари, вокали, Иван Калфов - бас-китара, Илиян Диков – барабани, изпълняват повечето песни от последния си албум „Невидими стени“ и най-популярните си хитове. Преди месец Б.Т.Р. представи мащабната видеопродукция „Никога преди“, отново в стилистиката на киното /както и предишните два клипа – „Несбъдване” и „Моята сила”/.  Рокаджиите изпращат 2018 г. с 12-ия си студиен албум „Невидими стени“, турне „Невидими стени“, много авторски и съвместни концерти с Джон Лоутън и Глен Хлюз. В новогодишната нощ Б.Т.Р. ще „взривят“ площад “Свобода“ Русе.", "date": "2018.11.21", "title": "Б.Т.Р. представят най-новите си хитове в Шумен и Варна (видео)"}
{"url": "https://offnews.bg/obshtestvo/bez-voda-v-5-sofijski-kvartala-i-3-sela-v-dianabad-i-vitosha-tia-shte-692308.html", "text": "\"Софийска вода\" предупреди за спиране на водоподаването днес в някои райони на столицата заради планирани ремонтни дейности.Няма да има вода в:- кв. \"Витоша\", от 9 до 21 ч. на: бул. „Симеоновско шосе“, ул. „Чавдар Мутафов“, ул. „Тодор Чипев“, ул. „.Могилата“, ул. „Йордан Стубел“, ул. „Иван Пейчев“, ул. “Трифон Кунев“, ул. „Асен Разцветников“ и бул. „ Симеоновско шосе“.Водата ще е с повишена мътност в: ж.к. \"Дианабад\" и кв. „Витоша“, района между бул. „ Симеоновско шосе“, ул. „21-ви век“, ул. „Христо Вакарелски“, ул.„Никола Габровски“ и бул. „Г. М. Димитров“.- кв. \"Кумарица\", от 10:30 до 15:30 ч. на: ул. „Иван Вазов“, ул. „Летец“, ул. „Хаджи Димитър“, ул. „Искърско дефиле“ в района между ул. „Банска“, ул. „Зенит“, ул. „Стое Джуров“.- кв. \"Горна баня\", от 10 до 22 ч. в местностите „Долни смърдан“ и „Подлозище“.- село Лозен, от 10 до 17 ч. на: ул.“Иван Пешев“, ул. „Караджин“, ул. „Половраг“, ул. „Васил Левски“, ул. „Блажна“ №17, №29, ул. „Караджин“ №70, №74, ул. „Половраг“ №21, №27.- село Горни Богров, от 9:30 до 17:30 ч. на: ул.“3-ти март“, ул. „Чавдар“, ул. „Здравец“, ул. „Александър Стамболийски“.- село Казичене, от 9 до 17 ч. на: ул. „Св. Св. Кирил и Методий“ от ул. „Аличо“ до ул. „Христо Ботев“.- кв. \"Княжево\", от 10 до 20 ч. на: ул. „Сърнела“ от ул. „Боженци“ до ул. „Полк. Стойно Бачийски“.- кв. \"Кръстова вада\", от 10 до 16 ч. на: ул. „Ген. Иван Колев“ №40, 42, 44, 46, 48, 50, 52 и ул. „Борис Вълчев“ №20.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, уверяват от \"Софийска вода\" и се извиняват за причинените временни неудобства.Засегнатите от прекъсването на водата, могат да получат повече информация от телефонния център на дружеството на тел. 0800 12121 или да следят за развитието на всички текущи теренни дейности в реално време чрез виртуалния информационен център на дружеството - .Клиентите му могат да се абонират за съобщенията за прекъсване на водоподаването чрез имейл или безплатен SMS.", "date": "2018.11.21", "title": "Без вода в 5 софийски квартала и 3 села, в Дианабад и Витоша тя ще е с повишена мътност"}
{"url": "https://offnews.bg/politika/upravliavashti-i-opozitcia-se-razbraha-debatite-po-ostavkata-na-valer-692366.html", "text": "След извънреден председателски съвет управляващите и опозицията в парламента се разбраха дебатите по рокадите в правителството да продължат.По-рано зам.-председателят на Народното събрание Емил Христов от ГЕРБ прекрати дебатите, след като няколко пъти попита дали има още депутати, които искат да говорят по темата с оставката на Валери Симеонов като вицепремиер. Така обаче лидерът на БСП Корнелия Нинова не успя да се изкаже, а . В крайна сметка от ДПС предложиха народните представители да излязат в почивка и да се проведе извънреден съвет.След него Христов обяви от трибуната, че единодушно е било взето решение дебатите да продължат. Обсъжданията в парламента се водят в отсъствието на самия Симеонов, премиерът Бойко Борисов също го няма в Народното събрание.Днес народните представители обсъждат и трябва да гласуват оставката на Валери Симеонов като вицепремиер и назначаването на досегашния шеф на кабинета му Марияна Николова на мястото му в Министерския съвет.", "date": "2018.11.21", "title": "Управляващи и опозиция се разбраха: Дебатите по оставката на Валери Симеонов продължават"}
{"url": "https://offnews.bg/politika/shte-stane-li-mariana-nikolova-vitcepremier-parlamentat-glasuva-dnes-692348.html", "text": "Ще стане ли началничката на кабинета на подалия оставка Валери Симеонов вицепремиер на негово място? Отговорът ще дадат депутатите, които ще започнат работния си ден с гласуване на проекта за решение за освобождаването му и назначаването на Марияна Николова.Проекторешението за назначаването ѝ на поста вицепремиер по икономическата и демографската политика е внесено от Министерския съвет.Промените в кабинета са без санкцията на съпредседателя на \"Обединените патриоти\" Волен Сидеров.Кандидатурата ѝ предизвика петчасови дебати, както в малката коалиция на Обединените патриоти, така и в голямата коалиция.Николова е юрист. Вписана е към Софийска адвокатска колегия. Заемала е различни експертни длъжности в държавната администрация. От средата на юни 2015 г. до 2017 г. е ръководител на отдел „Договорно-правен и правна защита\" в „Национална електрическа компания\" ЕАД.Преподавател е по структура на администрацията и административен процес в Института по публична администрация към Министерския съвет. От май 2017 г. е началник на политическия кабинет на Симеонов.Валери Симеонов подаде оставка на 16 ноември след протести на майки на деца с увреждания, които той нарече \"кресливи жени с уж болни деца\". Очаква се той да направи изявление.", "date": "2018.11.21", "title": "Ще стане ли Марияна Николова вицепремиер? Парламентът гласува днес оставката на Валери Симеонов"}
{"url": "https://offnews.bg/kultura/blagotvoritelen-kontcert-v-pamet-na-viktoria-marinova-692367.html", "text": "Благотворителен концерт 'Направи добро за непознат' в памет на Виктория Маринова ще се проведе на 2 декември 2018, 18:30 часа в Зала „Арена Монбат“ - Русе.В памет на Вики на една сцена ще се съберат едни от най-големите звезди на българската музика: Георги Христов, Силвия и Теди Кацарови, Дичо, Хилда Казасян, Орлин Павлов, Крисия, Пресияна и Мирела Димитрови, DEEP ZONE Project, ПоПоКАТЕ5Л, Сунай Чалъков. Концертът се организира от учредената, в полза на трагично загиналата млада журналистка, Фондация \"Направи добро за непознат\". Основна цел на организацията е да продължи мисията на Виктория Маринова и да привлече повече хора да правят добри, безкористни дела за непознати, които имат нужда от помощ.Средствата от благотворителното събитие ще бъдат дарени за каузи, за които Виктория е работила всеотдайно, но не успява да довърши.Организаторите на инициативата отправят посланието, че добрината е единственият верен начин да се отговори на насилието и гнева. ", "date": "2018.11.21", "title": "Благотворителен концерт в памет на Виктория Маринова"}
{"url": "https://offnews.bg/evropa/tarsiat-se-1-milion-podpisa-kanada-da-vleze-v-es-a-evropa-da-stane-ed-692316.html", "text": "Ако даден проблем пряко ви засяга и мислите, че ЕС трябва да предприеме действия за решаването му, можете да започнете подписка в рамките на т. нар. Европейска гражданска инициатива, въведена през 2012 г. Към момента отворените предложения са няколко, а паралелно с това се приемат и . Ако предложение бъде регистрирано официално като гражданска инициатива, започва да тече едногодишният срок за събиране на подкрепа. На свой ред, всяка регистрирана идея, която събере подкрепа от един милион граждани от най-малко седем държави, влиза в дневния ред на Европейския съюз.Какво ще последва? Най-напред представители на Комисията ще се срещнат с организаторите, за да могат те да обяснят подробно повдигнатите в инициативата въпроси. След това организаторите ще имат възможност да представят инициативата си на публично изслушване в Европейския парламент. И накрая Комисията ще приеме официален отговор, в който ще посочи какви действия ще предложи в отговор на гражданската инициатива, ако изобщо смята да предложи такива, както и причините за своето решение. Комисията не е длъжна да предложи законодателство в резултат на инициатива, но все пак това остава най-прекият възможен път една кауза да се превърне в практика.Освен събирането на един милион подписа има още няколко условия. За организирането на инициатива са необходими 7 граждани на ЕС, които живеят в 7 различни държави членки и са на възраст, която им дава право да гласуват. След като дадена инициатива събере 1 милион подписа и минималните прагове са достигнати поне в 7 държави. За България минималния праг е 12 750 подписа.Сред инициативите, за които можете да гласувате в момента или които се борят за регистрация, са например забрана за анонимни акаунти в социалните мрежи, Канада да стане част от Европейския съюз, както и етикиране на храните според това дали са вегетариански или веган. Причината за последната е, че вегетарианците и веганите в ЕС се затрудняват да избират и да закупуват подходящата за тях храна, в която може да се съдържа неясни съставки от растителен и животински произход. Организаторите на инициативата призовават Европейската комисия да предложи задължителни изображения върху етикетите на всички хранителни продукти, с които да се обозначи дали продуктите са невегетариански, вегетариански или вегански.Подкрепа очаква и инициативата \"Да сложим край на измамите и злоупотребите с фондове на ЕС посредством по-добър контрол на решенията, изпълнението и санкциите\". Нейната цел е европейските институции да бъдат оправомощени да прилагат по-силен контрол в държавите-членки, които не участват в сътрудничеството по линия на Европейската прокуратура. \"Това ще включва предварителен контрол на решенията за финансиране и за обществени поръчки в рискови райони\", пишат създателите на инициативата в нейното описание.Друго предложение е Европейската комисия да наложи задължително обявяване на произхода за всички хранителни продукти. Идеята е върху всички непреработени храни, които са в обращение в ЕС, да бъде посочена държавата на произход. Що се отнася до преработените храни, етикетирането на произхода да бъде задължително за основните съставки. Целта е да се гарантира прозрачност по цялата хранителна верига.Една от интересните инициативи е ЕС да се превърне в суверенна държава. Предлага се Съюзът да има правителство, избрано от гражданите на страните-членки, което да се ръководи от върховенство на правото. Съдът на ЕС ще е най-високата инстанция, която ще стои над съдебната система в отделните страни. Новата държава ще има само един флаг - кръг от жълти звезди на син фон. Конституцията ѝ ще предвижда възможност дадена държава да бъде изключена от съюза.До момента няколко европейска гражданска инициативи са били успешни. Такъв пример е \"Спрете вивисекцията\", която имаше за цел да прекрати експериментите върху животни. Тя успешно събра 1 173 130 изявления за подкрепа, в резултат на което организаторите ѝ бяха изслушани в Европейския парламент. Постигна се съгласие, че е необходимо ускоряване на напредъка в областта на заместването, намаляването и усъвършенстването на използването на изпитвания върху животни чрез обмен на знания. Европейската комисия ще подкрепи разработването и валидирането на алтернативни подходи. ", "date": "2018.11.21", "title": "Търсят се 1 милион подписа Канада да влезе в ЕС, а Европа да стане единна държава"}
{"url": "https://offnews.bg/obshtestvo/znachitelni-valezhi-v-tcentralna-i-iztochna-balgaria-dnes-temperaturi-692302.html", "text": "С облачно и дъждовно време ще ни посрещне 21 ноември. Валежите днес ще са значителни в Централна и Източна България, предупреждават синоптиците от Националния институт по метеорология и хидрология. В западната част на Северна България ще има условия за поледици.В цялата страна е обявен предупредителен код за потенциално опасно (жълт) или опасно време (оранжев) заради валежите. Областите с оранжев код са три: Стара Загора, Хасково и Кърджали.Ще духа слаб вятър. В Източна България той ще е до умерен, предимно от североизток.Минималните температури в повечето райони ще са между 1° и 6°, а максималните - от 1-2° в Северозападна България до 11-12° в южните райони и по Черноморието.В планините също ще бъде облачно и с валежи от дъжд, а над около 2000 метра - от сняг. Ще духа умерен до силен вятър от юг-югоизток, който вечерта ще отслабне. Максималната температура на височина 1200 метра ще са около 7°, а на 2000 метра – около 3°.Над Черноморието ще бъде облачно, дъждовно и ветровито. Ще духа умерен североизточен вятър. Максималните температури ще бъдат между 11° и 13°. Температурата на морската вода е 13-14°. Вълнението на морето ще бъде 3-4 бала.Слънцето ще изгрее 25 минути след 7:00 и ще залезе в 16:59. Денят ще продължи 9 часа и 34 минути.", "date": "2018.11.21", "title": "Значителни валежи в Централна и Източна България днес, температурите - от 1 до 12°"}
{"url": "https://offnews.bg/tehnologii/uskoreni-mobilni-stranitci-ot-google-ili-momentni-statii-ot-fejsbuk-k-692242.html", "text": "Гигантът Гугъл разкри завесата над отворения си за ползване още през 2016 г. формат – Ускорени мобилни страници (Accelerated Mobile Pages). AMP беше направен, за да подобри скоростта на мрежата и зареждането на страници от мобилни устройства по-бързо и по-качествено. Проектът съвпадна с лансирането на приложението на Фейсбук за бързото зареждане на Моментални статии (Instant articles). Докато Моменталните статии, като приложение на Фейсбук бързо отпаднаха сред предпочитаните за използване , АМР постигна и донесе значителни ползи на Google в надмощието над Фейсбук, като източник чисто и просто за препращане на трафика от потребителите към сайтовете на публикуващите в него. Но оставяйки настрана това, че Ускорените мобилни страници на Гугъл станаха поле за растящ трафик в мрежата и споделянето му, някои специалисти поставят ползите на приложението под въпрос.Ново проучване на Chartbeat показва, че единствено една трета от публицистите в мрежата в действителност виждат ясни доказателства за това, че трафикът им благодарение на AMP се е увеличил и нараснал. Това проучване включва в себе си около 159 публицисти, които са започнали да използват приложението през 2017-та година. Повечето от публикуващите в това приложение на Гугъл са били от Америка и са представлявали един микс от национални, локални, новинарски и свързани с живота публикации.Ако АМР е донесло като приложение за мобилни устройства повече трафик, това би могло да компенсира до голяма степен оплакванията на публицистите в мрежата от липсата на приходи. Сред публицистите, използващи приложението, обаче се шири мнението, че приходите от реклами в него, които те придобиват от страниците на АМР се забавят много, понеже бавно се изграждат, тъй като самото приложение АМР ограничава видовете формати за рекламиране.В действителност АМР приложението представя единствено извадка от публицисти в него, които са добили приходи благодарение на разпространяваното от тях съдържание. Това сочи доклад разпространен от компанията Digital Content Next. Други оплаквания от формата или платформата включват това, че АМР ограничава възможността на публицистите в него да промотират други продукти и да използват по-сложни формати за редакция, като целят да получат от тези си действия обратна информация за поведението на онлайн потребителите.„АМР предлага до голяма степен обещания и „уау“ ефекти“, казва Крис Браух, който е директор, отговарящ за научните данни в компанията Chartbeat. „Платформата е наистина добра за потребителите в това да предложи последователен опит в рамките на времето за зареждане на дадени страници. Истинският въпрос е имат ли публицистите повече трафик отколкото биха имали, ако не бяха използвали АМР формата? Отговорът за две трети от публицистите в мрежата е твърдо – не.“Компанията Chartbeat е направила проучването си заедно с участието на друга фирма - Daily Beast, които са имали желанието да тестват ефикасността на приложението АМР, лансирано от Гугъл. Брад Дол, водил изследването на данни от проучването за Beast, казва, че чисто и просто неговите интернет страници са се монетизирали доста по-лошо от преди. Но около 23% повишение на трафика може да се отбележи за приходите на страници, които до момента са се монетизирали зле, благодарение на АМР в сравнение с използването на стандартни формати за показването на мобилни страници. Историята с обстоятелствата около цялостния трафик се е оказала доста по-неразбираема.„Това, което за наша изненада открихме, беше, че няма никакви ясни доказателства, че АМР значително увеличава трафика,“ казва Дол. „Това беше изненадващо в началото. Ние чухме и разбрахме за шума, който се вдигна около формата АМР и възможностите за това, че той значително ще увеличи трафика. Но поглеждайки назад, шумът, който се вдигна около този формат, всъщност е бил по-изненадващ, отколкото самия формат, са мненията на .Компанията Beast прави оценка дали да продължи да поддържа АМР приложението, като му отдаде нужното доверие, понеже в действителност АМР има положителен ефект върху скоростта на страниците, споделя главният продуктов директор на Beast Лаурен Бертолини.Другите ползватели на АМР Гугъл формата шумно обявиха какви са според тях недостатъците на самият формат. Директорите на Bustle наскоро написаха в Туитър, че компанията изключва ползването на формата АМР за всичките си сайтове, казвайки че ползите за приходите им и „преживяването на потребителите“ са по-добри, когато АМР не се ползва.Нейтън Контни, главен технически директор на фирмата за развитие Rockstar Coders казва, че след като е включил АМР формата в сайта на компанията си, конверсиите са спаднали с около 70%, което го е накарало в последствие да го изключи. “Конверсиите са кръвта за нашият бизнес,“ коментира той.По-ранно проучване на компанията Chartbeat от тази година установява, че форматът АМР на Гугъл е осигурявал повишаване на трафика. Новото проучване разкрива, че е имало около 22% повишение в трафика за мобилни устройства сред потребителите и публикуващите в АМР, но ефекта върху индивидуалния публицист и потребител на формата е много спорен и варира често. Една трета от ползвателите на формата виждат ясни доказателства, че той повишава интензивния им трафик. Някои индивидуални ползватели на АМР виждат увеличаването на обхвата си в мрежата от повишение на 151% към намаление с 58%. За оставащите две трети от потребителите на формата, въобще не става ясно дали АМР е спомогнало да увеличат трафика си, независимо и без да се повлиява това от фактори, като сезонност и промени в новите цикли.Сред потребителите на АМР имащи успех с формата, не се открива споделяне на мнения за характеристики, като видове съдържание, които тези публицисти публикуват и точно колко дълго те са използвали АМР платформата – разкриват от компанията Chartbeat. Големите компании, публикуващи новини, са имали същите резултати за успехи с АМР, като малките фирми публикуващи общи / ежедневни теми. При това големите компании са имали много повече ресурс, за да имплантират формата АМР, като новините изглежда са били лансирани от платформата на ранен етап при това.В крайна сметка ползите, които можете да очаквате от използването на АМР формата на Гугъл, изглежда се влияят от това доколко добре този формат може да бъде имплантиран от самият ползвател-публицист, казва Браух.\"Посланието към публицистите е, че поддържането на една нова платформа изисква солидна доза работа\", казва Браух. „Също така има предизвикателства и от страна на методите .“Руди Галфи, мениджър по проекта АМР на Гугъл, казва че самият проект е бил подложен на доста големи подобрения по отношение на скоростта на страниците, но когато стане дума за трафик и приходи от него, има много различни мнения и схващания сред ползвателите на формата. Проучването на компанията Chartbeat посочва нуждата от това публицистите да максимализират начина, по който имплантират АМР формата на сайта си, за да се възползват от всичките му подобрения по отношение на монетизацията, които са били направени и добавени през последните три години. “Винаги има по-нови и по-добри практики, от които можете да се възползвате в мрежата.“Повечето ползватели и публицисти използващи АМР формата все още продължават да го използват. 31% от клиентите на компанията Chartbeat са използвали и използват АМР до края на 2017-та година. Общо от 27% използващи АМР в началото на 2017-та, 3% са се отказали, но цели нови 7% са се присъединили към формата. Много публикуващи в мрежата имат усещането, че нямат голям избор да не използват АМР. Сред публикуващите се шири мнението, че независимо от уверението на Google, че не дава предимство в класирането на материалите публикувани посредством АМР, това не е така. Дори и публикуващият да може да достигне скоростта на зареждане на страниците, без да използва АМР, то той ще се класира по-ниско. Гигантът Гугъл също така е обучил до голяма степен читателите си да забелязват иконата на светкавица, която отбелязва един материал, като публикуван с АМР формат (бърз формат за зареждане за мобилни). Форматирането на материалите с АМР обаче, Snapchat на Гугъл и knockoff за Инстаграм скоро бавно ще отминат като тенденции.„Много публикуващи в мрежата са меко казано нервни вече, че ако не приложат тези формати, като явен приоритет или препоръка към потребителите си, то ще им бъде навредено,“ казва Андрю Монталенти, технически директор на Parsely. Анализите на базата данни на компанията на Монталенти показват, че АМР формата предоставя увеличаване на интензивния трафик за ползвателите си, базирано на данните за получен АМР трафик не само от търсения в Гугъл, но и от търсения в други продукти на Гугъл. Но той още казва, че е трудно да определиш стойностния ефект на АМР формата, просто защото има толкова много причини за движението на самият трафик и неговите промени в количествата. Трудно е да се направи А/В тестване на АМР понеже повечето сайтове са именно във формата АМР и сравнението на сайтовете е ограничено от това, че те са доста различни. „Просто е много трудно да се каже директно: \"АМР е по-добър формат.\"--------", "date": "2018.11.21", "title": "Ускорени мобилни страници от Google или Моментни статии от Фейсбук? Какво мислят специалистите за проекта AMP"}
{"url": "https://offnews.bg/temida/frenski-sad-reshava-vrashtat-li-se-banevi-692350.html", "text": "Френски апелативен съд днес ще реши дали Евгения и Николай Баневи да бъдат върнати в България, където се разследват за източване на завод \"Полимери\".Баневи бяха задържани на 26 октомври на летището в Ница. Според адвоката им - на път за София.С тях бяха и трите им деца.До момента френският съд отхвърли молбата на Евгения Банева да я пусне от ареста, за да се грижи за децата си.Семейство Баневи не иска да се връща в България - заяви адвокатът им Венсан Пенар преди дни и се оплака, че от две седмици са с едни и същи дрехи.", "date": "2018.11.21", "title": "Френски съд решава връщат ли се Баневи"}
{"url": "https://offnews.bg/sviat/vse-edno-lisitca-da-pazi-kurnik-us-senatori-litva-i-ukrajna-sreshtu-692351.html", "text": "Избирането на Александър Прокопчук за президент на Интерпол е равносилно на това да повериш охраната на курник на лисица! С това сравнение четирима американски сенатори надигнаха глас срещу фаворита за най-високия пост в Международната организация на криминалната полиция, чиято номинация ще бъде гласувана днес в Дубай от Общото ѝ събрание.Те писаха до президента Доналд Тръмп, за да спрат кандидатурата, а две държави - Литва и Украйна - заплашиха с напускане на организацията, ако руснакът бъде избран. Москва обаче ликува.Определеният от американски медии като \"човек на Путин\" Прокопчук излезе на преден план след овакантяването на поста при арестуването през октомври на предишния президент - Мън Хунвей, по обвинения в корупция от Пекин.\"Русия рутинно злоупотребява с Интерпол с цел разчистване на сметки и тормоз над политически опоненти“, твърдят сенаторите. Говорителят на Кремъл възразява: според Дмитрий Песков те се месят в избора на международна организация. Говорителката на руското МВР Ирина Волк определи критиките към руската кандидатура като медийна \"кампания, насочена към дискредитирането\" му. Налице било \"недопустимо политизиране на Интерпол\".Литва и Украйна реагираха остро срещу Прокопчук. Литовският парламент заплаши да извади страната Интерпол. Украинският вътрешен министър Арсен Аваков даде същата заявка.От 2011 г. Александър Прокопчук работи като началник на Националното централно бюро на Интерпол към руското министерство на вътрешните работи. На 10 ноември 2016 г. беше избран за вицепрезидент на организацията.", "date": "2018.11.21", "title": "Все едно лисица да пази курник: US сенатори, Литва и Украйна срещу претендента за шеф на Интерпол"}
{"url": "https://offnews.bg/obshtestvo/kak-lichniat-ni-zhivot-zavisi-ot-obrabotkata-na-danni-govori-spetc-692017.html", "text": "Средностатистическият човек взима по 35 000 решения на ден, много от тях подсъзнателно, но особено важни са тези, които изискват задълбочено мислене и боравене с важни факти, като например: да си купя жилище или да живея на квартира, или за кого да гласувам на следващите избори? Много скоро подобни въпроси могат да получават отговорите си с помощта на изкуствения интелект, който може да обработи милиарди изречения, за да ни осигури безпристрастна информация, която да ни помогне да направим правилния избор.Ива се занимава с науката за данните (data science) – това модерно научно направление извлича информация от логически свързани и структурирани данни в конкретна област, за да може да отговори на важни въпроси и да бъде полезна за човека. Професията е интересна комбинация от умения в много области – математическа логика, програмиране и др.„Въпреки че науката за данните е ново поле за развитие в България, страната ни бързо напредва. Този процес се подпомага и от политиките и проектите, реализирани от Европейския съюз. Такъв проект е „“ (Combined Automated Semantic Processing Array). Той се реализира от българската компания  и е едно от предизвикателствата пред мен“, каза Ива. A Data Pro има над 20-годишно присъствие на световния пазар и съчетава човешкия интелект с последните технологии – компанията е пионер в разработването на услуги с висока добавена стойност. Работата на Ива по „Caspar“ цели да се автоматизира анализът на големи бази от данни, които да станат достъпни и в полза дори и за обикновения човек по света, а резултатите да се постигат само с натискането на едно копче.„Радвам се да бъда част от кампанията на Европейската комисия , защото анализирането на множество данни е част от нашето ежедневие – от избор на образование, през информация за нуждите ни от здравеопазване, до финансовите решения, които взимаме. Въпросите, на които може да отговори един анализатор данни, обхващат наистина всички сфери на живота. Това прави работата изключително динамична и за учудване на много хора – доста интересна“, споделя Ива.Очаква се до 2030 г. около 200 милиарда устройства, сензори и хора да бъдат взаимосвързани, увеличавайки значително днешните нива от 11 милиарда. Подобен поток на данни и източници без съмнение ще създаде множество възможности във всички сфери на индустриите и обществото и ще се превърне ефективно в двигателя на икономическия растеж.„Още като дете много обичах да чета книги и смятам, че сега това в голяма степен ми помага да осмислям по-добре големите бази от данни и структурата на текстовете, дори и на непознати езици. Трябва да призная, че анализите никога не са били сред мечтите ми, но стъпка по стъпка технологиите завладяха съзнанието ми, а това, което най-много обичам в работата си, е, че всеки ден научавам по нещо ново и успявам да развия професионалните си умения“, допълва още Ива.***Ива Маринова участва в информационната кампания на Европейската комисия , чиято цел е да поведе младежите от поколението на хилядолетието на пътешествие в изследване на това, което ЕС прави за тях.", "date": "2018.11.21", "title": "Как личният ни живот зависи от обработката на данни – говори специалистът Ива Маринова"}
{"url": "https://offnews.bg/vodni/zabraniavat-na-petar-stojchev-da-pluva-kraj-antarktida-692356.html", "text": "Наличието на много лед във водата пречи на големия български плувец Петър Стойчев и още 14 смелчаци от 9 страни да се впуснат в историческото първо плуване край Антарктида.Капитанът на кораба, офицерът по сигурността и началникът на експедицията забраняват на плувците да влязат в така наречената ледена супа, информира \"24 часа\". Самите плувци са изразили готовност да се впуснат в екстремното плуване, но засега отговорните фактори определят риска като огромен и не искат да ги пуснат във водата.Има още 4 дни, през които Петър Стойчев и останалите плувци се надяват състезанието, заради което са стигнали до “края на света”, да се състои. Те трябва да плуват в класическата дистанция от 1000 метра, но сред айсберги. Температурата на солената океанска вода с плуващ лед в нея е минус 1 градус. Температурата на въздуха е минус 3, но духа много силен вятър.Антарктида е единственият континент, на който носителят на рекордните 11 купи в плувния маратон Петър Стойчев не се е състезавал. “Искам да завърша мечтата си”, заяви Стойчев пред изданието.Ако му разрешат да плува в ледената супа, той ще стане сред малцината в света, покорили всички континенти. А само 4 месеца след предизвикателството на Южния полюс Стойчев ще се състезава и на Северния полюс, където през март в мразовитите води край Мурманск ще се проведе третото световно първенство по плуване в ледени води.", "date": "2018.11.21", "title": "Забраняват на Петър Стойчев да плува край Антарктида"}
{"url": "https://offnews.bg/tenis/chicho-toni-federer-trudno-shte-specheli-nov-trofej-ot-golemia-shlem-692370.html", "text": "Бившият треньор на Рафаел Надал - Тони Надал сподели, че Роджър Федерер най-вероятно няма да вдигне нов трофей от Големия шлем в кариерата си.В началото на сезон 2018 Маестрото спечели своята титла номер 20, побеждавайки Марин Чилич на финала на Откритото първенство на Австралия.\"Не съм сигурен какво можем да очакваме от 2019 г., но ми се струва трудно Федерер да спечели нов трофей от Големия шлем. Трябва да призная обаче, че и преди съм казвал това и той ме е изненадвал неведнъж\", каза Тони Надал.Според чичото на Рафа петсетовите турнири ще бъдат прекалено тежки за Федерер. Поради тази причина специалистът смята, че основно Матадора и Новак Джокович ще се борят за големите отличия.", "date": "2018.11.21", "title": "Чичо Тони: Федерер трудно ще спечели нов трофей от Големия шлем"}
{"url": "https://offnews.bg/snukar/vlastelinite-na-snukara-prevzeha-sofia-692369.html", "text": "Вчера се изигра първият от двата снукър сблъсъка между Марк Уилямс и Джон Хигинс, които са под надслов Winbet снукър реванш. Както е известно, Марк Уилямс победи съперника си на финала на Световното първенство през април тази година.В столичната зала \"Универсиада\" \"уелският дракон\" победи отново шотландския си противник, разгромявайки го с 5-1 фрейма. Преди въпросната среща Уилямс и Хигинс се срещнаха с фенове в столичен мол.След раздадените автографи и усмивки пред камерите двамата седнаха за известно време и на блек джек масата. Когато свършиха със забавлението, двамата бяха учтиви да отговорят на няколко въпроса за OFFNews.Здравейте господа! Как се чувствате?Д.Х: Чувстваме се чудесно.М.У: Много сме добре. Не съм за първи път в България.Това не е първата Ви визита тук. Кажете ми какво си спомняте от предишните си посещения?Д.Х: Имам хубави спомени от България. Спомням си ентусиазма на феновете и че храната е много вкусна.М.У: Когато участваме по турнири, не ни остава много време да разгледаме местата, които посещаваме. Сега ще опитам да наваксам. Харесват ми хотелът, персоналът и хората са много готини. Надявам се да видя повече от България.Джон Хигинс знае как да печели в България. Визирам трофея му от Открития шампионат през 2013 година. Г-н Уилямс, ще успеете ли отново да надделеете над него, както на Световното първенство през април?М.У: Силно се надявам, че ще успея отново да го победя, за да не му позволя да вземе реванш.(смее се)Благодаря Ви много! Сигурен съм, че ще направите страхотно шоу за феновете. Успех и на двама Ви и късмет на предстоящото Открито първенство на Великобритания.Не пропускайте мач номер 2 между Уилямс и Хигинс тази вечер от 20:00 в пловдивската зала Колодрума.", "date": "2018.11.21", "title": "Властелините на снукъра превзеха София"}
{"url": "https://offnews.bg/zimni/lindzi-von-shte-propusne-starta-na-sezona-zaradi-kontuzia-v-kolianoto-692378.html", "text": "Суперзвездата в алпийските ски Линдзи Вон съобщи, че е получила контузия на коляното при падане на тренировка.Американката сподели в профила си в социалната мрежа Туитър, че няма нужда от операция, но ще пропусне кръга от Световната купа в Лейк Луис.\"Вчера паднах по време на тренировка за супер-Г и ударих коляното си. Добрите новини са, че не се нуждая от операция.Лошите са, че няма да се състезавам в Лейк Луис. Това винаги е бил любимият ми кръг от Световната купа и съм изключително разочарована, че няма да участвам тази година. Ранена съм, но не съм се отказала\", написа Вон.Четирикратната носителка на Световната купа има 18 победи в кариерата си в Лейк Луис, където в събота и неделя ще се състоят състезания в супергигантския слалом и спускането.34-годишната състезателка планира да сложи край на кариерата си след този сезон. Тя има 82 победи за Световната купа и се нуждае от още пет, за да изпревари шведския рекордьор Ингемар Стенмарк.Вон има проблеми с травми през последните няколко сезона. Тя пропусна Олимпийските игри в Сочи 2014 заради операция на коляното.", "date": "2018.11.21", "title": "Линдзи Вон ще пропусне старта на сезона заради контузия в коляното"}
{"url": "https://offnews.bg/politika/zashto-bojko-niama-da-dade-ostavka-razpredeliat-se-10-mlrd-izbira-s-692374.html", "text": "Правителството няма да подаде оставка. То се намира под троен натиск, включително поради собствената си политическа глупост, но ще удържи властта, защото следващата година му е \"фатално важна\" - прогнозира проф. Михаил Константинов в студиото на bTV.\"Фатално\" важните събития през 2019-а, заради които кабинетът \"Борисов 3\" ще стои, за да контролира, са три: предстоят разпределянето на 10 милиарда, избор на нов главен прокурор и местни избори - най-важните за крепенето на властта, обясни професорът.Първият натиск над кабинета идва от протестите, които \"няма да са решаващият фактор, който би свалил правителството\". Вторият са атаките от политическите противници от БСП. Освен това, каза професорът, \"правителството се бори със собствената си глупост - това, което се случва в малката коалиция е проява на кристална политическа глупост\". Хора в кабинета очевидно не можели да си сдържат нервите и се държали не като политици, а като \"махленски спорещи\".По повод процедурата за избора на наследник на Сотир Цацаров Константинов подчерта голямата сила на българския президент, който издава указа за назначението:Проф. Константинов посочи и друг, много силен, мотив на членовете на правителството да останат във властта: \"големи пари има да се разпределят догодина - 10 милиарда, включително 1 милиард за Кресна. Поръчката не е спечелена още\".Вариант с предсрочни парламентарни избори би бил крайно неприемлив за правителството на Борисов, защото това би означавало три месеца сегашната власт да \"бъде на друго място\" - два месеца ще отидат за подготовка на изборите, още един - за конструирането на нов кабинет.", "date": "2018.11.21", "title": "Защо Бойко няма да даде оставка: разпределят се 10 млрд., избира се главен прокурор и идват най-важните избори"}
{"url": "https://offnews.bg/futbol/treniorat-na-levski-vdiga-nivoto-na-sinite-sas-slovenetc-692375.html", "text": "Треньорът на Левски Славиша Стоянович сподели в интервю за словенския вестник \"Екип\", че може да привлече местен играч на \"Герена\", пише \"Тема Спорт\".Специалистът има желание през зимата 26-кратните шампиони да привлекат качествени играчи, което означава, че няма да са евтини.\"Винаги има шанс да се случи нещо такова - да взема словенец в състава. Няма да е първият случай, в който ще работя с мой сънародник. В Белгия при мен беше Етиен Великоня, в Цървена звезда бях с Нейч Пчник и Деян Келар.Но знаете, че добрите играчи не са евтини, а ние се нуждаем от добри. Ще видим какво ще се случи през зимния трансферен прозорец\", казва Стоянович.На \"Герена\" ще привлекат вратар и централен нападател, а може да се наложи да се вземе и защитник, тъй като исландецът Холмар Ейолфсон беше опериран и няма да играе до края на сезона.В същото време пък трима футболисти са с договори до лятото и не са ги подновили. Това са Давид Яблонски, Милош Цветкович и Жерсон Кабрал.", "date": "2018.11.21", "title": "Треньорът на Левски вдига нивото на \"сините\" със словенец"}
{"url": "https://offnews.bg/sviat/ruskoto-lobi-izgubi-bitkata-za-interpol-noviat-prezident-e-iuzhnokore-692377.html", "text": "Руското лоби изгуби битката за президента на Интерпол.Южнокореецът Ким Чен-ян ще оглави Международната организация на криминалната полиция, реши днес в Дубай Общото ѝ събрание със 194 гласа в негова полза. Фаворит за поста беше руснакът Александър Прокопчук, определян от американски медии като \"човек на Путин\".Срещу руския представител се обявиха американски сенатори, Великобритания и други страни от Европейския съюз, Украйна. Избирането на Александър Прокопчук за президент на Интерпол е равносилно на това да повериш охраната на курник на лисица - написаха четирима американски сенатори. Критик на Кремъл директно заяви, че изборът би означавал Интерпол да попадне в ръцете на мафията.Остри реакции дойдоха и от Литва, която възвърна независимостта си от Русия по време на рухването на Съветския съюз. Тя заплаши, че ако изборът за нов президент е Прокопчук, ще напусне организацията. Същото направи и Украйна.Реакциите заваляха след като в. „Таймс“ съобщи в неделя, че руският представител е фаворит. „Ако бъде избран, 56-годишният генерал ще работи „изключително в интерес на международната полицейска общност“, увери руското вътрешно министерство, позовавайки се на опита му.Противниците на руската кандидатура твърдяха още, че избирането му би увеличило злоупотребите със системата за издаване на \"червени бюлетини\" с цел преследване на политически опоненти.Изборите се проведоха след ареста на бившия президент на Интерпол Мън Хунвей, който бе арестуван в Китай по обвинения в корупция. Новият президент ще довърши мандата му до 2020 г.При избирането си Ким Чен-ян каза: \"Нашият свят сега е изправен пред безпрецедентни промени, които представляват огромни предизвикателства пред обществената сигурност и безопасност. За да ги преодолеем, имаме нужда от ясна визия - трябва да изградим мост към бъдещето\".По-рано държавният секретар на САЩ Майк Помпейо, заяви, че САЩ насърчава всички страни и организации, членуващи в Интерпол и зачитащи правовата държава, да изберат почтен президент, какъвто според тях е г-н Ким.", "date": "2018.11.21", "title": "Руското лоби изгуби битката за Интерпол: новият президент е южнокореец"}
{"url": "https://offnews.bg/obshtestvo/katadzhia-sprial-avtomobil-na-nso-za-shofirane-v-nasreshtnoto-video-692419.html", "text": "Служител на Пътна полиция е спрял за проверка автомобил на НСО. Според очевидец на инцидента в района на НДК, служебен автомобил на НСО с включени светлинни сигнали е навлязъл в насрещното движение, заради което е спрян от униформен полицай.След спирането на автомобила последвала дълга разправия между служителите на НСО и МВР, което се вижда и от видео, качено във Фейсбук от Богдан Асенов. Според \"24 часа\" служителката от НСО, която се кара с полицая, е част от екипа, който охранява първата дама Десислава Радева.От видеото не става ясно дали в колата има охранявано лице, или не. От НСО отказват да коментират изнесените твърдения, че автомобилът се е движил в насрещното движение по булевард „Фритьоф Нансен“ в София, нито дали по това време в него е била съпругата на президента Румен Радев, съобщи БНР. Оттам уточняват, че ако се докажат нарушения на техни служители, ще бъдат взети необходимите мерки. Началникът на НСО генерал майор Данчо Дяков е назначил проверка по случая. От МВР също не коментират случая. Това е втори подобен случай на неразбирателство между служители на НСО и МВР на пътя. През февруари 2018 г. служители на Жандармерията бяха направили опит да спрат за проверка автомобил на охранителната служба, в който се возеше Десислава Радева, без да разпознаят служебната кола.", "date": "2018.11.21", "title": "Катаджия спрял автомобил на НСО за шофиране в насрещното (видео)"}
{"url": "https://offnews.bg/futbol/legenda-na-tcska-dovolen-sam-ot-rabotata-na-el-maestro-692382.html", "text": "Легендарният вратар на ЦСКА Георги Велинов сподели пред \"Тема спорт\" наблюденията си за работата на старши треньора на армейците Нестор Ел Маестро, както и на вратарите на играчите под рамката на червените.Той разкри и очакванията си за предстоящия мач на ЦСКА срещу Дунав. Армейците гостуват в Русе в събота. Както е известно, Велинов е роден в Русе и първите му професионални мачове са именно за Дунав.\"Свързан съм и с двата клуба, но почти целият ми живот е преминал в ЦСКА. Очаквам армейците да победят, защото друго пред отбора просто не съществува. Червените ги устройват само победи до края на полусезона. Очаквам с нетърпение мача с Дунав, вярвам, че той ще бъде спечелен\", заяви Велинов.\"Не искам да правя сравнения между вратарите на ЦСКА и Левски. Лично мен ме интересуват тези на армейците. И двамата са добри - Черниаускас и Стипица. Георги Китанов също притежава необходимите качества, но в момента той е преотстъпен на Черно море. Затова който и да застане под рамката, няма да има никакви проблеми. ЦСКА не е на този полюс да се правят трагедии, а напротив - в клуба винаги е имало добри вратари и ще продължава да бъде така\", добави още той.\"Двубоят с Лудогорец е най-чаканият. С него ЦСКА ще си върне за загубата в Разград в началото на сезона. Смятам, че армейците са по-добрият отбор в момента и това трябва да се покаже в мача. Очаквам го с нетърпение, защото и индикациите са, че стадион \"Българска армия\" ще бъде пълен. Отсега се говори за този сблъсък\".\"Просто армейците излизат и печелят, а напролет продължават и за Купата на България (б.р. - двата тима се паднаха на четвъртфиналите). ЦСКА няма от какво да се притеснява за тази среща, защото си върви крачка по крачка към целите и за мен накрая на сезона ще има поводи за усмивки\", сподели славният вратар на армейците.\"Имам наблюдения върху работата на Нестор Ел Маестро и съм доволен от нея. Лека-полека мисля, че нещата ще си дойдат по местата. Това, което искаме всички. Много футболисти ми харесват от тима. Преди всичко бих отличил Кирил Десподов. Той е един от любимците ми. Също така Тиаго Родригес, Николай Бодуров, Божидар Чорбаджийски... Да не ги изброявам всички, за да не се обиди някой.Виждам как отборът си стъпва на краката и играе както всички желаем. Десподов е суперзвездата и му пожелавам да е жив и здрав и да продължи да вкарва голове за ЦСКА и националния отбор\", добави още легендата на червените.", "date": "2018.11.21", "title": "Легенда на ЦСКА: Доволен съм от работата на Ел Маестро"}
{"url": "https://offnews.bg/tehnologii/iab-mixx-awards-2018-izbira-naj-smelite-v-digitalnia-sviat-692355.html", "text": "IAB Mixx Awards 2018 ще се проведе на 22-ри ноември от 18:00 часа в Sofia Event Center, Paradise Mall. IAB Mixx Awards са награди за интерактивен маркетинг и са еталон за постижение в дигиталния бизнес по целия свят. Победителитe вдъхновят интернет общността и посочват бъдещите тенденции в бранша. Наградите са приети не само като най-съществен показател в света за най-добрите онлайн кампании, а и като състезание за цялата дигитална индустрия. Конкурсът продължава да е единствената инициатива, предоставяща платформа за най-добрите практики в дигиталния маркетинг у нас. Тази година той се провежда под мотото: ''Digitally bold. Easy to recognize.'' Най-идейните и находчиви онлайн кампании се борят за приз в 11 различни категории:Lead Generation, Engagement, Brand Awareness, Campaign Effectiveness, Effective Use of Data, Brave, Branded Content, Video, Mobile and Apps, Social, Landing PageВ журито са лидерите на дигиталната индустрия в България:Мария Атанасова — ръководител, 7TalentsВелизар Величков — 1ForFit , съосновател, Grabo.bg, Trendo.bg, Nastani.bg и Opoznai.bgАнгел Искрев — творчески директорГеорги Малчев — управляващ съдружник, xplora.bgДиана Ангелова — ръководител, Комуникации и E-commerce, DecathlonАлександър Антонов — творчески директор, NEXT-DCМарин Костов – Мъро — групов творчески директор, All Channels Communication GroupДеница Котева — Ad Sales Manager, OLXЕмил Илиев — старши специалист Онлайн медия планиране, Кауфланд БългарияЗоя Василева — Digital Sales Manager, BTV Media GroupЖюстин Томс — ръководител Бизнес развитие, ABC design&communicationsПобедителите ще имат възможност за участие в световното и европейското издание на конкурса: The IAB Mixx Awards New York и The IAB Mixx Awards Europе.IAB Mixx Awards е  по лиценз на световните  награди за интерактивен маркетинг.Организатор е  ", "date": "2018.11.21", "title": "IAB Mixx Awards 2018 избира най-смелите в дигиталния свят"}
{"url": "https://offnews.bg/kultura/unikalno-fototipno-izdanie-na-ribnia-bukvar-izliza-prez-noemvri-692361.html", "text": "Сдружение „Българска история“, подкрепено от Фондация „Българска памет“, пуска на пазара луксозно издание на „Буквар с различни поучения“ („Рибен буквар“) на д-р Петър Берон. То ще бъде посветено на 220-годишнината от рождението на именития българин, която отбелязваме през 2019 г.Изданието се отличава с това, че паралелно до оригиналните текстове от „Рибния буквар“ е разположен и осъвремененият текст на проф. Лилия Илиева, така че читателят да е улеснен в процеса на четене. Книгата предлага множество бележки под линия и богат предговор, които потапят читателя в контекста на създаването на този бележит труд, ограмотил цели поколения в миналото. Изданието е с твърди корици и прави сериозна заявка за едно от малкото подобни, които показват, от една страна, автентичното съдържание на буквара, а от друга, актуализирана информация по съответната тема. За улеснение на читателя, страниците предлагат структурирано поднесена информация в отделни раздели, тъй като „Рибният буквар“ по начало има характер на цялостен курс за начално обучение, изграден по научна методика.Осъвременяването на текстовете е реализирано от Лилия Илиева, която е професор по Общо и сравнително езикознание в ЮЗУ „Неофит Рилски“ – Благоевград. Тя е преподавател по Етнолингвистика и в ПУ „Паисий Хилендарски“. Била е лектор по български език и култура в Пекинския университет за чужди езици, Китай и е автор на множество публикации в български и чуждестранни периодични издания по въпросите на езикознанието.„Рибният буквар“ на д-р Петър Берон ще може да бъде поръчан още на 23-ти ноември от , а в края на месеца ще бъде наличен и в търговската мрежа.", "date": "2018.11.21", "title": "Уникално фототипно издание на „Рибния буквар“ излиза през ноември"}
{"url": "https://offnews.bg/obshtestvo/kak-da-ne-ochernim-chernia-petak-692381.html", "text": "Да бъдем внимателни и да проверяваме какво и от къде пазаруваме, предупреждават от ГДБОП преди тазгодишния Черен петък.С наближаването на коледните празници се увеличава и рискът да попаднем на \"кухи\" сайтове, които предлагат фалшиви отстъпки. По данни на \"Киберпрестъпност\" към ГДБОП броят на измамните сайтове нараства над 10 пъти преди големи празници, каквито са предстоящите. Най-често капани залагат сайтове с големи отстъпки и добра реклама в социалните мрежи. Те могат да „очернят“ нашия предстоящ Черен петък и да ни примамят с изкусителни празнични оферти, предупреждават от дирекцията.Как да се предпазим?В този случай е добре да бъдем мнителни. Фалшивите сайтове, които ни ограбват, могат да бъдат разпознати. Проверете например историята на сайта или датата, на която е регистриран. За целта може да използвате www.centralops.net.Белег за лоша онлайн търговия са фалшификатите на световно известни защитени търговски марки на облекла, устройства или екипировка.От ГДБОП наричат тези сайтове „кухи“, защото те представляват една „гола“ интернет страница, в която липсва реален търговец, склад, дейност. През краткия живот на тези страници киберпрестъпниците създават широка рекламна кампания - чрез банери в други сайтове и реклами в социални медии.Белег за измамата е дългият период на доставка 40-50 дни, който успокоява потребителите. Докато чакаме поръчаното да пристигне сайтът набира голяма сума, рекламната кампания приключва и той изчезва от интернет. Когато потребителите започнат да търсят „купените“ стоки, вече е прекалено късно - парите вече са заминали по банковите сметки извън Европа, в Китай, а това силно затруднява възстановяването им.За да се предпазите, след като извършите покупката, проверете къде постъпват парите и ако се усъмните, поискайте канселиране на финансовата транзакция в разумни за това срокове.Фалшивите страници се изграждат на няколко езика, както с цел по-висока достоверност, така и за разширяване обхвата и обема на престъпната дейност, предупреждават още от ГДБОП.", "date": "2018.11.21", "title": "Как да не 'очерним' Черния петък"}
{"url": "https://offnews.bg/analizi-i-komentari/cheren-petak-mitove-i-fakti-692349.html", "text": "Както по света, така и у нас, за търговците и потребителите месец ноември минава под мотото „Black Friday“ – дългоочакваните солидни намаления на всякакви видове стоки и услуги. Оказва се, че почти няма българин, който да не е чувал за Черния петък. Според изследване на Kantar Millward Brown* 94% от запитаните знаят какво представлява търговската кампания и приблизително двама от всеки трима души възнамеряват да направят покупка.Тази „шопинг треска“ навлиза у нас преди около 6 години, но за сметка на това набира все повече популярност. Ето защо не е случайно, че търговците се надпреварват с атрактивни оферти, като някои предлагат куриози като „цяла седмица Черен петък“ или дори „Черен петък месец“. Роди се даже и терминът „Малкият Черен петък“ (петъкът, предхождащ Черния петък).Оригиналната кампания идва от Щатите, където Black Friday е петъкът след Деня на благодарността (предпоследния четвъртък на м. ноември). Тогава се дава старт на коледните намаления, като магазините отварят в полунощ или рано сутринта, за да посрещнат тълпите пазаруващи.У нас събитието е по-скоро виртуално, като 70% от анкетираните са купували продукти онлайн и намерението за такива покупки на Black Friday е по-голямо, отколкото в традиционните магазини. Независимо обаче къде ще решите да пазарувате, ето го нашия списък с основни митове и факти за кампанията, който ще ви позволи да се възползвате максимално от нея.• Намаленията на Черния петък са фалшиви – митКампанията просто нямаше да съществува, ако не предлага наистина изгодни покупки. За да откриете своите сделки, е важно да пазарувате от магазини (онлайн или традиционни) с добра репутация, да сте наясно какво искате да си купите и да знаете каква е редовната му цена. Запознайте се предварително с условията на кампанията в различните магазини, които Ви интересуват. За онлайн платформите за търговия като eMAG е добре да проследите от кого се предлага съответният продукт – той може да е от техния т.нар. Маркетплейс (където са регистрирани различни търговци, които продават стоките си, използвайки логистиката, трафика и маркетинга на сайта). Техните намаления може да са от различна редовна цена от тази на eMAG.• Най-атрактивните стоки могат да се изчерпят за минути – фактМиналата година, по данни на eMAG (първият избор, за който клиентите се сещат във връзка с Черния петък и ветеран в Black Friday кампаниите), е имало продукти, които са се изчерпали за по-малко от две минути, след отварянето на сайта. Онлайн платформата е отчела 757 поръчки, направени за една минута в началото на кампанията, като за целия ден са били регистрирани поръчки за 258 951 продукта. При подобна активност най-атрактивните стоки наистина могат да се изчерпят за минути, затова съветът ни е да се наредите сред първите на виртуалната опашка, като предварително сте си набелязали какво ви интересува. Може да се възползвате и от опции като  , чрез запазване на данните от кредитната/дебитната карта в клиентския си акаунт, предлагани от eMAG. Това спестява време за попълване на информацията.• Черният петък е изгоден само за намалени стоки – митПоради голямата популярност на кампанията, освен стоки много търговци предлагат и различни намалени услуги. Сред специалните оферти на eMAG за Black Friday 2018 например ще има ваканционни пакети до екзотични дестинации като Пукет, Кабо Верде, Египет и Тунис; пакети с посещение на футболни мачове в Англия, Италия и Испания; профилактични прегледи; козметични процедури и, препоръчано от редакцията ни – годишен абонамент за Дринк енд Драйв.• Доставките на стоките, закупени онлайн на Черния петък, са по-бавни – фактОбикновено заради Черния петък срокът на доставка е по-дълъг от нормалното, което е обяснимо предвид огромния брой поръчки и натовареността на куриерите. Вариант да получите по-бързо доставката си е да се възползвате от друга популярна услуга на eMAG –  и в офисите на Български пощи в цялата страна.----------", "date": "2018.11.21", "title": "Черен петък: митове и факти"}
{"url": "https://offnews.bg/bojni/stanimira-petrova-i-petar-lesov-izgoneni-ot-svetovnoto-po-boks-692354.html", "text": "Боксьорката Станимира Петрова е вторият представител на делегацията ни, който е изгонен от световното първенство по бокс за жени в Индия.Тя е останала без акредитация по същата причина, поради която ден по-рано беше натирен треньорът Петър Лесов - бурна реакция след загубата с 2:3 гласа от представителката на домакините Соня Чахал в 1/8-финалите.“Българската боксьорка показа непристойно поведение, след като участието й приключи. Тя показа неуважение към съперници, съдии и организатори и с действията си урони престижа на спорта”, заяви изпълнителният директор на Международната федерация Том Виргетс.Станимира Петрова обвини от своя страна реферите в тенденциозно отношение. Световната шампионка от Джеджу 2014 и двукратна европейска шампионка Петрова отправи повече точни удари от съперничката си в мача, но в крайна сметка победата беше присъдена на индиийката.\"Искам да кажа само едно нещо, това е корупция от страна на съдиите. Резултатът не беше справедлив\", коментира разочарованата Петрова.Треньорът на българката Петър Лесов, бесен от решението на съдиите, хвърли бутилка с минерална вода на ринга в знак на протест, заради което беше лиден от акредитацията си до края на шампионата заради \"неприемливо поведение\".", "date": "2018.11.21", "title": "Станимира Петрова и Петър Лесов изгонени от световното по бокс"}
{"url": "https://offnews.bg/obshtestvo/obrazovanie-v-protcenti-po-malko-detca-otpadat-ot-uchilishte-v-balgar-692336.html", "text": "95.3% от децата в ЕС между 4 г. и възрастта, в която задължително започват училище () са били записани във форма на ранно обучение през 2016 г. Процентът нараства през последното десетилетие и през 2016 г. е с 6.1% процентни пункта над 2006-а. През 2016-а се постига целта (95%), заложена пред членките на ЕС с краен срок на изпълнение 2020 г.Така ли е в България?Данни на Евростат, публикувани вчера във връзка с вчерашния световен ден на детето, показват, че, уви, страната ни изостава и дори тенденцията се е обърнала от положителна в негативна.Докато през 2015 г. обхванатите от предучилищното образование деца на възраст от 4 до 6 г. вкл. са 89.2%, през следващата година те падат на 86.5% и почти се изравняват с процента от 2011 г. (86.6%).Спад имаме не само в дела включени в обучение преди първия учебен ден. Негативна е тенденцията и при завършилите висше образование на възраст 30-34 г., показва сравнението между 2016 г. (33.8%) и 2017 г. (32.8%). В ЕС процентите са съответно 39.1 и 39.9. Развитието в ЕС е с по-бързи темпове, което е видно от данните да 2002 г. Тогава България е почти на едно ниво със средата в Съюза - 23.2% за страната ни и 23.6% за ЕС.77.7% от току-що дипломиралите се у нас са си намерили работа, сочат данните към 2017 г. В ЕС за същата година процентът е 80.2.България отбелязва видим напредък по отношение намаляването на броя отпаднали от училище деца - от 13.8% през 2016 г. на 12.7% през следващата 2017-а - и все пак сме далече от средните за Съюза 10.6 процента. Не бива обаче да забравяме откъде сме тръгнали - в годината ни на пик (2003-а) преждевременно отпадналите у нас са 21.9%.Процентът на младите хора, които нито учат, нито работят у нас също надвишава този в ЕС - 18.9% в България и 13.4% в ЕС през 2017 г. Най-нисък у нас той е бил през 2008 г. - 18.5%, а най-висок - в първата година от публикуваните от Евростат - 2002-ра: 31 на сто.Огромна е разликата в процента на българите между 25 и 64 г., които продължават да учат допълнително и след училището и университета, и този при средния европеец. У нас миналата година курсове и допълнителни обучения са минали едва 2.3 на сто, докато в ЕС - 10.9%.", "date": "2018.11.21", "title": "Образование в проценти: по-малко деца отпадат от училище в България, но и по-малко записват университет у нас"}
{"url": "https://offnews.bg/ikonomika/otcheten-e-8-9-rast-v-agrarnia-otrasal-za-2017-g-692400.html", "text": "Правителството прие Годишен доклад за състоянието и развитието на земеделието за 2018 г. - Аграрен доклад 2018. В него е направен обстоен анализ на състоянието и развитието на земеделието през 2017 г. и са представени прогнозни данни за 2018 г., съобщава правителствената пресслужба.През 2017 г. брутната добавена стойност, създадена в отрасъл „Селско, горско и рибно стопанство“, възлиза на 4,1 млрд. лева по текущи цени, като бележи реален ръст от 8,9% спрямо предходната година.Търговията с аграрни стоки продължава да формира значително положително салдо за България, в размер на над 1 млрд. евро за 2017 г.По схемите за директни плащания и преходна национална помощ за кампания 2017 към края на юни 2018 г. са оторизирани средства в размер на близо 1,7 млрд. лева - общо от Европейския фонд за гарантиране на земеделието и от националния бюджет.В рамките на 2017 г. по Програмата за развитие на селските райони за периода 2014 - 2020 г. са извършени плащания в размер на 487,9 млн. лева.В подкрепа на земеделските производители в страната, през 2017 г. са предоставени 250,8 млн. лева под формата на държавни помощи.", "date": "2018.11.21", "title": "Отчетен е 8,9 % ръст в аграрния отрасъл за 2017 г."}
{"url": "https://offnews.bg/obshtestvo/amerikanskata-oferta-za-iztrebiteli-8-br-za-okolo-1-8-mlrd-lv-692380.html", "text": "Американската компания Локхийд Мартин е готова да предложи 8 новопроизведени изтребителя F16. Това стана ясно от изказване на Джеймс Робинсън, директор на компанията, отговарящ за международното сътрудничество. В коментар за заделените средства от 1.8 млрд. лв. той каза, че параметрите по цената са предмет на преговори с правителството и за момента не е ясно дали компанията се включва в нея.Локхийд Мартин обаче няма да успеят да отговорят на изискването на българското правителство за доставка на първите изтребители 24 месеца след подписването на договор.\"24 месеца е твърде тежък срок за всички компании и държави, особено за новопроизведените самолети“, коментира пред медии зам.-министърът на отбраната Атанас Запрянов, като уточни, че параметрите в проекта за придобиване на нов тип многоцелеви изтребител могат да бъдат променяни. Той е категоричен, че до 2024 г. самолетите трябва да са налични и оперативни заради плана за поетапно извеждане от въоръжение на самолетите МиГ-29. Към момента не е ясно и дали САЩ са готови да отговорят и на изискването за разсрочено плащане, като Джеймс Робинсън обясни, че начинът на заплащане e обект на преговори с правителството.В офертата на Локхийд Мартин влиза и обучението на пилоти и персонал, както и поддръжка на машините и оборудването.САЩ се ангажират и с индустриално сътрудничество, като засега не посочват конкретни проекти.В рамките на бизнес обяд, на който американската компания представи възможностите за доставка на нови бойни самолети, посланикът на САЩ у нас Ерик Рубин обясни, че новият модел F-16 Блок 70 \"е най-доброто решение за Военновъздушните сили на България\".„Съединените щати са поели ангажимента да подкрепят своите международни партньори чрез модернизация на въоръжените сили, в т.ч. и тук в България. Закупуването от страната ви на нови изтребители F-16 ще подкрепи не само сигурността на България, но и регионалната и колективната сигурност на съюзниците в НАТО“, посочи посланикът, като даде пример за оперативната съвместимост на машината с изтребителите на държави като Гърция, Румъния и Турция, както и с Хърватия, Полша и Словакия.В момента в надпреварата за доставка на нови изтребители се борят три държави - САЩ, Швеция и Италия. Единствено предложението на Италия е за употребявани изтребители Eurofighter. САЩ предлагат новопроизведени F16, а . Офертата на САЩ за нови изтребители F18 е дисквалифицирана, защото не отговаряла на реквизитите.", "date": "2018.11.21", "title": "Американската оферта за изтребители: 8 бр. за около 1.8 млрд. лв."}
{"url": "https://offnews.bg/ikonomika/balgaria-i-katar-shte-si-satrudnichat-za-dostavkata-na-vtenchen-gaz-692406.html", "text": "България и Катар ще си сътрудничат при изграждането на нова инфраструктура за доставки на втечнен или компресиран природен газ от Държавата Катар за нашата страна и региона на Югоизточна Европа. Това е предвидено в Меморандума за разбирателство между Министерството на енергетиката на България и Министерството на енергетиката и индустрията на Държавата Катар за сътрудничество в областта на енергетиката, подписан на 8 март в София, който е одобрен от правителството на заседанието му в сряда.Меморандумът цели създаването на необходимата база за разширяване на енергийното сътрудничество между двете страни. Предвижда се смесена българо-катарска работна група да работи за задълбочаване на двустранното партньорство в областта на енергетиката.С повече от 24 трлн. куб. м. Катар заема трето място в света по доказани газови запаси - около 14% от световния дял. Страната е най-големият производител и износител на втечнен природен газ в света с пазарен дял около 30%.Активизирането на двустранното сътрудничество между Република България и Държавата Катар в областта на енергетиката е в синхрон със стремежа на страната ни за диверсификация на източниците и маршрутите за газови доставки.Междувременно правителството направи промени в Енергийната стратегия на България до 2020 година. Това се налага заради промяна в маршрутите на доставките на природен газ и намаляването на транзитираните през страната количества.Предстои изграждане на ключови инфраструктурни проекти в региона, които ще променят основната посока и маршрути на потоците природен газ. Такива са „Турски поток“, проектите от „Южния газов коридор”, Транс-анадолският газопровод, Транс- адриатическият газопровод, междусистемната връзка Гърция-България, както и проектът за нов терминал за втечнен газ в гр. Александруполис. Във връзка с необходимостта от предприемане на действия от ключово значение за развитието на газопреносната инфраструктура на България, Министерският съвет прие решение за изменение и допълнение на Енергийната стратегия на Република България до 2020 г.Във връзка с променената среда по отношение на изграждащата се в региона енергийна инфраструктура, Съветът по енергийна сигурност одобри актуализацията на стратегията по време на заседание на 31-ви октомври 2018 г. От стратегическо значение е запазване ключовата роля на България на газовата карта на Европа. С актуализиране на стратегията и предприемане на необходимите стъпки за изграждане на газова инфраструктура ще се гарантира сигурността и диверсификацията на доставките на природен газ, както за България, така и в региона.", "date": "2018.11.21", "title": "България и Катар ще си сътрудничат за доставката на втенчен газ"}
{"url": "https://offnews.bg/medii/ekstremna-zemia-i-dnevnitci-na-loshoto-vreme-po-viasat-nat-692283.html", "text": "Циклони, вулкани, земетресения, наводнения... Всяка година нашата планета е разтърсена от природни бедствия и всяка година е различна.  разказва за природните бедствия в поредиците „Дневници на лошото време“ (всеки делничен ден след 20:30) и „Дневници на бедствията 2016 и 2017“ (в сряда и четвъртък след 22:30), част от цикъла \"Екстремна земя!\".Знае ли някой кога ще настъпи следващата катастрофа? Екипите на \"Дневници на бедствията\" са в очакване, готови да се втурнат в най-враждебните и опасни ситуации, за да покажат най-зашеметяващите и качествени кадри от последните природни бедствия.Невероятни 4К кадри, заснети в най-свирепите кътчета на нашата планета, международни експерти и поразителни графики разшифроват тайните на биосферата. През 2017 г. се вихриха няколко големи урагана, наводнение, две сериозни земетресения и смъртоносни горски пожари.Урагани, скални пукнатини, мистериозни замръзнали медузи - експертите по лошото време отварят досиетата си за нас. Какво е научното обяснение за най-ужасяващите и мистериозни сблъсъци с майката природа? От метеоролози и наблюдатели на времето, до фермери, пилоти и планински водачи, всеки епизод на \"Дневници на лошото време\" ни представя драматичните разкази на професионалисти, които постоянно виждат тъмната страна на природата. От земята до морето и далечния Север, чуйте разкази от първа ръка за приключенията на онези, които се сблъскват с непредвидимостта и опасностите на екстремното и мистериозно време всеки ден. Експертният анализ в „Дневници на бедствията 2017“ ще ви покаже характера на силите, предизвикали тези катастрофи.", "date": "2018.11.21", "title": "„Екстремна земя“ и „Дневници на лошото време“ по Viasat Nature"}
