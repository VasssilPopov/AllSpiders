{"url": "https://offnews.bg/sviat/tramp-turtcia-postapi-mnogo-mnogo-zle-niama-da-ostavim-neshtata-tak-686492.html", "text": "Президентът на САЩ Доналд Тръмп заяви, че Турция е постъпила \"много, много зле\" и предупреди, че ще последват още наказателни действия спрямо южната ни съседка.Турция е проблем от дълго време. Те не действат като приятел, заяви Тръмп пред Белия дом няколко часа, след като турски съд отказа да освободи американския пастор Андрю Брънсън, който бе задържан в страната през октомври 2016 г.Те трябваше да го върнат отдавна. Турция постъпи много, много зле, каза президентът.Това все още не е всичко. Няма да оставим нещата така. Те не могат да държат наши хора, добави той.Случаят с американския пастор Андрю Брънсън, съден от турски съд по обвинения в тероризъм и шпионаж, стои в основата на дипломатическата криза между Турция и САЩ, довела до спад на турската лира.Пасторът, духовен водач на малка протестантска църква в Измир, бе преместен под домашен арест миналия месец, след като прекара близо две години в затвора, но фактът, че не бе напълно освободен, само повиши напрежението.Във връзка със случая Вашингтон наложи серия от санкции на Анкара.Американският министър на финансите предупреди вчера, че администрацията е готова да наложи нови санкции срещу Турция, ако пастор Брънсън не бъде освободен скоро.Пасторът рискува да получи до 35 години затвор, ако бъде признат за виновен по обвиненията в шпионаж и терористична дейност, които той отхвърля.", "date": "2018.08.17", "title": "Тръмп: Турция постъпи много, много зле. Няма да оставим нещата така"}
{"url": "https://offnews.bg/zvezdi/opra-uinfri-eltan-dzhon-i-drugi-zvezdi-pochetoha-areta-franklin-686451.html", "text": "Легендата в соул музиката Арета Франклин почина в сряда, а много звезди почетоха паметта ѝ с публикации в социалните мрежи. Сред тях бяха Опра Уинфри, Елтън Джон, Лейди Гага, Елън Дедженеръс и Хю Джакман.\"Загубата на Арета Франклин е удар за всеки, който обича истинската музика: музика от сърцето, душата и църквата. Гласът й беше уникален, свиренето ѝ на пиано подценено - тя беше един от любимите ми пианисти\", написа сър Елтън Джон в Twitter.Водещата на \"Шоуто на Елън Дедженеръс“ сподели, че цял живот е обичала музиката на Франклин и изрази подкрепа към семейството ѝ. В публикацията си Лейди Гага почете приноса на кралицата на соул музиката и вокалните ѝ умения.\"Ти си легенда и душата ти никога няма да бъде забравена\", добави изпълнителката на Poker face.Опра Унфри сподели обща снимка от участие на Франклин в шоуто ѝ със заглавие \"Ще ни липсваш, кралице\".Актьорът Хю Джакман пък публикува видеоклип от 59-ите награди \"Тони\" през 2005 година. В него той изпълнява песента Somewhere от \"Уестсайдска история\" заедно с Франклин. \"Един от най-важните моменти в моята кариера бе да пея на една сцена с Арета Франклин. Това беше невероятно изживяване. Една от най-великите певици на всички времена. Ще липсваш на всички ни\", пише Джакман под видеото. В началото на седмицата стана явно, че 76-годишнсата певица е сериозно болна, а лекарите не даваха надежди за оздравяването ѝ. Близките на Франклин се събираха да си вземат последно сбогом с нея в болница в Детройт, където тя беше настанена.", "date": "2018.08.17", "title": "Опра Уинфри, Елтън Джон и други звезди почетоха Арета Франклин"}
{"url": "https://offnews.bg/razsledvane/silno-samnitelno-zakonna-li-shte-e-obshtestvenata-porachka-za-novi-vl-686459.html", "text": "Тежки съмнения около законосъобразността на обществената поръчка за доставка на нови влакове за БДЖ забавиха обявяването ѝ. Причината затова бе, че правната дирекция на \"БДЖ-Пътнически превози\" ЕООД упорито отказваше да даде предварително становище за законността на търга за доставка на 42 нови влака с бюджет от 450 милиона лева.В БДЖ има огромно напрежение по темата и никой не искаше да си сложи главата в торбата с обществена поръчка, която ще бъде лесна хапка, за всеки, който реши да я обжалва.С проблема вече е запознат и транспортният министър Ивайло Московски.Това обаче не попречи днес обществената поръчка за доставка на новия подвижен състав да бъде обявена с бюджет от 675 милиона лева. В тази сума влизат както договора за закупуване на мотрисите, така и сервизното им обслужване за 15 години. От сега обаче е ясно, че условията на търга ще бъдат обжалвани от производители на влакове и бизнес организации, интересите на чиито членове са увредени.Както OFFNews вече ви разказа, въпреки че БДЖ поръча анализ на известни университетски преподаватели за това какви влакове да се купят, и след като плати 100 000 лева на \"Ърнст енд Янг\" за изработване на тръжната документация, ръководството на жп компанията еднолично реши да смени правилата на играта.В първоначалния вариант доставката бе за 41 влака с бюджет 420 млн. лева. Сега броят им е увеличен с един, а стойността на поръчката е набъбнала на 450 милиона лева. Освен това в първия вариант 6 от влаковете трябваше да са тип Интерсити, да поддържат максимална скорост от 200 км/ч и и да са с 350 места. В редактираните условия обаче те са отпаднали. Ззаписана е скорост до 160 км/ч и 230-местни мотриси. Според специалисти от компанията по-късите мотриси ще са напълно неефективни за експлоатация на дълги разстояния като София-Варна и София-Бургас и съответно никога няма да се изплатят. Съвсем отделен въпрос е, че заложените в поръчката мотриси са за регионални влакове и са крайно неподходящи за продължителни пътувания.Още по-скандални са промените в съпътстващия договор за поддръжка на новозакупените влакове, който ще бъде сключен с избрания изпълнител. В първия вариант той бе на стойност от 420 милиона лева (колкото струват самите мотриси), но включваше ангажимент доставчикът на новия подвижен състав да извършва сервиза на возилата в продължение на цели 30 години. Според актуализираните условия обаче срокът на поддръжката от страна на производителя е съкратен наполовина  - на 15 години. Това обаче не е свалило наполовина прогнозната стойност на договора, която е станала 320 милиона лева.И в БДЖ, и в Министерството на транспорта има съвсем реални опасения дали заложените условия в подготвената документация не предпоставят печелившия кандидат в бъдещата процедура, която се очаква да привлече интереса на водещите производители на влакове от цял свят.Причината затова е, че през август миналата година БДЖ-Пътнически превози  отправи запитване за индикативни цени за всеки един от типовете подвижен състав към следните производители - ПЕСА Бидгош, Щадлер Рейл Мениджмънт, Шкода Транспортейшън и Сименс. Само една от предложените оферти е била по-ниска от заложения бюджет за обществената поръчка (450 милиона лева), а останалите надхвърлят със стотици милиони тази стойност. Само полската ПЕСА се побира в заложения бюджет с цена от 390 млн. лева. Щадлер са дали цена от 563 млн. лв., Шкода - 564 млн. лв., а Сименс - 630 млн. лв.Осреднената цена от четирите оферти (536,75 милиона лева) излиза доста по-висока от заложения бюджет на търга.Според експертите това е много притеснително. Затова те настояват за осъществяване на предварителен контрол по законосъобразността на обществената поръчка. Такъв е необходим и заради факта, че документацията за участие в процедурата е изработена от външен консултант след обществена поръчка  - адвокатско дружество \"Ърнст енд Янг\".", "date": "2018.08.17", "title": "Силно съмнително: Законна ли ще е обществената поръчка за нови влакове на БДЖ?"}
{"url": "https://offnews.bg/temida/angelkova-obiavi-che-shte-sadi-za-kleveta-bivsh-zam-ministar-na-turi-686475.html", "text": "Завеждам дело за клевета заради опитите за намеса на моето име и името на институцията във връзка с евентуални криминални деяния. Подобни връзки са абсолютно безпочвени.Това обяви във фейсбук профила си министърът на туризма Николина Ангелкова.Вчера  - Бранимир Ботев, разказа, че . Той е убеден, че не са искали да го оберат, а да го сплашат заради остро интервю, което дал за управлението на туристическия сектор.", "date": "2018.08.17", "title": "Ангелкова обяви, че ще съди за клевета бивш зам.-министър на туризма"}
{"url": "https://offnews.bg/futbol/de-brojne-se-razmina-s-operatcia-no-shte-pochiva-tri-mesetca-686476.html", "text": "Полузащитникът на Манчестър Сити Кевин де Бройне ще пропусне около три месеца заради травма.Сайтът на Сити потвърди, че белгиецът е диагностициран с частично разкъсване на външните колатерални връзки на коляното. Това все пак не налага операция, но лечението включва почивка и терапия.27-годишната звезда на Манчестър Сити имаше подобна травма на коляното преди две години и тогава заради нея пропусна 12 мача за отбора си.За три сезона с „гражданите” белгиецът се утвърди като един от най-силните футболисти на поста си в света, записа 99 мача с отбора, в които вкара 21 гола, спечели Висшата лига, а с националния отбор завоюва бронзови медали на Мондиала в Русия.", "date": "2018.08.17", "title": "Де Бройне се размина с операция, но ще почива три месеца"}
{"url": "https://offnews.bg/futbol/bivsh-natcional-na-gabon-prizna-che-e-s-falshiva-vazrast-686470.html", "text": "Бившият национал на Габон Шива Нзигу, който е играл и за френския Нант, призна, че родителите му са фалшифицирали възрастта му, за да бъде с пет години по-млад по документи.Това се е случило в началото на кариерата му. Впоследствие баща му убива майка му, като определя действията си като \"жертвоприношение за успехите му във футбола\".Всичко това Нзигу разказва в скандално видео, качено в Youtube. В него той споделя, че е имал сексуални контакти с леля си, сестра си и доста мъже. Според сайта на Лига 1 Нзигу е роден на 24 октомври 1983 година.Оказва се, че той всъщност е набор 1978. До признанието му за фалшивата възраст той бе смятан за най-младият играч в историята на Купата на африканските нации, като се считаше, че е дебютирал на 16-годишна възраст.", "date": "2018.08.17", "title": "Бивш национал на Габон призна, че е с фалшива възраст"}
{"url": "https://offnews.bg/litca/tuomas-holopajnen-poniakoga-e-strashno-da-osaznaesh-che-imash-silata-686469.html", "text": "Nightwish days или Kitee International Music and Art Festival е събитието, в което българинът Пламен Димов събира музиканти от цял свят в търсене на следващите NIghtwish.Пламен е учителят по музика, при когото първите си стъпки в родното си Китее са направили Туомас Холопайнен, Таря Турунен, Емпу Вуоринен, Юка Невалайнен и Сами Ванска.Първите два текста за фестивала можете да прочетете тук:Особено близък е Пламен с Туомас, който лично дойде на фестивала и да говори с хората, които мечтаят да тръгнат по неговите стъпки.Ето разговорът му с тях:Кога може да очакваме следващият ви албум?Всъщност следващия албум вече е на път, готови сме с около 80-90% от материала до момента. Вчера довърших още една песен, а целият албум ще се състои от 10-11 песни най-вероятно. Ще започнем да записваме през юли следващото лято и ако всичко върви по план, можем да очакваме албумът да бъде издаден през пролетта на 2020-та.А през това време, мисля да запишем едно от участията ни повреме на това турне - \"Десетилетия\". По-голямата част от песните, които ще изпълняваме на него, няма да бъдат свирени никога повече, така че ми се струва добра идея да бъдат увековечени.Има ли някаква тема към новият албум, както при Endless Forms Most Beаutiful и Imaginerium?Да, има. Дискутирали сме темите и песните, само че всичко е в много ранен стадий. Нека го оставим в тайна.Оказва ли Auri някакво влияние върху процеса ти на продуциране за Nightwish?Доколкото знам не. Съвсем различно нещо е. Разбира се, като композитор имаш своята памет и независимо от жанра, със сигурност ще използваш донякъде същата атмосфера, същата акордна структура и т.н. Най-силното влияние, което Auri ми оказа е, че отключи нещо вътре в мен, защото за около година и половина не чувствах желание да пиша песни изобщо.И тогава нещо просто се случи.Къде планираш записването на новият ви албум. Коя държава или кое студио?Ще отидем в традиционния летен лагер на Nightwish отново.  Там ще репетираме, аранжираме и запишем целия албум, с изключение на барабаните, защото няма свободно място за барабани. Но всичко останало ще бъде направено там.След това се връщаме в Лондон за оркестър и хор, след което ще миксираме всичко.Говорейки за хорове и Лондонски аранжименти, ще присъства ли силно оркестър в новия албум или ще бъде като Endless Forms Most Beаutiful?Аз лично смятам, че достигнахме върха с предишния албум, но е толкова есенциално част от бандата и нейното звучене, че не искаме да се отказваме от оркестъра никога. Но трябва да търсим нови начини за използването му, за да не звучи по същия начин като преди. И имаме добри идеи за това.Смяташ ли, че променяте света с музиката си?Абсолютно. Изкуство, музика, поезия, текстове, думи. Те променят и оформят света постоянно. Има огромна сила към тях.Понякога дори е малко страшно, защото осъзнаваш, не само отговорността, а силата, която притежаваш като артист. Осъзнаваш, че всъщност имаш способността и силата да променяш големи неща. И това може да бъде стряскащо на моменти.Това лято ще бъдете във Варна. Това ще бъде второто ви участие в България. Какво мислите за това?Така е. Никога не съм бил във Варна, за това не знам какво да очаквам. Това ще бъде първото ни участие на фестивал в България. Също така ще бъде и последното от фестивалния сезон. Така че го очаквам с нетърпение.Защо Nightwish се нарича така?Това беше първата песен, която направихме. Най-първата песен от първото ни демо през 1996-та се наричаше Nightwish.Нарекохме демото Nightwish demo, защото все още нямахме име за бандата по това време. И след това името остана.Имаш ли други проекти освен Nightwish през следващата година?Не, само Nightwish е за следващите няколко години. Имам мъжки мозък, мога да се концентрирам само върху едно нещо едновременно. Но идеята е, след като завършим следващия албум да направим турне. След това е време за втора част на Auri и малко турне.Промениха ли десетилетията с Nightwish виждането ти за света и личността ти и по какъв начин?Да, по много начини. Почти всичко в този свят се отнася до еволюция. Еволюция на личността, на бандата и музиката.И ако трябва да бъда честен, когато изпълнявам някои от по-старите ни песни на живо, както правим на това турне, се чувствам доста неудобно, защото помня човека зад тези песни и разпада на бандата тогава.Сега всичко е напълно различно.Например песни като \"Carpenter\" и \"The Poet and the Pendulum\". Мисля си: \"Наистина ли съм се чувствал така тогава?\".За това тези песни изпиват енергията ми, когато ги изпълнявам на живо. Всъщност трябва да се изолирам от тях и просто да ги изсвиря, защото са наистина тежки за мен.Но помня себе си на турне през 2006-та, пишейки песента и как съм се чувствал тогава.И за да дам отговор на въпроса ти - да, до голяма степен съм различен човек сега. И до голяма степен същият.\"Какво е бъдещето за Auri? Очаква ли се нов албум или беше просто проект за един албум?Auri започна като проект, но се превърна в нещо много повече. След следващото турне на Nightwish със сигурност ще запишем нов албум и ще направим малко турне. Вече е планирано.След като говорим за Auri, планирате ли участия на живо?Да, това е планът. Но първо трябва да издадем албум. Върти ми се мисъл за турне из замъци и катедрали из Европа, след като го направим. Но ще бъде в доста малък мащаб, поне в началото.Някога усещал ли си безпокойство преди участие? Чувстваш ли се така все още?Да. Безпокойство, вълнение, нещо такова, но вече е напълно различно от преди 10-15 години. Преди бях изключително уплашен да се кача на сцената. Нещо се случи преди няколко години и вече не ме е страх. Вече съм развълнуван.Но никога не се качвам с мисълта просто да се свършва. Винаги усещаш някаква тръпка. И така и трябва, разбира се. Какъв е смисълът в противен случай?По какъв начин присъствието на Флор Йансен като член на бандата е повлияло на подхода ти като композитор?Мисля за цялата банда. Наистина съм в привилегирована позиция, защото мога да напиша каквото и да е, знаейки че ще се справят. Флор може да до голяма степен да изпее всичко - високо и силно, класическо, нежно. Имаме и двама брилиантни мъжки певци. Страхотни музиканти като цяло. Трой и Юка могат да свирят на всичко, освен на туба. Така че, когато пиша песни чувствам абсолютна свобода. И това е прекрасно.Но Флор е нещо специално. Не просто уменията, но и поведението и личността. Ще използвам клише - тя е родена за това.Защо женския глас е толкова важен за произведенията ти от самото начало?Смятам, че това с женския глас се дължи на групите, които слушах през средата на 90-те. Обожавах Theatre of Tragedy, The Gathering, The 3rd and the Mortal и просто исках да направя нещо сходно. Това е.Изглежда вашата музика е доста важна за хора, които са били близко до смъртта или скоро ще умрат. Какво смяташ за това?Като цяло, това е силата на изкуството. Силата на музиката, филмите, картините. Когато съм бил в наистина тъмни периоди, музиката със сигурност ми е помогнала. Така че разбирам от къде идват тези хора и как се чувстват. Може би понякога да кажеш \"твоята музика спаси живота ми\" е леко преувеличено, но не е далеч от истината, защото това се е случвало и на мен.Кога обикновенно пишеш текстовете за песните си? През нощта или през деня?Винаги творя сутрин, това е донякъде забавен факт. Аз съм сутрешен човек. Обикновенно ставам около 6-7 и пиша песни от 8:00 до 14:00. И това е. Не мога да напиша нищо през ноща вече. И това е нещо, което се е променило през последните 20 години. Преди можех да седя пред пианото или да пиша текстове по 12 часа без почивка. А сега, на тази възраст, забелязвам, че 6 часа е абсолютния лимит, който мога да се концентрирам на ден.Ще направиш ли друг самостоятелен албум в бъдеще?Мисля, че самостоятелният албум беше един път. Сега имам две неща - Auri и Nightwish и цялото ми време се запълва с тези два проекта.Колко от песните ти са повлияни от езорото в Китее?Всяка една от тях, до някаква степен, предполагам. Това е по-скоро подсъзнателно, защото всяка песен, която някога съм писал е създадена на горния етаж у нас, било то в къщата на родителите ми, докато все още живеех с тях или сега в новата ми. Гледката и от двете е към езерото, така че би трябвало да е оказало някакво влияние.", "date": "2018.08.17", "title": "Туомас Холопайнен: Понякога е страшно да осъзнаеш, че имаш силата да променяш света"}
{"url": "https://offnews.bg/politika/bsp-iska-izvanredno-parlamentarno-zasedanie-zaradi-targovskia-registar-686482.html", "text": "Внасяме подписи за свикване на извънредно заседание на Народното събрание другата седмица, съобщи председателят на ПГ на БСП за България Корнелия Нинова на пресконференция в централата на партията.Левицата предлага то да бъде с дневен ред от две точки: изслушване на министър-председателя Бойко Борисов и изслушване на министъра на финансите.Нинова обясни, че БСП иска изслушването на Борисов заради \"кризата с електроните системи в България: Търговският регистър не работи вече 7 дни, а сайтът на министерството на правосъдието - 8 часа\".Кризата с Търговския регистър засяга хиляди хора, фирми, капитал, акции, данни, собственост, задължения. Правителството е безсилно вече седми ден да се справи. В сринатия днес сайт на министерство на правосъдието, който вече 7-8 часа не работи, също се съхраняват много важни данни, заяви Нинова и допълни, че става въпрос за Централен регистър на особените залози, списък на синдиците, регистър на лицата, придобили българско гражданство по натурализация, лицата, загубили българско гражданство, лицата с възстановено българско гражданство, цялата система от молби, даване и отнемане на българско гражданство.Това е безпрецедентна криза в системите, която засега много хора. Правителството показа, че е безсилно да се справи. Това са причините да искаме извънредно заседание на Народното събрание, премиерът да дойде да обясни какво става в държавата, какви мерки ще се предприемат и най-вече кой ще поеме политическата отговорност за това състояние, каза още тя.Корнелия Нинова обясни, че втората точка, която левицата предлага за извънредното заседание на НС, е изслушване на министъра на финансите заради обявеното в несъстоятелност дружество \"Олимпик\". БСП настоява да се обсъдят възможностите държавата да плати чрез обезпечителния си фонд - \"да върне парите на тези над 200 000 души, които са засегнати, да влезе в техните права и държавата България да води делата с кипърското застрахователно дружество, да влезе в делото по несъстоятелност и като държава да търси обратно тези пари.\"Да изправиш 200 000 души, добросъвестни платци, всеки сам да води тези дела в Кипър е абсурд. Има различни мнения дали е възможно държавата да го направи. Искаме да дойде министърът на финансите, да го обсъдим и ако е наложително, да направим законодателни промени, така че да гарантираме, че тези хора ще си получат обратно парите, призова Нинова.Кирил Добрев: МВР аутсорсва управленска дейност с обществена поръчкаНа пресконференцията на \"Позитано\" 20 днес зам.-председателят на партията Кирил Добрев съобщи, че екипът на БСП, който е писал \"Визия за България\" в сектор \"Сигурност\", разглежда една обществена поръчка на МВР.Тя е за близо милион и половина лева и касае оптимизация на вътрешно-организационните процеси в МВР, реинженеринг на процесите. Реинженеринг - това е цялостно преосмисляне и препроектиране на процесите. В държавата на ГЕРБ вече приемаме за нормално ИТ специалист и служител в градска мобилност да купуват ваксини и да ваксинират овце и кози. И да печелят такива обществени поръчки. Държавата на ГЕРБ вече свикна, примири се, че е абсолютно нормално съдържател на фризьорски салон и козметичка да надграждат ИТ системата на търговския и имотен регистър, заяви Добрев.Според него новата обществена поръчка на МВР е стигнала до \"нови висини\":Ние всъщност аутсорсваме управленска дейност с тази обществена поръчка, защото вътре говорим за нова структура в МВР с цел повишаване ефективността на ведомството. Нов концептуален модел за новата структура и изпълнение на следващи дейности. Говорим за пълен анализ на структурата, дефиниране на стратегия за МВР, идентификация на фундаментални промени в структурата и т.н., категоричен бе зам.-председателят на БСП.По думите му, ако бъде разгледана обществената поръчка, хората ще останат с впечатление, че БСП внася втори вот на недоверие:Защото всички наши мотиви от вота на недоверие само отпреди месец и половина присъстват в тази поръчка. Тогава бяхме смешни. Искам да разбера как се чувства днес ръководството на МВР. Ако ние бяхме смешни, нека кажат днес те какви са. Аз не мога да ги оприлича, каза Кирил Добрев.Тук говорим за визия и стратегия, защото когато се явяват политици на избори, те предлагат управленски модел. ГЕРБ управлява от десет години. Само преди една година имаха обещания, имаха стратегия за МВР. Имаха за всяко населено място полицай. Ами, ако не дай Боже реинженерингът каже, че не може полицай във всяко село, какво правим? - попита зам.-председателят на БСП.Предлага се сливане на политическото с нещо съвсем различно, коментира той. Добрев попита защо министърът не разчита на професионалното ръководство и смята ли го за некомпетентно.Тази обществена поръчка е и опасна, защото засяга националната сигурност - да повериш на външна фирма организацията на работата на МВР, обясни Корнелия Нинова.", "date": "2018.08.17", "title": "БСП иска извънредно парламентарно заседание заради Търговския регистър и Олимпик"}
{"url": "https://offnews.bg/obshtestvo/namaliavat-bezdomnite-kucheta-v-stolitcata-686472.html", "text": "Резултатите от преброяванията през последните 11 години показват явна тенденция за намаляване броя на уличните кучета в столицата, съобщиха от фондация \"Четири лапи\", които представиха резултатите от последното преброяване на безстопанствените животни за 2017/2018 г. на територията на Столичната община.През 2018 г. уличните кучета в столицата са 3589, а през 2007 г. са били 11 124.Най-много бездомни кучета има в район \"Сердика\" – 316, заради стари индустриални зони, в които традиционно като безплатна охрана се ползват кучета, посочи Маргарита Чанкова от фондация \"Четири лапи\".В район „Красна поляна“ усилията на Столичната община, на \"Екоравновесие\" и на фондацията дават положителен резултат, защото при сегашното преброяване се констатира висок процент кастрирани кучета.За първи път при това преброяване се наблюдават райони само с кастрирани кучета: четири в \"Оборище\", седем в \"Изгрев\", 25 в \"Лозенец\", 62 в \"Красно село\".\"Оборище\", \"Изгрев\", \"Студентски\", \"Лозенец\", \"Средец\" са и районите с най-малко бездомни кучета: четири в \"Оборище\", седем в \"Изгрев\" и по 25 в останалите три.Високото ниво на кастрация е основната причина за трайното намаляване на популацията на бездомните кучета. Друг фактор е увеличаване на осиновените кучета от общинските приюти – 895 през 2016, 693 за 2017 г.Чанкова припомни, че според промени в Закона за ветеринарномедицинската дейност от 2016 г. всяко домашно куче над 4 месеца трябва да бъде идентифицирано чрез микрочип и данните му трябва да бъдат въведени в интегрираната информационна система.", "date": "2018.08.17", "title": "Намаляват бездомните кучета в столицата"}
{"url": "https://offnews.bg/ikonomika/olimpik-dalzhi-9-350-000-leva-na-197-551-balgari-686485.html", "text": "Българският клон на застрахователна компания \"Олимпик\" дължи 9 350 000 лева на 197 551 българи за прекратени предсрочно полици по \"Гражданска отговорност\", съобщи на извънредна пресконференция днес заместник-председателят на Комисията за финансов надзор Ралица Агайн.Срокът на полиците на фалиралата кипърска компания изтича днес в полунощ. Размерът на сключените полици е за близо 40 000 000 лева, но много от тях са на разсрочен план.До края на септември съдът в Кипър трябва да се произнесе дали да започне процедура по ликвидацията на \"Олимпик\". Ако това стане, потърпевшите български граждани ще имат 35 дни да предявят претенции дали да станат кредитори и да им бъдат изплатени обезщетения. Процедурата за това все още се уточнява.Едноличен собственик на застрахователната компания е испанецът Диего Гонзалес Алонсо, съобщи Ралица Агайн.По думите й той по никакъв друг начин не е свързан с България и с нашия регион, макар че \"Олимпик\" е оперирала само в Кипър и в България.Агайн каза, че хората ще си търсят сумите от Кипърския гаранционен фонд на застрахователите, но се проверява дали и с какви суми \"Олимпик\" е участвала в нашия Гаранционен фонд.Заместник-председателят на КФН съобщи, че от понеделник до днес над 57 000 застраховани в \"Олимпик\" са си купили полица \"Гражданска отговорност\" от друга компания.Застрахователните посредници ще работят тези дни с удължено работно време, за да успеят да се справят с повишеното търсене. В близките дни КАТ няма да глобява шофьорите с невалидна полица на \"Олимпик\", съобщи още тя.", "date": "2018.08.17", "title": "Олимпик дължи 9 350 000 лева на 197 551 българи"}
{"url": "https://offnews.bg/futbol/s-duzpa-i-krasiv-shut-slavia-izprati-dunav-na-danoto-686487.html", "text": "Славия победи гостуващия Дунав (Русе) с 2:0 в първи мач от 5-ия кръг на Първа професионална лига, който се игра тази вечер на Националния стадион „Васил Левски” в столицата.Играчите на Златомир Загорчич показаха по-офанзивен футбол, създадоха повече голови ситуации и заслужено победиха. В първите минути на двубоя те имаха две възможности да поведат, но „белите” нападатели стреляха в аут от удобни позиции. След това при една от редките атаки на Дунав топката се отби от ръката на защитника Андреа Христов в наказателното поле на домакините, но Божидар Васев стреля слабо и опитният вратар на Славия Георги Петков спаси дузпата.След почивката домакинският натиск даде резултат. Първо Галин Иванов бе точен от дузпа, отсъдена за високо вдигнат крак срещу него, а след това Шоколаров удвои с красив удар от далечна дистанция. Топката попадна у него на 5 метра от дъгата и той стреля прецизно с десния крак в левия ъгъл на вратата, без да остави шанс на късно реагиралия страж на гостите.Десетина минути преди края на мача гостите пропуснаха да вкарат почетен гол след меле в наказателното поле на Славия. Със спечелените три точки „белите” се изкачват в горната половина на таблицата, а третата поредна загуба на Дунав от рано запраща русенци в дъното на класирането.", "date": "2018.08.17", "title": "С дузпа и красив шут Славия изпрати Дунав на дъното"}
{"url": "https://offnews.bg/112/pozharna-propadna-v-dere-v-kuklen-ogneboretc-zagina-686484.html", "text": "Пожарникар загина, а други двама огнеборци пострадаха при катастрофа с пожарен автомобил в района на град Куклен.Пожарната е пропаднала в дере край моста на входа на Куклен.Пожарният автомобил е пътувал по сигнал за запалени сухи треви.Пострадалите огнеборци са транспортирани до болнично заведение в София, съобщават от пресцентъра на МВР.По случая е образувано производство под ръководството на Окръжната прокуратура в Пловдив.", "date": "2018.08.17", "title": "Пожарна пропадна в дере в Куклен, огнеборец загина"}
{"url": "https://offnews.bg/112/rabotnik-v-plovdiv-padna-ot-visoko-i-zagina-na-miasto-686486.html", "text": "40-годишен мъж загина при трудова злополука в Пловдив. Той е бил работник в частен митнически склад на „Кукленско шосе“, където е товарил камиони, съобщава Радио Пловдив.При опит да укрепи товар мъжът се е подхлъзнал и е паднал от високо.Сигналът за инцидента е подаден на телефон 112 в 12.50 ч.Пристигналият на място екип на „Спешна помощ“ само е констатирал смъртта.", "date": "2018.08.17", "title": "Работник в Пловдив падна от високо и загина на място"}
{"url": "https://offnews.bg/112/pian-mazh-opria-nozhitca-v-shiata-na-meditcinska-sestra-v-tarnovskata-686488.html", "text": "Пиян мъж опря ножица в шията на медицинска сестра от спешното отделение във Велико Търново и я взе за заложница, съобщава bTV.Нападението е станало в петък сутринта – няколко часа след като окървавеният пациент е докаран с линейка в спешното отделение.За да успеят да му окажат помощ, медиците са сложили усмирителни каишки на мъжа, но той е успял да се измъкне. Добрал се до бюрото на лекарския екип и грабнал ножица.По това време в съседната стая била медицинската сестра. Когато я видял, заключил вратата с райбер и опрял ножицата в гърлото й. Заплашил, че ще я убие.Нападателят е обезвреден след намесата на охраната и полицията.", "date": "2018.08.17", "title": "Пиян мъж опря ножица в шията на медицинска сестра в търновската болница"}
{"url": "https://offnews.bg/tenis/dzhokovich-spria-dimitrov-v-sinsinati-686489.html", "text": "Григор Димитров загуби доиграването на мача от третия кръг на \"Мастърс\" турнира в Синсинати срещу Новак Джокович и отпадна след 6:2, 3:6, 4:6.Двубоят бе прекъснат вчера заради дъжд. Това беше девети мач между двамата, а Джокович постигна осмата си победа. На 1/4-финалите сръбската звезда на тениса ще играе с Милош Раонич (Кан).Загубата ще струва 910 точки на Димитров, които ще бъдат извадени от актива му, защото той не успя да защити титлата си от миналата година в този турнир. Oт понеделник най-добрият български тенисист ще падне до № 7 или № 8 в световната ранглиста.", "date": "2018.08.17", "title": "Джокович спря Димитров в Синсинати"}
{"url": "https://offnews.bg/temida/edin-ot-ubijtcite-na-studenta-stoian-baltov-e-zadarzhan-v-iuar-686480.html", "text": "Днес в Република Южна Африка е задържан Вили Георгиев, български гражданин, признат за виновен за убийството на студента Стоян Балтов през 2008 г. в дискотека „Амнезия“ в Студентски град.Георгиев е осъден на 18 г. затвор при първоначален строг режим от Софийския апелативен съд. Присъдата на Георгиев е потвърдена от ВКС. Наказанието не е приведено в изпълнение, тъй като Георгиев се е укрил в ЮАР.През 2017 г. главният прокурор Сотир Цацаров е изпратил молба за екстрадиция до министъра на правосъдието на ЮАР. На основание на молбата българският гражданин Вили Георгиев е задържан.Предстои разглеждане на делото в понеделник, 20 август, от съда в Порт Елизабет, ЮАР. След приключване на производството министърът на правосъдието на ЮАР следва да издаде заповед за екстрадиция и връщането на Георгиев в България, съобщиха днес от пресцентъра на държавното обвинение.", "date": "2018.08.17", "title": "Един от убийците на студента Стоян Балтов е задържан в ЮАР"}
{"url": "https://offnews.bg/sviat/germania-i-gartcia-postignaha-sporazumenie-za-vrashtane-na-kandidati-z-686468.html", "text": "Берлин и Атина постигнаха споразумение, което ще позволи на Германия да връща в Гърция кандидати за убежище, съобщи днес говорителка на германското министерство на външните работи, цитирана от БТА.По думите ѝ двете страни са се споразумели по принцип, като остава да бъдат приключени преговорите само по още един документ.Сделката се отнася за кандидатите за убежище, отговорност за които носи Гърция - тоест хората, които са влезли на територията на Европейския съюз първо в тази страна. Съгласно действащите правила в ЕС молбата за убежище трябва да се разглежда от властите на страната, в която първо е влязъл кандидатът.Говорителката на германското външно министерство Елеоноре Петерман уточни, че за да влезе в сила споразумението, трябва да се извърши размяна на официални писма, предаде Франс прес.Съответните преговори с Италия са в \"много напреднала фаза\", каза Петерман.Рим обаче засега демонстрира сдържаност по въпроса, като иска първо засилване на контрола по външните граници на ЕС преди каквото и да било споразумение за мигрантите, които вече са на европейска територия, отбелязва Франс прес.Миналата седмица бе активирано аналогично споразумение между Германия и Испания, припомнят агенциите.Тези временни двустранни договори, чрез които засегнатите страни, се ангажират по-конкретно да приемат върнатите им мигранти в рамките на 48 часа, са необходими в очакване на евентуалното въвеждане на обща европейска система за предоставяне на убежище. Този въпрос обаче разделя страните членки на ЕС.Германският канцлер Ангела Меркел обеща подобен тип споразумение на европейско равнище, за да убеди своя вътрешен министър Хорст Зеехофер да се откаже от плана си за едностранно връщане още на границата на Германия на всеки кандидат за убежище, регистриран в европейската база данни ЕВРОДАК.Що се отнася до постигането на споразумение с Италия, Меркел предложи да се ангажира лично с разговорите, ако това е необходимо, предаде ДПА.", "date": "2018.08.17", "title": "Германия и Гърция постигнаха споразумение за връщане на кандидати за убежище"}
{"url": "https://offnews.bg/futbol/balgaria-ostana-bez-igrach-v-evropejskite-top-5-parvenstva-686491.html", "text": "Малко преди затварянето на трансферния прозорец в Серия А стана ясно, че българският национал Андрей Гълъбинов (30) напуска Дженоа и ще продължи кариерата си в Специя от Серия B.Информацията бе потвърдена в официалния сайт на втородивизионния клуб. Нападателят се раздели с Дженоа и се завърна в Серия В, където познава отлично обстановката от престоите си в Новара, Ливорно и Авелино. През изминалия сезон той изигра 20 мача за Дженоа, в които вкара три гола, а тимът остана 12-и в крайното класиране. Специя завърши миналото първенство в Серия В на 10-то място.Така и последният българин, който играеше в едно от петте най-силни и престижни европейски първенства - Висшата лига на Англия, Примера дивисион в Испания, Серия А в Италия, германската Бундеслига и френската Лига 1, напусна голямата футболна сцена.В началото на тази година това направи и предпоследният – Александър Тонев (28), който разтрогна договора си със скромния Кротоне и досега не си е намерил отбор. Бившият му отбор също нямаше поводи за радост, защото в края на сезона бе един от трите, които изпаднаха от Серия А.Двамата младоци, които Славия продаде в Италия през последната една година – защитника Петко Христов (19) във Фиорентина и нападателя Калоян Кръстев (19) в Болоня, все още нямат официален мач за мъжете на двата клуба. Вчера Фиорентина обяви, че изпраща Христов под наем в Тернана в трета дивизия (Серия C), a Кръстев играе за дубъла на Болоня.Така за първи път от доста време насам нито един българин няма да играе в някое от елитните пет европейски първенства. Това е както оценка за нивото на нашите играчи, така и за състоянието на целия ни футбол в последните двайсетина години, продукт на които е това поколение български футболисти.", "date": "2018.08.17", "title": "България остана без играч в европейските Топ 5 първенства"}
{"url": "https://offnews.bg/futbol/botev-se-podsili-s-vutov-za-derbito-686481.html", "text": "Пловдивският Ботев привлече в редиците си Антонио Вутов. \"Жълто-черният\" клуб сключи договор за трансфера на 22-годишният нападател с италианския \"Удинезе\", с който придоби правата върху футболиста.Контрактът на Вутов с Ботев е за срок от 2 години и изтича на 30.06.2020 г. Международният трансферен сертификат бе изпратен от италианската футболна асоциация в БФС и новото попълнение на \"канарчетата\" ще бъде на разположение на треньорския щаб още за градското дерби срещу Локомотив.Антонио Вутов има 17 мача и 7 гола с жълто-черния екип от първия си престой в Ботев. Младежкият национал на България бе привлечен под наем в началото на 2017 г. и стана част от тима, завоювал Купата на страната през май същата година, като дори успя да запише името си в клубната история с попадението си срещу Лудогорец във финала.Вутов се връща в Ботев след един неуспешен сезон в родния Левски, който завърши с огорчение, когато футболистът разбра, че клубът няма да разчита на него малко преди първите есенни мачове.Дербито на Пловдив от 5-ия кръг в първенството на Първа професионална лига ще се играе утре от 18:30 ч. в базата на \"канарчетата\" в Коматево.", "date": "2018.08.17", "title": "Ботев се подсили с Вутов за дербито"}
{"url": "https://offnews.bg/istoria/kasnorimska-statuia-lezhi-pod-stalbishteto-na-herakleia-sintika-video-686454.html", "text": "Чифт каменни крака и богато надиплена тога над тях – на това се натъкнаха вчера археолозите в Хераклея Синтика. Статуята нямаше как да бъде извадена веднага, защото е затрупана от пръстта под стъпалата на форума, всяко от които тежи над 2 т. Ще се наложи да бъде използван кран, за да ги повдигне, и едва след това ще може да се види какво представлява цялата скулптура. Фейсбук страницата на сайта  ще я покаже веднага във видео от обекта.Отсега е ясно, че творбата е майсторско изпълнение от края на III – началото на IV век и че изобразява важна личност, най-малкото магистрат на високи позиции в града. А дали не е портрет на император, комуто хераклейци са били благодарни за нещо?„Още е рано да кажем – коментира ръководителят на обекта доц. д-р Вагалински. – Ние изкопахме нещо като тунел докъм гърдите на статуята, защото искахме да проверим веднага дали не е счупена. Вече знаем, че дотам поне е цяла, и се надяваме главата й да си е на мястото или поне в близост до тялото. Става въпрос за добре запазена късноримска статуя в човешки ръст или малко по-голяма. Находката е голяма рядкост, а в добавка се натъкнахме и на по-ранен запазен надпис – аз съм по разкопки от 38 години и досега не ми се беше случвало подобно нещо!“По първоначални предположения надписът е от I век. Епиграфът Николай Шаранков вече работи по него.Видео от първите емоции около статуята вижте тук:", "date": "2018.08.17", "title": "Късноримска статуя лежи под стълбището на Хераклея Синтика (видео)"}
{"url": "https://offnews.bg/temida/desetki-advokati-poiskaha-sad-za-vinovnite-za-targovskia-registar-686460.html", "text": "Група от 69 адвокати написаха открито писмо до президента, министър-председателя и министъра на правосъдието, в което изразяват възмущението си от неработещия осми ден Търговски регистър и искат наказателна отговорност за виновните.Те настояват за поемане на отговорност от правителството и за точен срок, в който регистърът ще заработи. Искат и прокурорска проверка на работата на правосъдното министерство и на Министерския съвет.\"Група адвокати се събрахме и отразихме възмущението си в няколко реда от неработещата държава!Да, държавата не работи, когато търговския оборот е прекратен, защото без Търговски регистър и банкова сметка на фирма не може да си откриеш, и пари от банката да изтеглиш, и колата на фирмата си да продадеш, и кредит да вземеш и т.н.\", пишат те. Писмото им бе изпратено и до редакцията на OFFNews.Публикуваме пълния му текст:", "date": "2018.08.17", "title": "Десетки адвокати поискаха съд за виновните за Търговския регистър"}
{"url": "https://offnews.bg/obshtestvo/vazstanoviha-vrazkata-na-targovskia-registar-sas-sistemata-regix-686463.html", "text": "Възобновено е подаването на данни от Търговския регистър и регистър на юридическите лица с нестопанска цел към средата за междурегистров обмен (RegiX), обявиха от агенцията по вписванията.RegiX се поддържа от Държавната агенция „Електронно управление“.Възобновената връзка улеснява значително сделките по закупуване и прехвърляне на собственост, включително и на МПС, за които нотариуси и МВР обменят информация по служебен път електронно чрез достъп до средата за междурегистров обмен (RegiX).Междувременно, продължава работата по възобновяване на достъпа до останалите функционалности на регистъра, информират от агенцията. Всички специалисти от поддържащата фирма и от агенцията работят денонощно.Предприети са и мерки по недопускане на сривове в инфраструктурата за възстановяване на регистъра, както и за устойчивата работа на останалите регистри.Оттам обаче уточняват, че регистърът ще заработи отново на пълен капацитет не по-рано от следващата седмица.Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството и че рискове за злоупотреби с наличните данни не съществуват.", "date": "2018.08.17", "title": "Възстановиха връзката на Търговския регистър със системата RegiX"}
{"url": "https://offnews.bg/volejbol/hiliadi-varnentci-se-dokosnaha-do-svetovnata-kupa-po-volejbol-686465.html", "text": "Над 6000 фена във Варна успяха да се докоснат до най-желаната световна волейболна купа в специално изграден шампионски корнер на входа на Морската градина.Световната купа по волейбол гостува в морската столица като част от националното турне на трофея. По време на събитието, освен със снимка с оригиналния трофей, организаторите зарадваха всички фенове и с много забавления, игри и активности за популяризиране на спорта и пълноценния живот.Лично министърът на спорта Красен Кралев представи купата на Световното първенство по волейбол за мъже пред съгражданите си от Варна заедно с волейболната легенда и вицепрезидент на Българската федерация по волейбол Любо Ганев.Впечатляващо много деца бяха сред желаещите да се докоснат до трофея, което бе прието като сигурна гаранция, че във Варна расте волейболната публика, която ще създава неповторима атмосфера в Двореца на културата и спорта, както винаги до сега и за дълги години напред. Именно в зала „Конгресна“ на Двореца, България ще изиграе домакинствата си от първата групова фаза на предстоящото Световно първенство.„Варна не е само морска столица, Варна е и волейболна столица. Интересът към световното първенство е голям. Щастлив съм, като виждам и колко много хора дойдоха тук. Радваме се, че България ще има възможност да играе петте си домакински мача от първия кръг пред варненска публика, където българският национален отбор се чувства като у дома си. Сигурен съм, че това ще бъде още един плюс, който да мотивира момчетата да играят така, че да зарадват хилядите фенове в залата и цяла България“, заяви Любо Ганев.В рамките на националното турне, световната купа по волейбол ще бъде представена на различни събития в редица градове през цялото лято, както и по време на мачовете на Световното първенства по волейбол в България през септември. Следващата спирка от турнето на купата е днес в Добрич, от 18:00 ч. на площад „Свобода“, който ще бъде последван от Разград на 18.08, Шумен на 19.08, Велико Търново на 20.08, Стара Загора на 21.08, Димитровград на 22.08 и Бургас на 23.08. На 25.08 златният трофей се завръща в центъра на София.", "date": "2018.08.17", "title": "Хиляди варненци се докоснаха до световната купа по волейбол"}
{"url": "https://offnews.bg/obshtestvo/detskiat-hor-na-bnr-s-protesten-kontcert-pred-radioto-686458.html", "text": "Детският хор на БНР започва протестни концерти пред радиото заради внезапното прекратения договор на диригента им - маестра Венеция Караманова.Хористите, които откриха европредседателството с българския и европейския химн в Народния театър, смятат да правят концерти под прозорците на директора на БНР Александър Велев, докато Караманова не бъде възстановена на работа.В съобщение до медиите се обяснява, че работата на Караманова е поета от назначената през месец март диригентка Теодора Димитрова, на която обаче така и не са били предадени традициите на хора. \"Възмутени от подмолните чиновнически хватки, с които се унищожава дългогодишно градената институция Детски радиохор, през последния почти цял месец, деца и родители писаха писма и подписки до ръководството на Българското национално радио с молба да бъде възстановена на работа маестра Караманова за още два сезона, за да може да предаде на новата диригентка традициите на тази школа\", пише в съобщението. Директорът на радиото е имал среща с хористите и техните родители и на нея е обещал, че Караманова ще бъде върната на работа. В съобщението за готвените протестни концерти се казва, че вчера ѝ е бил предложен нов договор, но за съвсем друга дейност - \"да отговаря за дисциплината и реда и спазва правилата за безопасност\". Възнаграждението, предвидено в него, е в размер на 156 лв. на месец за работа със 120 деца. Ето и писмото, което от Детския хор са изпратили на директора на БНР Александър Велев:", "date": "2018.08.17", "title": "Детският хор на БНР с протестен концерт пред радиото"}
{"url": "https://offnews.bg/obshtestvo/kevr-zapochna-proverka-za-vodata-v-harmanli-686455.html", "text": "КЕВР започна проверка на водата в Харманли заради информацията за установени отклонения в качеството на водата за питейни и битови цели, която беше публикувана в медиите.С писмо на председателя на регулатора до изпълнителния директор на „ВиК Хасково“ ЕООД се изисква в 7-дневен срок водното дружество да представи в КЕВР информация по изнесените в публикациите проблеми.В доклада на „ВиК Хасково“ ЕООД трябва да бъдат предоставени данни от направените проби от водоизточниците, които са показали отклонение в нормативно заложените показатели за качество. Регулаторът очаква да бъде информиран и за населените места с влошено качество на питейната вода и за броя на засегнатото население.В Комисията трябва да бъдат представени копия на протоколите за физикохимичен и микробиологичен анализ на взетите проби от началото на юли 2018 г. досега, които са показали несъответствие със стандартите за качество на питейната вода. „ВиК Хасково“ трябва да информира Комисията и за начина, по който дружеството е информирало потребителите за възникналия проблем за условията и реда за присъединяване на потребителите и за ползване на водоснабдителните и канализационните системи.„ВиК Хасково“ каже и дали на потребителите е осигурено алтернативно водоснабдяване с питейна вода, включително с водоноски и къде са разположени те на територията на населените места. В доклада до КЕВР трябва да бъде включена и информация за регистрираните жалби и сигнали на потребители за лошо качество на питейната вода за предходни периоди.В посочения 7-дневен срок „ВиК Хасково“ трябва да информира Комисията дали до този момент са правени обследвания за причината за рязкото влошаване на качеството на питейната вода в региона и какви мерки дружеството е предприело и планира да извърши, в т.ч. съвместно с други институции, с цел да бъдат изпълнени нормативните изисквания за качество на предоставяната водоснабдителна услуга и да посочи срока за тяхното изпълнение.", "date": "2018.08.17", "title": "КЕВР започна проверка за водата в Харманли"}
{"url": "https://offnews.bg/tehnologii/naj-novoto-popalnenie-sred-gejmarskite-laptopi-na-asus-vpechatliava-s-686462.html", "text": "Най-новото попълнение сред гейминг преносимите компютри на Asus e ROG Strix Scar II (GL504). Той впечатлява не само с подобаващите си параметри, но и с дизайн. Серията беше представена наскоро у нас и сега може да се запознаете с един от моделите в нея.Лаптопът има интересен дизайн, състоящ се от метален капак с ROG лого. Той има и малка част в основата си, през която се вижда клавиатурата и LED индикаторите за захранване, активност на диска и батерията. Тази черта му придава по-различен вид от повечето от останалите модели на пазара.Покритието на повърхността около клавиатурата също е нетипично. Разделено по диагонал, едната част е камуфлажна, а другата наподобяваща кевлар. Подобно на други продукти в гейминг бранда на Asus, и тук има Aura RGB светлинни ефекти. Светещите елементи са няколко, започвайки от логото на капака, клавиатурата и специална LED лента в предната част на лаптопа. Налични са различни режими на ефектите, които могат да бъдат синхронизирани със съвместими периферни устройства. Системата предлага сериозна степен на персонализация и е доста ефектна.Хардуерните параметри на преносимия компютър също впечатляват. Серията предлага избор между 8мо поколение Intel Core i7-8750H или i5-8300H процесор.Другите компоненти включват до 32GB DDR4 RAM, видеокарта NVIDIA GeForce GTX 1070 8GB или GTX 1060 6GB и комбинация от M.2 NVMe PCIe SSD (до 512GB) и HDD/SSHD (до 1TB).Наличието на комбинация от Core i7 процесор, подобаващо количество RAM и способна видеокарта, дава възможност да играете някои от по-натоварващите актуални онлайн игри при максимални или близки до максималните настройки.Други параметри също допринасят за доброто гейминг изживяване. Това са 15.6“ Full HD екран с матово покритие и 144Hz честота на опресняване, позволяваща гладък геймплей без накъсване на картината. Характерно за дисплея е наличието на тънки странични рамки, което придава по-компактен размер на цялата система.Охладителната система се състои от два 12V вентилатора и включва специални тунели за отвеждане на праховите частици без те да минават през радиатора, където обикновено се натрупват. Така се отстранява една от най-големите опасности в дългосрочен план за преносимия компютър - натрупване на прах и прегряване.Лаптопът разполага и със стабилната мрежова връзка, която се осигурява от 802.11ac 2×2 Wave 2 Wi-Fi система. Налична е и опция за свързване с кабел към LAN.Озвучителната система е съставена от 2 x 3.5W SmartAMP говорители и предлага силен и плътен звук. Говорителите са разположени от двете страни на корпуса и са насочени надолу.", "date": "2018.08.17", "title": "Най-новото попълнение сред геймърските лаптопи на Asus впечатлява с дизайн и параметри"}
{"url": "https://offnews.bg/turizam/simeonov-obiavi-triumfalna-pobeda-nad-kakaovia-plazh-zavedenieto-otva-686457.html", "text": "С триумфална победа за държавата приключи сагата „Какаов плаж“ и „Хедон“, обяви във фейсбук профила си вицепремиерът Валери Симеонов.Двете заведения в Слънчев бряг и на плаж \"Харманите\"-Созопол ще отворят отново, след като са изпълили предписанията на РЗИ, а освен това ще получат максимално предвидената парична санкция.Днес Бургаският административен съд е отхвърлил единствената жалба срещу затварянето от РЗИ на едно от заведенията като лишено от основание. След решението началникът на РЗИ-Бургас, от своя страна, е спрял заповедите за спиране от експлоатация на двата бара и е разрешил те да отворят, ако спазват буквата на закона.Нарушителите изпълниха законовите предписания на здравните органи и издадоха фирмени заповеди за прекратяване на озвучаването след 23:00 ч. на открити площи, информира Симеонов.Освен че силната музика след 23 ч ще спре, след 22:30 в откритите части на двата бара няма да се сервира, а до 23 ч около баровете трябва да има обезшумителни панели.", "date": "2018.08.17", "title": "Симеонов обяви триумфална победа над Какаовия плаж, заведението отваря"}
{"url": "https://offnews.bg/politika/direktorat-na-agentciata-po-vpisvaniata-zornitca-daskalova-e-podala-os-686467.html", "text": "Изпълнителният директор на Агенцията по вписванията Зорница Даскалова подаде молба за освобождаване от заеманата от нея длъжност. Министърът на правосъдието Цецка Цачева прие оставката й, съобщиха преди минути от Министерството на правосъдието.Новината идва след като вчера премиерът обяви, че не е доволен от работата ѝ и даде да се разбере, че тя ще се раздели с поста си.Причината за това е , който вече осми ден работи само частично, а няколко дни бе напълно недостъпен.На петие ден след срива Даскалова даде пресконференция, на която обясни, че \"такива неща се случват\".", "date": "2018.08.17", "title": "Директорът на Агенцията по вписванията Зорница Даскалова е подала оставка"}
{"url": "https://offnews.bg/futbol/chakaneto-svarshva-seria-a-startira-v-efira-na-max-sport-2-686466.html", "text": "Голямото чакане за феновете на италианската Серия “А” приключва тази събота. Новият сезон в Калчото започва на 18 август от 19:00 часа с двубоя между Киево и Ювентус, който ще се излъчи пряко поМачът предизвиква и допълнителен интерес сред феновете, тъй като дългоочакван официален дебют за гранда от Торино се очаква да направи звездното попълнение Кристиано Роналдо. „Старата госпожа“ е тотален доминант в първенството и е в поредица от 7 поредни титли, като е фаворит за отличието и през този сезон.По-късно в съботната вечер, от 21:30 часа, е време за първото голямо дерби на сезона между отборите на Лацио и Наполи, като и двата тима не крият аспирациите си за участие в Шампионската лига. Двубоят също ще можете да проследите директно по MAX Sport 2.В неделния ден феновете на италианския футбол ще се насладят на още два интригуващи двубоя в ефира на MAX Sport 2. От 19:00 часа тимът на Торино, воден от нападателното си трио Белоти-Ляич-Нианг, ще се изправи срещу един от фаворитите за челната тройка - отбора на Рома. От 21:30 часа фаворит №2 на букмейкърите за спечелване на Скудетото - Интер, ще гостува на коравия тим на Сасуоло.Първият кръг от новия сезон в Серия “А” ще приключи в понеделник от 21:30 часа със сблъсъка Аталанта - Фрозиноне, който също ще можете да проследите пряко по MAX Sport 2.Заради огромната трагедия в Генуа, свързана с рухването на моста „Моранди“ и десетките жертви, двубоите Милан - Дженоа и Сампдория - Фиорентина бяха отложени.", "date": "2018.08.17", "title": "Чакането свършва, Серия А стартира в ефира на MAX Sport 2"}
{"url": "https://offnews.bg/obshtestvo/veche-ima-i-defitcit-na-uchiteli-po-muzika-izobrazitelno-izkustvo-i-f-686443.html", "text": "За пръв път за предстоящата учебна година се появява дефицит на учители по изобразително изкуство, музика и физкултура, обяви в интервю за \"Фокус\" председателят на Синдиката на българските учители Янка Такева.Най-голям дефицит традиционно се наблюдава сред учителите по природо-математическите дисциплини, математика и информатика. Често липсват също и учители по чуждоезиково обучение и по начална и предучилищна педагогика. „Но от тази година имаме дефицит на учители по изобразително изкуство, по музика и по физкултура. Това е нещо ново за тази учебна година и затова много се надяваме специалистите - не само тези, които излизат от университета, но и тези, които са с педагогическа способност и работят в други сфери, да предпочетат образованието“, коментира Такева.По думите ѝ едно от основните предизвикателства пред предстоящата учебна година е квалификацията на учителите, която да подпомага изпълнението на политиките за подобряване на организационно-педагогическата дейност. „Тя ще подпомогне и подобряването на политиките за повишаване качеството на учебно-възпитателния процес чрез подобряване компетенциите на учителите във всички посоки, свързани с новите изисквания и предизвикателства пред образователната система“, коментира председателят на Синдиката на българските учители. Като друго предизвикателство Такева посочи развиването на политики за задържането на децата в училище, особено от рисковите групи семейства.", "date": "2018.08.17", "title": "Вече има и дефицит на учители по музика, изобразително изкуство и физкултура"}
{"url": "https://offnews.bg/istoria/namerenata-statuia-v-herakleia-sintika-veroiatno-e-na-mesten-upravnik-686461.html", "text": "Намерената в Хераклея Синтика статуя най-вероятно е на местен управник, съобщи доц. д-р Людмил Вагалински от НАИМ. Археолозите от екипа му почистиха късноримската каменна скулптура от пръстта, след като кран премести тежката стълба на форума над нея. Статуята е без глава, но до левия крак на облеченото в тога мъжко тяло е изваяна кутия за папируси – за да е ясно, че става дума за магистрат на висока позиция.Дали главата е махната нарочно от недоволни жители на града или от политически противници на управника? Засега няма как да е сигурно. От една страна по скулптурата няма други следи от грубо отношение, тя е била положена внимателно в легнало положение. От друга страна обаче строителите на стълбището са знаели, че тя остава отдолу и че хората почти буквално ще стъпват върху поваления магистрат.Чакат се още хипотези около рядката находка, а археолозите не са се отказали да търсят и главата – пространството около статуята още не е изследвано напълно. Но вече е избрано мястото, където скулптурата ще бъде видима за всички посетители на Хераклея Синтика край с. Рупите: сред останките от гражданската базилика на форума. Някога тази сграда е била нещо като съдебна палата на града.", "date": "2018.08.17", "title": "Намерената статуя в Хераклея Синтика вероятно е на местен управник"}
{"url": "https://offnews.bg/obshtestvo/4-rajona-v-sofia-bez-voda-dnes-686447.html", "text": "В четири участъка в столицата водоснабдяването ще бъде прекъснато днес заради ремонтни дейности, съобщават от \"Софийска вода\".От 10 до 16:30 ч без вода ще е районът на бул. „Евлоги и Христо Георгиеви“ от ул. „Оборище“ до бул. „Мадрид“.От 10:00 до 17:00 часа живеещи в района на ул. „Иван Гарванов“ от ул. „Ришки проход“ до ул. „Дръстър“ също нямат да имат вода.Заради подмяна на пожарен хидрант на бул. „Тодор Александров“ се налага спиране на водоподаването от 09:00 до 18:00 часа на ул. „Овчо поле“ от бул. „Тодор Александров“ до бул. „Александър Стамболийски“.От 09:30 до 19:00 часа на клиентите на „Софийска вода”, живеещи в района на ул. „Шарл Шампо“ от ул. „Боянски водопад“ до ул. „Акад. Георги Наджаков“ и на ул. „Костенски водопад“ от ул. „Тодор Каблешков“ до ул. „Иван Киров“, ул. „Акад. Георги Наджаков“, ул. 409 също ще са без вода.", "date": "2018.08.17", "title": "4 района в София без вода днес"}
{"url": "https://offnews.bg/ikonomika/shefat-na-kat-oglavi-dai-686446.html", "text": "Министър-председателят Бойко Борисов одобри предложението на министъра на транспорта, информационните технологии и съобщенията Ивайло Московски за изпълнителен директор на ИА „Автомобилна администрация“ да бъде назначен Бойко Рановски. Досега длъжността се заемаше от Красимир Сребров, който почина след дълго боледуване.Комисар Бойко Рановски е завършил ВВИСУ „Любен Каравелов“ в София. От 1996 г. до 1999 г. е офицер в Българската армия. От август 1999 г. започва работа в Министерството на вътрешните работи, като районен инспектор в 3-то Районно управление към СДВР.От 2003 г. е назначен в сектор „Териториално обслужване“ в отдел „Охранителна полиция“ – СДВР. От 1 март 2005 г. е служител в Пътна полиция. От март 2015 г. е началник на отдел „Пътна полиция“ при ГД „Национална полиция“ – МВР.Изпълнителна агенция \"Автомобилна администрация\" е едно от държавните ведомства, за които има огромни съмнения за ширеща се корупция по време на управлението на ГЕРБ. Двамата предишни директори на ДАИ бяха отстранявани след полицейски акции, а преди година 12 от общо 14 изпитващи за шофьорски изпити в София бяха арестувани. Всички те обаче бяха оставени на работа, а единственият отстранен бе шефът им Кънчо Димитров, който подаде сигнал за схемите.Заради корупцията в ДАИ гладува и дисидента Николай Колев - Босия, който вече е в крайно лошо здравословно състояние.", "date": "2018.08.17", "title": "Шефът на КАТ оглави ДАИ"}
{"url": "https://offnews.bg/politika/tcetcka-tcacheva-podala-signal-do-tcatcarov-i-dans-zaradi-sriva-v-targ-686444.html", "text": "Министърът на правосъдието Цецка Цачева в петък е подала сигнал до ДАНС, главния прокурор Сотир Цацаров и министъра на вътрешните работи заради срива в системата на Търговския регистър.Цачева посочи, че решението за санкциите ще се вземе, след като излязат докладите на службите, които търсят причините за проблема, но отказа да коментира дали според нея става въпрос за саботаж.Тя каза още, че през септември 2017 г. е получила доклад от изпълнителния директор на Агенцията по вписванията, в който са били посочени 6 мерки, които да гарантират безпроблемната работа на регистъра. Цачева разпоредила всички те да се изпълнят, като осигурила и финансовото надграждане на регистъра.Правосъдният министър каза, че не знае дали фирма \"Лирекс БГ\" ООД, която отговаря за поддръжката на Търговския регистър, е печелила обществена поръчка за тази дейност и преди настоящия договор от май 2018 г. Цачева посочи, че за миналата година са били дадени 4 млн. лв. за сигурността на системата. ", "date": "2018.08.17", "title": "Цецка Цачева подала сигнал до Цацаров и ДАНС заради срива в Търговския регистър"}
{"url": "https://offnews.bg/ikonomika/shte-ima-li-obezshtetenia-za-zastrahovanite-v-olimpik-686445.html", "text": "Българската Комисия за финансов надзор (КФН) очаква от Кипър информация за това как ще се изплащат обезщетения на застрахованите в обявеното в несъстоятелност дружество \"Олимпик\".Това стана ясно от думите на заместник-председателя на комисията Ралица Агайн.В интервю за БНТ тя обяви, че хората с неизтекли до 17 август полици имат право да получат остатъка от внесените от тях премии, но това ще се случи в рамките на общата процедура по ликвидация на застрахователя, който е кипърски.На въпрос към кого трябва да се обръщат хората, за да бъдат компенсирани, трябва ли да подават заявление в КФН, за да бъдат покрити разходите им от Гаранционния фонд, зам.-председателят отговори, че заявления трябва да се подават в офисите на клона на ЗК „Олимпик“, които все още работят, въпреки че компанията е вече в процедура по ликвидация. Съответно връщането на премиите ще стане в общата процедура по ликвидацията.Ако, хипотетично, някой от застрахованите в ЗК „Олимпик“ в последния ден от застраховката извърши ПТП, той трябва да си предяви претенцията пред Олимпик“, за да влезе в списъка на кредиторите, поясни Ралица Агайн. \"Допълнително за това как ще бъдат плащани обезщетенията чрез системата на гаранционните фондове, ще трябва да получим по-подробни указания от надзора на Кипър, който трябва по-подробно да разясни процедурата и на нас. Изпратили сме запитване и очакваме от тях отговор. Вярвам, че до няколко дни ситуацията ще бъде изцяло изяснена\", добави тя.Какво би станало, ако на 18.08.2018 г. застрахованите лица в „Олимпик“ до 17-ти не сключат нова застраховка?Ако нямат застраховка и направят ПТП, българският Гаранционен фонд ще плати на потърпевшия, но след това ще предяви регресен иск от виновния водач. Застраховката ГО не е просто задължение, а е добре всеки водач на МПС да я сключва, защото тя го защитава, покрива имуществени и неимуществени щети причинени на трети лица, поясни зам.-председателят от КФН. Гаранционният фонд, от своя страна, е дале уверение, че няма да предприемат за момента прекратяване на регистрацията на такива моторни превозни средства, тъй като е възможно през летния месец август много хора да не са разбрали, че трябва да си сключат нова ГО с друг застраховател. Ще бъде проявено разбиране за това, че е необходимо повече време за хората.Към 17.08.2018 г., съгласно данни на Гаранционния фонд, действащите полици по застраховка „Гражданска отговорност“ на автомобилистите са 197 551. От тях 96 658 полици, което е почти половината, са сключени на разсрочено плащане на 3-месечни вноски, а другите – на 6-месечни вноски. Тези полици се прекратяват автоматично от обявяването в държавния вестник на Република Кипър на назначаването на Временен (предварителен) ликвидатор на застрахователя. Покритието по тези полици се прекратява в 24:00 ч. на тази дата. Клиентите по полиците, сключени на разсрочено плащане, не следва да плащат следващи вноски по тях поради прекратяването на тези полици. Застрахователят служебно разполага с информация за това какви суми трябва да бъдат възстановени на клиентите му по прекратените полици за неизтеклата част от договорите и не е необходимо клиентите да подават искания за това, добави Ралица Агайн..", "date": "2018.08.17", "title": "Ще има ли обезщетения за застрахованите в Олимпик?"}
{"url": "https://offnews.bg/analizi-i-komentari/darzhavata-na-mutrite-686436.html", "text": "Поредната мутренска схема със застраховките. Тъй като Булинс - СИК - Олимпик вече ги мързи да правят бизнес и да получават печалби, тъй като са продавали \"евтини\" застраховки, без идея да застраховат, са решили направо да сексвестират чрез фалит приходите от продажбите им. Сметнете далаверата - тотална сума на приходите от 200 хиляди по сумата на застраховката \"Гражданска отговорност\", която плащате - примерно 300 лева. Махнете от тази сума - разходи по администрация, плащания към трети страни, които не са повече от десет процента, както и сумите по изплатени обезщетения, като имате пред вид, че крайния срок на тези застраховки не е изтекъл. И .... получавате чисти пари, които трикът с фирмата в Кипър, която ги е прибрала и не плаща нищо, прекрасно допълва картината на мутренското застраховане, подкрепено от държавата. Разликата е, че сега дори не харчат пари за лепенки и не плащат на мутри. Няма защо, държавата е тяхна.Сега тези 250 хиляди излъгани отново ще трябва да платят вече по-скъпите застраховки - извънредно плащане във вид на данък \"отсъстваща\" държава.Пладнешки обир. И забележете - няма самосезиране или сезиране на прокуратура. То и да има какво от това - полза \"йок\" - разследване срещу \"наши\" не водим.Няма отговор от държавата - къде са парите които Олимпик е превеждала в гаранционния фонд - твърдят, че са 16 милиона лева и изобщо защо не се намесва гаранционния фонд?А версията на КФН, че нямало право да надзирава Олимпик, само говори за наглост и разпасаност.ТЕ просто пробват до къде ще издържите. Защото ги мързи вече и бизнес схеми за източване на средства да измислят, защото е сложно и времеемко. А така с пряк грабеж си е чиста работа.И си представете, каква част от излъганите 250 хиляди отново ще гласуват за да ги управляват същите. И каква част ще протестират.Б. ред. - Мнението на бившия ни посланик в Москва Илиян Василев е от профила му във фейсбук.", "date": "2018.08.17", "title": "Държавата на мутрите"}
{"url": "https://offnews.bg/obshtestvo/slo4aenoss-padna-sajtat-na-pravosadnoto-ministerstvo-686448.html", "text": "Сайтът на Министерството на правосъдието не работи, установи проверка на OFFNews.Засега не е ясно дали става дума за хакерска атака или за технически проблем.Изчезването на сайта на ведомството на Цецка Цачева става точно седмица след като се срина Търговския регистър, който също е под шапката на министерството. Уверенията на властта са, че става дума за изгорели дискове и чисто технически проблем.В петък привечер достъпът към сайта на правосъдното министерство беше възстановен.", "date": "2018.08.17", "title": "SLO4AENOSS??? Падна сайтът на правосъдното министерство"}
{"url": "https://offnews.bg/obshtestvo/kraj-na-bezplatnoto-parkirane-do-natcionalnia-stadion-ot-1-septemvri-686450.html", "text": "паркирането до Националния стадион \"Васил Левски\" ще е платено от 1-ви септември.От 20-и август, понеделник, започва разчистването на паркинга от автомобили. От следващия месец пространството ще се стопанисва и управлява от „Пазари Запад“ и Столичната община.Престоят и паркирането на превозните средства ще се таксува съгласно утвърдени тарифи. Търговията с колела, части за тях, както и ски и аксесоари, която от години се извършва на това място, няма да бъде премахната, но ще се осъществява съобразно тарифа на Общината.", "date": "2018.08.17", "title": "Край на безплатното паркиране до Националния стадион от 1 септември"}
{"url": "https://offnews.bg/analizi-i-komentari/skapi-priateli-pazete-zaev-za-drug-kato-nego-shte-chakate-desetileti-686453.html", "text": "В продължение на близо три десетилетия се опитвам в Македония да въведа нов подход към българската политика, но и да инициирам ново четене на македонската история за отношенията ни с българския народ.През тези двадесет и осем години критиките ми бяха насочени най-вече към македонските митологии, лъжи или исторически фобии. В този смисъл мога да призова моя личен принос към определена част от македонските граждани да променят своето съзнание, за да започнат без предразсъдъци да гледат на нашите български съседи.Ето защо сега си давам правото да извърша сериозна критика към българската политика към Република Македония. А именно, аз съм свидетел на прилагането на напълно непринципна политика, поставена напоследък от нашите приятели от източната страна. За да бъде парадоксът по-голям, това се случва, когато като министър-председател на Република Македония дойде един прагматичен политик, човек, който с лекота подписа договора за приятелство с Република България, който постоянно дава доброжелателни изявления, че иска да бъде приятел с България, правейки огромни смели стъпки в тази посока; въпреки че в собствената си партия има голяма съпротива срещу неговата политика; въпреки че има огромна опозиция от страна на силната ВМРО-ДПМНЕ, която не престава да призовава за \"сключения вреден договор с България\"; въпреки че е изложен на критика за подписания договор от историци, журналисти и различни независими интелектуалци.И нека не забравяме, че македонските социалдемократи са създали антибългаризма в Македония. И тъкмо поради това в момента, когато в западна съседка имате най-добрият премиер, който има разбиране и инициатива нещата с България да се развиват, ние сме свидетели на една крайна арогантност, наглост, демонстриране на напълно непознаване на вътрешните състояния в Македония и дълбоко подкопаване на позициите на своя приятел. Събитията се движат сякаш на филмова лента. Първо беше измислен проблемът с името Северна Македония. Дали това име е застрашило българските национални интереси? Да не забравяме, че името \"Северна\" не изпълва с ентусиазъм македонците, а идва след три десетилетия трудни преговори с гърците. А когато стане необходимо да се промени името на държавата, е необходимо да се запази поне определено достойнство, аналогично на подобни примери в международната политика. Съгласен съм, че някакви крайни националисти могат да злоупотребят с представката ''Северна“ с иредeнтистки цели, но същото тълкуване може да се прави и на името Горна или Вардарска Македония, а най-вече ако не се промени, а си остане Република Македония.Че това е най-убедително, го потвърждават нагласите на самите гърци, които в името Република Македония виждат най-големия иредентизъм. Да не забравяме, че Република България първа призна името Македония на нашата страна, но и да не заобикаляме българските политици, които от три десетилетия мълчат за гръцкото монополизиране на същото име. Колко лесно политиката на България позволява да се консолидира монополът на името Македония в интерес на гръцката кауза. През 19 и началото на 20-ти век България бори ли се с Гърция заради монопола на името на Македония?След това се появи проблемът с македонската православна църква. Съжалявам, че в нашия източен съсед мнозинството не разбра колко смело е направила македонската православна църква, като инициира Българската православна църква да я разпознае като църква-майка. Тази идея имаше привърженици, но имаше и много цинични и саркастични анализи.Коментарите, които проследих: \"нека бъде разпусната като църква и да се претопи в БПЦ\" свидетелстват само колко малко е известно положението в Македония.След това по време на посещението на президента на Република Македония, Георге Иванов (чийто постоянен критик бях в продължение на десет години), се получи неудобство. Въпреки че пристига по покана на Република България, той се изправи пред грубо затворената врата на кабинета на премиера, което беше аргументирано с някои вътрешни македонски условия. За такава грубост в международната дипломация не съм чувал дълго време. Трябва да се знае, че това не е само личен акт към определен политик, но и отношение към институцията на президента на съседна държава.Освен това станахме свидетели на няколко изказвания от моя личен приятел Ангел Димитров, който със своите основни позиции също така гарантира, че комисията по обща история скоро ще се провали, така че трудно ще се стигне до сближаване на нашите истории.А до върха се стигна с изживяването с премиера Зоран Заев.Отначало се замислих къде е неговата грешка?! Илинденското въстание било македонско? После дойде, сякаш координирано, клане от страна на най-големите български политици и голям брой анализатори и журналисти. Значи ли това, скъпи съседи, че имаме нова забрана за употреба, този път с македонското прилагателно? Имаме ли някакви нови проблеми, които никога не са съществували, дори в българската историография? Сега, когато започваме да говорим за едно съществено сближаване, някой измисля проблеми, които не съществуват дори в най-крайните български среди. Нима тепърва трябва да се обяснява, че всичко, което се е случило на територията на Македония, може и се подразбира да бъде наречено македонско. Нима тракийските паметници на територията на България не са български? Но проблемът не е само в географското определяне, но и съдържа съществено измерение. Ако Илинденското въстание е водено от организация, която се нарича македонска, ако крайната цел е автономия на Македония, не можем ли да го наречем македонско?Впрочем, ако Илинденското въстание не е македонско, защо през тридесетте години на ХХ век българската комунистическа партия притисна Коминтерна да признае македонската нация, което беше тяхна политика почти три десетилетия. Ако Илинденското въстание не беше македонско, би ли имало днес самостоятелна и независима Македония с пълна подкрепа на нейните граждани? През 1900 година един от нашите съвместни писатели Войдан Чернодрински, роден в Македония и живял и умрял в София, написва драмата \"Македонска кървава сватба“. В новото издание, как би било по-подходящо да се постави заглавието, само \"кървава сватба\" или \"българска кървава сватба\"? Същият автор през 1904 г. пише и драмата \"Македонско въстание\".Забранявайки ни прилагателното ''македонски'', означава ли, че вече нито Охридското, нито Тиквешкото ще ги наричаме македонски? А какво правим – македоно-одринското опълчение? Какво ще правим с единадесетата македонска дивизия? Какво ще правим с македонската имиграция в Америка, както я нарича и Ванче Михайлов, но и от Георги Пирински? Как ще кръстим „македонския научен институт“ и неговия вестник \"Македонски преглед\"? Как ще се справим с \"македонските братства\", съществували във всеки град в България? Или пък с Македонската патриотична организация /МПО/ в САЩ и тяхното издание \"Македонска Трибуна\"?Скъпи приятели, във вашите ежедневни политически изчисления между правителството и опозицията представихте безпринципно Македония. Отворете вашите собствени историографии и ще срещнете хиляди места, в които се използва описателното прилагателно \"македонско\". И накрая отново ще ви напомня, че в лицето на премиера Заев имате прагматичен приятел. Не си позволявайте да губите неговата привързаност, защото може би в момента той е единственият политик, готов да се извини за нещо, което не е направил погрешно. Ако той падне, докато се появи втори като него, ще чакате две или три десетилетия!И на края, оставете историческите декларации на страна, ами вижте, че на ГКПП Делчево - Благоевград има постоянен задръстване, а през уикендите и по празниците хората чакат и по няколко часа. Тъй като теснината е изключителен от ваша страна, отделете от бюджета 50 хил. евро, за да направите още една лента, така че гражданите да могат да пътуват и да общуват свободно.", "date": "2018.08.17", "title": "Скъпи приятели, пазете Заев. За друг като него ще чакате десетилетия"}
{"url": "https://offnews.bg/sviat/pentagonat-smiata-che-kitaj-veroiatno-trenira-udari-sreshtu-sasht-i-s-686439.html", "text": "През последните години китайската армия е увеличила операциите на бомбардировачите си и вероятно тренира за нанасяне на удари срещу САЩ и техни съюзници, се казва в годишен доклад на Пентагона, цитиран от БТА.Оценката беше направена на фона на засилено напрежение между двете страни поради разногласия за търговията. Според публикувания снощи доклад Китай се стреми да увеличи глобалното си влияние, като за миналата година е похарчил за отбрана над 190 милиарда долара по оценки на Пентагона.През последните три години китайската армия е разширила надморските райони, в които действат нейни бомбардировачи, трупайки опит във важни региони. Тя вероятно се готви за удари срещу САЩ и техни съюзници, включително на територията на Гуам, се казва в доклада на Пентагона.Китай е разработил и много сценарии за военна операция срещу Тайван, от морска и въздушна блокада до десант в големи мащаби, целящ окупиране на острова. \"Ако САЩ се намесят, Китай може да опита да забави ефективното им участие и да се опита да спечели с ограничени военни действия\", според Пентагона.В доклада се подчертава, че Пекин развива и космическите си сили въпреки официалната си позиция срещу милитаризацията на Космоса.Засега няма коментар от китайското посолство във Вашингтон.", "date": "2018.08.17", "title": "Пентагонът смята, че Китай вероятно тренира удари срещу САЩ и съюзниците им"}
{"url": "https://offnews.bg/ikonomika/politcite-na-olimpik-stavat-nevalidni-v-polunosht-na-18-avgust-686431.html", "text": "В полунощ срещу събота се прекратява валидността на полиците \"Гражданска отговорност\" на клиентите на кипърския застраховател \"Олимпик\", съобщава БНР.От няколко дни те имат право да сключват договори с други застрахователи. Въпреки че от МВР обещаха, че ще дадат няколко дни толеранс, докато шофьорите подновят полиците си, експерти предупреждават да не се поема риск и да се управлява автомобил без застраховка.Българските клиенти на застрахователя са над 200 000, а инструкции как да получат обезщетението си трябва да бъдат дадени от кипърския регулаторен орган.", "date": "2018.08.17", "title": "Полиците на Олимпик стават невалидни в полунощ на 18 август"}
{"url": "https://offnews.bg/kultura/preporachvame-vi-hip-hop-ot-edno-vreme-686058.html", "text": "Тази вечер от 19.00 часа в Маймунарника в Борисовата градина ще звучи музиката на едни от най-големите имена в хип-хоп музиката от близкото минало.Сред предпочитаните имена, които със сигурност ще звучат, са Run DMC, The Sugarhill Gang, Grandmaster Flash, NWA, The Jungle Brothers, силните на 90-те - Dr. Dre, Onyx, Beastie Boys, Public Enemy, House Of Pain, Ice T, Ice Cube, Naughty By Nature, Cypress Hill, Big Daddy Kane, 2 Live Crew, 2 Pac, LL Cool J, Arrested Development, Lords Of The Underground, Das EFX, Lordz Of Brooklyn, Del tha Funkee Homosapien, Sir Mix-A-Lot, изгряващите тогава Snoop Dog, Busta Rhymes, Redman, Notorious B.I.G. и много други.Зад пулта ще застанат Мартин Михайлов и Feel, които ще ни отведат десетилетия назад в историята на рапа.", "date": "2018.08.17", "title": "Препоръчваме ви: Хип-хоп от едно време"}
{"url": "https://offnews.bg/sviat/zemetresenie-s-magnitud-5-2-raztarsi-italia-686433.html", "text": "Земетресение с магнитуд 5,2 разтърси Централна Италия, съобщи Националният институт по геофизика и вулканология, цитиран от Франс прес.Засега няма данни за жертви или разрушения.Трусът е станал близо до Монтелчифоне в област Молизе на дълбочина 9 км. В същия район имаше трус с магнитуд 4,2 през април и друг с магнитуд 4,7 във вторник вечерта. И двата нанесоха само незначителни щети.Притеснени италианци спаха на открито, изплашени от земетресенията през нощта, съобщава БТА. Едно дете се самонарани, скачайки от балкон.Южната част на страната беше разтърсена от девет земетресения.Трусовете повредиха балкони, напукаха стени и доведоха до срутване на необитаеми жилища в област Молизе.", "date": "2018.08.17", "title": "Земетресение с магнитуд 5,2 разтърси Италия"}
{"url": "https://offnews.bg/112/nameriha-tialoto-na-vtoroto-momche-koeto-se-udavi-kraj-valnoloma-vav-686442.html", "text": "Намерено е тялото и на второто момче, което беше отнесено от морето край вълнолома във Варна.Тази сутрин търсенето на 14-годишното дете бе подновено от 12 водолази на Военноморските сили. Тялото на първото момче, което е на 12 години, бе открито вчера. Децата са били повлечени от голяма вълна.Заради тежкия инцидент, който се случи в следобедните часове на 15 август, на празника на Варна, тържественият концерт и заря бяха отменени.", "date": "2018.08.17", "title": "Намериха тялото на второто момче, което се удави край вълнолома във Варна"}
{"url": "https://offnews.bg/tenis/dazhd-prekasna-macha-na-grigor-sreshtu-dzhokovich-686441.html", "text": "Проливен дъжд прекрати мача между Григор Димитров и бившият номер 1 в света Новак Джокович от третия кръг на турнира \"Мастърс\" в Синсинати.Двубоят беше прекратен в началото на третия сет и отложен за петък, след като преди това беше прекъснат веднъж за повече от 90 минути, но времето не позволи да се доиграе. По програма доиграването на Григор и Джокович е насрочено като втори мач на Централния корт, където преди това ще играят Симона Халеп и Ашли Барт, като началото на срещата помежду им е от 18 часа българско време.Иначе срещата започна отлично за Димитров, който спечели първия сет с 6:2. Българинът залагаше на продължителни разигравания, като оставяше инициативата на Джокович и чакаше търпеливо грешки на сърбина. Във втория сет Димитров поведе с 3:1, но в играта му настъпи спад, докато сърбинът намали брака в играта си и спечели след пет поредни гейма с 6:3.В този момент заваля дъжд и двамата тенисисти се прибраха в съблекалнята. След повече от час и половина те подновиха битката. След два разменени гейма, Джокович направи пробив и поведе с 2:1, след което мачът отново беше прекъснат и впоследствие прекратен и преместен в програмата за днес.Шампионът от м.г. в Синсинати Григор Димитров има само една победа в 8 мача срещу Джокович и тя е от 2013 година. От своя страна Джокович не е печелил турнира в Синсинати и е амбициран да прибави титлата към богатата си колекция.", "date": "2018.08.17", "title": "Дъжд прекъсна мача на Григор срещу Джокович"}
{"url": "https://offnews.bg/kultura/balgarskiat-film-aga-vze-goliamata-nagrada-na-festivala-v-saraevo-686434.html", "text": "Филмът \"Ага\" на българския режисьор Милко Лазаров бе отличен за най-добър игрален филм на 24-ия Филмов фестивал в Сараево. Лентата е копродукция с БНТ.Четиричленното жури, оглавявано от иранския режисьор Асгар Фаради, присъди приза \"Сърцето на Сараево\" на българския филм \"Ага\".Сюжетът е с фокус върху семейството и начина, по който модерният свят променя нашите взаимоотношения. Това е една вълнуваща история за ескимосите Нанук и Седна, които мечтаят да се съберат с дъщеря си Ага.\"Ага\" имаше своята световна премиера тази година на \"Берлинале\", като по този начин български филм се завърна в основната програма на фестивала след пауза от 29 години.След дебюта си с \"Отчуждение\" през 2013-а, „Ага“ е вторият пълнометражен филм на Милко Лазаров.На филмовия фестивал в Сараево тази година бяха представени 266 филма от 56 държави.С приза най-добър актьор беше отличен хърватският актьор Леон Лучев за ролята му в \"The Load movie\", а най-добра актриса стана унгарката София Замоси за играта ѝ в \"One Day\". Наградата за най-добър късометражен филм отиде при босненския режисьор Ермин Браво за филма му \"Breath\".\"Почетното сърце на Сараево\" бе връчено на турския режисьор Нури Билге Джейлан и на босненеца Нияз Хастор за приноса им към филмовата индустрия.", "date": "2018.08.17", "title": "Българският филм Ага взе голямата награда на фестивала в Сараево"}
{"url": "https://offnews.bg/protesti/stotitci-na-protest-v-petrich-sled-kato-18-godishen-blasna-s-kolata-s-686490.html", "text": "Стотици демонстранти излязоха тази вечер на протест в Петрич, след като вчера 18-годишен шофьор трима младежи. Протестиращите, предимно млади хора, настояват за справедливо разследване на катастрофата и се опасяват, че случаят ще бъде потулен, тъй като шофьорът е син на бивш полицай.След катастрофата 17-годишно момче и 15-годишно момиче са в болница в тежко състояние, а третата пострадала - 16-годишно момиче, е освободена за домашно лечение.Районният съд в Петрич днес наложи на шофьора най-тежката мярка за неотклонение - \"задържане под стража\". Прокуратурата му повдигна две обвинения: за причиняване на средна и тежка телесна повреда.Напрежението и протестите в Петрич продължиха през целия ден, дъждът не спря демонстрантите и те блокираха движението в центъра на града.Близките на пострадалите са поискали записи от видеокамерата, монтирана в района на инцидента.Ръководството на Община Петрич няма да допусне да се манипулират записите. Те обаче не могат да бъдат предоставени на близките на потърпевшите поради започналото вече разследване, заяви пред БНР заместник-кметът Минка Салагьорова.", "date": "2018.08.17", "title": "Стотици на протест в Петрич, след като 18-годишен блъсна с колата си 3 деца"}
{"url": "https://offnews.bg/obshtestvo/ombudsmanat-s-goreshta-telefonna-linia-za-uzhilenite-ot-olimpik-686464.html", "text": "Гореща телефонна линия за консултиране и правна помощ на потърпевшите от фалита на застрахователна компания \"Олимпик\" отваря офисът на националния омбудсман Мая Манолова.Тя ще заработи от 20 август, понеделник, на номер 0895 561 885.Манолова освен това ще изпрати препоръка до председателя на Народното събрание Цвета Караянчева за промени в законодателството с цел защита на гражданите в случаи като този. Тя ще се обърне и към министър-председателя Бойко Борисов за активност на държавата при изготвяне на европейското законодателство в областта на застраховането.Мая Манолова е изпратила и препоръка до КФН за организиране на разяснителна кампания.Омбудсманът поиска от Главна дирекция \"Национална полиция\" удължаване на гратисния период, в който да не се глобяват шофьорите със застрахователна полица на „Олимпик“. Тя настоя за своевременното информиране на хората за какъв период от време застрахованите няма да бъдат глобявани поради липсата на застрахователна полица и изрази увереност, че ще им бъдат разяснявани последиците от това. ", "date": "2018.08.17", "title": "Омбудсманът с гореща телефонна линия за ужилените от 'Олимпик'"}
{"url": "https://offnews.bg/obshtestvo/spored-vlastite-za-intcidenta-na-varnenskia-valnolom-sa-vinovni-rodite-686435.html", "text": "Продължава акцията по издирване на едно от двете децата, които в сряда паднаха в морето от варненския вълнолом. Тялото на другото момче беше намерено от водолази вчера.Хора в района казват, че вълноломът е опасен и трябва да се ремонтира. По думите им съоръжението е разбито, стърчат арматури, а осветлението не работи.Въпреки това, според директора на Държавно предприятие „Пристанищна инфраструктура” Ангел Забуртов, основна вина за трагичния инцидент имат родителите, „които позволяват на деца, които не могат да вземат самостоятелно решения, да се разхождат сами на 5 бала вълнение”.„Мястото и съоръжението е вълнолом, етимологията е да разбива вълните. Разходките по вълнолома са страничен ефект”, подчерта той в ефира на bTV.По думите му е невъзможно да се постави обезопасителен парапет на първото стъпало. Трябва ли все пак да се ограничи достъпа? „След като за 110 г. докарахме обществото до ниво да го обучаваме за опасността при 5 бала вълнение, може би това трябва да се направи”.", "date": "2018.08.17", "title": "Според властите за инцидента на варненския вълнолом са виновни родителите"}
{"url": "https://offnews.bg/litca/v-tarsene-na-sledvashtite-nightwish-chast-ii-vivaldi-metal-project-685160.html", "text": "Вече десет години Пламен Димов - българин, попаднал във финландското градче Китее и преподал първите уроци по музика на децата, които по-късно ще станат Nightwish, събира талантливи музиканти от цял свят, за да открие следващите таланти, които ще покорят света.В началото е ПловдивОще 9 месеца преди началото на фестивала Пламен е дошъл в Пловдив, защото вярва, че този град, в който самият той е учил музика, е извор на таланти.Обявил е прослушване в един рок клуб и той се пръска по шевовете. Всъщност никога не съм бил на толкова претъпкан концерт. Стотици дечурлига са се натъпкали в \"Петното\", а музикантите на сцената са техни съученици. Пламен седи облегнат на бара. В тъпканицата не мога да стигна до него.Децата на сцената са едно от друго по-добри. Публиката - главно от техни връстници, но и от застарели разбирачи като мен, е в истински възторг.Едно от децата обаче прави изключително впечатление. Казва се Тодор Борисов и е на 11 г. Когато успявам да се добера до Пламен, си казваме, че това дете е изключително.9 месеца по-късно виждам отново Тодор, този път в Китее. Поканен съм на мечтаните от всеки млад музикант Nightwish days, в които Пламен Димов събира музиканти от цял свят, защото вижда в тях потенциал да станат толкова добри, колкото най-именитите му ученици.Сядам в залата, в която мъничката и още неуверена Таря Турунен е взела първите си уроци по пеене и в която приличащият на Хари Потър по това време Туомас Холопайнен се е учил да свири на тромпет.Тошко пее ''Eva\" от албума на Найтуиш Dark Passion Play. Това е странен албум. Той е първият след раздялата с Таря. Може би най-добрият откъм композиции, очевидно Туомас е дал всичко от себе си, за да покаже, че той, а не Таря е Nightwish. Аз обаче така и не успях да свикна с втората певица Анет Олсон и някак си съм наредил тази песен сред второстепенните. Сега сякаш я чувам за пръв път.Отивам при Тошко и му казвам, че пее \"Ева\" по-хубаво от Анет. Той се притеснява, а учителката му Руми ни се скарва и на двамата, че утре е концертът, да не го разсейвам с глупости.Руми Иванова е другата причина Пламен толкова да залага на Пловдив, когато търси талантите си. Тя е музикалният педагог на спечелилите X Factor 4Magic и което повече ни интересува в случая - на полуфиналистката Мирослава Тодорова и на представителката ни в детската Евровизия Лидия Ганева. От стотиците деца, които Пламен Димов е изслушал на живо и по интернет, именно у тях е видял таланта, с който си заслужава да се занимава.Българчетата са ми най-добри, казва ми Пламен на сутринта преди концерта. Интервюирай ги, като станат звезди, само ти ще имаш с тях интервю като малки.Лидия е съвсем дете. Има уникално дълбок глас, който страшно впечатлява на фона на крехкото й телце.Мирослава е любимката на Пламен. С пълното съзнание колко е готина и как всичко може да си позволи, успява да обърне на джаз която и да е песен.Концертът, на който учениците трябва да покажат какво са научили, се казва Sleeping Sun concert и е вКаменната църкваФинландците живеят изключително скромно. Повечето къщи са дървени, 80% от тях са боядисани в един и същ оттенък на тъмночервеното. Другите са светлосиви и жълти, а малцина ексцентрици са си боядисали къщите в един по-светъл оттенък на жълтото. Сред цялата тази еднаквост каменната църква на Китее се откроява драстично.Имаме изключителния за всеки истински фен на музиката късмет да присъстваме на репетициите и саундчека. Така имаме шанса да видим как двама изключителни музиканти грижливо отглеждат още несъвършените изпълнения, за да блеснат в пълната си прелест няколко часа по-късно пред зрителите.Единият се казва Сампа Хирвонен и е първият басист на Nightwish. Макар никога да не е бил официално част от групата, с него са първите концерти и първите турнета на Nightwish. След това е заменен от Сами Ванска, също ученик на Пламен, който живее точно до училището, в което се обучават участниците във фестивала.Сампа е най-скромният човек на света. Когато се запознаваме, аз потрепервам от респект, а той се притеснява повече от мен и ми обяснява колко е респектиран, че говори с журналист от толкова далече. След като за една бройка му се е разминала голямата слава, е решил да живее като обикновено момче, а не като мрънкаща несбъдната звезда. Влюбен е в Йълдъз Мехмет - една изключително красива певица от Румъния, която е срещнал на Nightwish days преди няколко години. Оттогава Йълдъз всяка година идва на фестивала. Участва на концертите и обучава малките ротарианци на пеене. Сампа я убеждава да се пресели във Финландия, тя го убеждава да се пресели в Румъния. Докато се разберат, Сампа е докарал каравана в двора на училището и двамата живеят в нея.Сампа е озвучителят на фестивала. Като го гледам как мъкне кабели, изпълнява прищевките на музикантите и заляга в краката им, за да чуе мониторите, се сещам за вица \"Абе, не знам кой е бай Иван, но папата му е шофьор\".Другият изключителен музикант, на когото можем да се наслаждаваме по време на репетицията, се казва Джузепе Йампиери, но не харесва името си и държи да го наричат Maestro Mistheria. Той е създателят, душата и основната фигура в невероятния Vivaldi Metal Project и е най-приказният пианист, когото някога съм слушал.Vivaldi Metal ProjectЗапомнете това има. Това е велика група и в нея има трима българи. Вероятно никога не сте чували за VMP. Разбираемо е, защото не са имали концерт, в Китее е първият им. И ако търсим следващите Nightwish, скромното ми мнение е, че много, много внимателно трябва да следим Vivaldi Metal Project.Днес Mastro Mistheria ще акомпанира на няколко вокалисти по време на концерта, до него на китарата е Цена Стефанова. Чуйте ги как свирят, защото имам много да разказвам за тях, а едва ли с думи ще успея да опиша музиката им.  А младежът, който мъкне столовете на главата си е първият басист на Nightwish Сампа Хирвонен.Макар и непознат у нас, Маестро Мистерия е изключително уважавана личност в музикалните среди. Когато обявява проекта си - новокомпозирани песни с метално звучене и вградени мотиви на Вивалди в тях, интересът е огромен. По един или друг начин Maestro Mistheria въвлича в проекта 130 музиканти, и сред тях са много от най-изявените имена в тежкия метъл и симфоник рока.На конкурса за композитори и аранжори един прави особено впечатление. Казва се Живко Коев и е от Бургас. Без да се познават, само разменяйки си музика чрез интернет, Живко скоро става основна фигура в проекта, негови са повечето от аранжиментите и трите най-хубави композиции.Когато изпраща на Маестро Мистерия една от тези композиции, решава, че звучи малко постно без глас и моли своя приятел Димитър Белчев от Варна да маркира вокала.Маестро Мистерия чува композицията в компанията на свой приятел-музикант. Възхитен е от нея, но приятелят му му казва: \"Остави песента, песни много. Чуй този глас!\"Така втори българин е въвлечен в проекта. Митко живее с музиката още от малък. Пял е в хорове, заедно с Живко е имал група. Казва се Allegorist, но едва ли сте я чували, защото в България няма сцена за български групи, а и никой не е пророк в собственото си село. Така преди няколко години Димитър Белчев, програмист по професия, изоставил музиката. Когато Живко го помолил да изпее вокалите, отдавна вече не се занимавал с музика.Трябва да чуете аплодисментите, в които избухват иначе сдържаните финландци в голямата концертна зала в Китее, когато Димитър Белчев запява ариите на Vivaldi Metal Project. Няма такъв глас! Познавайки добре съвременната симфоник метъл сцена, си позволявам да твърдя, че това е най-добрият вокал в момента в този стил. Странно е, че трябваше да отида чак до Финландия, за да го чуя.Несправедливо оставих Цена Стефанова за накрая, а всъщност тя е най-интересната в групата. Цена е от Русе и за разлика от Митко и Живко, все пак е сравнително известна в средите на най-запалените почитатели на този стил музика. Разбира се това не е достатъчно, за да те храни.Преди няколко години Цена разбрала, че едва ли ще живее от рок в България и емигрирала на Канарските острови. Създала импресарска агенция и заради добрия си вкус скоро станала човекът, който разпределя коя група в кой от многото барове и хотели на Канарите да участва, често самата тя пее в най-различни формации.Димитър Белчев я навил да кандидатства в обявения от Маестро Мистерия конкурс за певици на Vivaldi Metal Project. Но вече било късно - Маестро Мистерия бил избрал певиците. Все пак (според нея от куртоазия) й пратил една композиция, в която да изпее вокалите.\"В този момент нямах достъп до студио, след малко имах концерт, нямах никакво време. Събрах дюшеците от леглата, изправих ги по стените и прозорците, за да шумоизолирам стаята и изпях парчето.\"Връща записа на Маестро Мистерия само 40 минути, след като той й е пратил песента. Джузепе не можел да повярва. С уточнението, че певиците вече са избрани, й пратил втора и трета песен. Цена още същия ден връщала записи, които на другите певици отнемали седмици. Разбира се, другите певици били любезно уволнени, а Цена станала най-близкият на Джузепе член на групата.Група всъщност е силно казано. Макар вече да имали много песни зад гърба си, членовете на Vivaldi Metal Project още не се били виждали на живо. При едно от прибиранията на Цена в Русе миналия септември Джузепе, който живее в Загреб, й дошъл на гости и поканил и Живко Коев, когото Цена още не била виждала.Набързо сглобили кратък концерт в един клуб в Русе и това е единственото явяване на сцена, макар и в редуциран състав, на VMP, преди да се съберат в Китее. На Nightwish days повечето от тях се виждат за пръв път. А аз имам честта да присъствам на раждането на нещо изключително.Vivaldi Metal Project е проект, в който са въвлечени 130 музиканти. Но от всички тях Маестро Мистерия е избрал няколко, които са ядрото и, струва ми се, скоро ще се превърнат в една от най-влиятелните симфоник метъл банди.Angel Black е другата вокалистка освен Цена. Живее в Лондон, но всъщност е гъркиня от Солун. Безумно красива жена с ангелски глас и коса до кръста.Абигейл Сталшмид е дори още по-красива, след концерта децата се тълпят около нея и искат да я пипнат, за да се уверят, че е истинска. Аби е един от най-актуалните фотомодели в момента в САЩ. Виртуозна цигуларка с магично присъствие на сцената.Йонас Тури е като взет от Апокалиптика. Ученик е на Пламен в Китее. Свири на контрабас и виолончело. Само в ръцете на финландци тези инструменти звучат така.Куентин Корнет е белгиец. Поканен е в Китее от Пламен като един от музикантите, за които учителят е преценил, че имат потенциал да се превърнат в следващите Nightwish. Толкова добър китарист е, че Джузепе Йампиери естествено го харесва и след няколко дни Куентин гордо обявява, че вече е част от Vivaldi Metal Project.Странно е да видиш група, която е легендарна още преди първия си концерт. Заслугата за това е на Пламен Димов. Още преди фестивала той е обявил, че Vivaldi Metal Project са гвоздеите в него. А в Китее неговата преценка не се поставя на съмнение. В голямата зала, в която преди 21 години Nightwish са направили първите си концерти, се стича целият град. Това, което виждат е изумително. Цигулката на Вивалди в ръцете на Абигейл, оперните тригласи, вплетени в метъла на Живко, мрачният контрабас на Йонас и непосилната лекота на пианото на Маестро Мистерия.На първия ред са родителите на Туоамас Холопайнен, геният на Nightwish. Майка му се разплаква. Излиза на сцената и прегръща всеки от музикантите. Баща му, в инвалидна количка, благодари, че музиката на сина му е събрала толкова талантливи музиканти от цял свят тук, в Китее.--------------", "date": "2018.08.17", "title": "В търсене на следващите Nightwish (част II): Vivaldi Metal Project и българчетата на Пламен"}
{"url": "https://offnews.bg/obshtestvo/predimno-slanchevo-shte-bade-vremeto-s-valezhi-v-zapadna-balgaria-686432.html", "text": "Времето днес ще е предимно слънчево, като временни увеличения на облачността ще има само на отделни места в страната. Най-вече в Западна България краткотрайно ще превали и прегърми.Ще духа до умерен североизточен вятър. Максималните температури ще са предимно между 30° и 35°. Над Черноморието ще e предимно слънчево. Ще духа до умерен североизточен вятър. Максималните температури ще са 29–31°.Температурата на морската вода е 26-27°. Вълнението на морето ще бъде 2 - 3 бала.Над планините ще бъде предимно слънчево. Ще има и временни увеличения на облачността, но само на отделни места в масивите от Западна България краткотрайно ще превали. Ще духа умерен до силен вятър от изток-североизток. Температурите ще останат без съществена промяна, максималната на височина 1200 метра ще е около 23°, на 2000 метра – около 16°.Атмосферното налягане е близко до средното за месеца и се остане без съществена промяна.", "date": "2018.08.17", "title": "Предимно слънчево ще бъде времето с валежи в Западна България"}
