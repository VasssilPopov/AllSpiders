{"url": "https://offnews.bg/politika/protestat-v-nedelia-iskame-prezidentat-rumen-radev-da-nalozhi-izvanre-692025.html", "text": "Президентът Румен Радев да наложи извънредно положение, да поеме властта и да подпише договор с българския народ за промяна на системата на управление. За целта да се промени избирателната система, която да доведе в парламента достойни хора. Това ще иска протестът, който се организира в неделя, заяви за OFFNews Искрен Дилов, един от инициаторите, които се опитват да помогнат на народа. Хората сами се организират, обясни Дилов. Няколко граждани ще подадем ново уведомление до Столична община и СДВР за протеста, предишното бе подадено от Граждански форум \"Промяна\", но те просто ни подкрепят, уточни Дилов. И допълни, че с Методи Бъчваров, подал уведомлението от името на ГФ, са заедно.Разграничават се обаче от протеста, обявен за понеделник, във фейсбук група Нацонален протест срещу безобразията в България. Те искат оставка на правителството, безредици, а ние сме за мирен протест и смяна на на цялата система на управление, обясни Дилов. По думите му не се предвиждат блокади на движението в София, но задръствания със сигурност ще има, особено в центъра на столицата. Колони от автомобили от цялата страна пристигат за обявения \"Народен събор\" на пл. \"Княз Александър I\" в 15 часа в неделя, пишеше в първото уведомление до общината и СДВР подаден от името на ГФ \"Промяна\". Събитието на столичния площад е с неопределен срок. На въпрос дали президентът Румен Радев е уведомен за исканията на протеста, Дилов отговори: Пуснали сме съобщения из фейсбук, предполагам, че той има как да се информира. Но иначе ние сме просто граждани, като какви да го информираме за исканията на народа. На паркинга пред бившия мавзолей да покажем на самозабравилия се \"политически елит\" на кого трябва да служи, а ако не да му покажем къде му е мястото!!! Без политически партии, иска се смяна на избирателната система с такава, която да даде властта на народа, съгласно чл. 1, ал. 2 от Конституцията, зове Методи Бъчваров на страницата си във фейсбук. Според събитието в социалната мрежа Национално Автошествие Смяна На Системата-Горива Данъци Застраховки..., организатор му е Протести Враца.1,2 хиляди души са заявили, че ще отидат, още 6000 имат интерес. Бъчваров твърди, че организаторите на протеста ден по-късно - на 19 ноември, целят да предизвикат гражданска война. На страницата Национален протест срещу безобразията в България пък пише, че \"ще палят стари гуми на барикадите\". ", "date": "2018.11.15", "title": "Протестът в неделя: Искаме президентът Румен Радев да наложи извънредно положение и да поеме властта"}
{"url": "https://offnews.bg/sviat/sasht-nalagat-sanktcii-na-17-visokopostaveni-saudittci-zaradi-ubijstvo-692029.html", "text": "САЩ налагат финансови санкции на 17 саудитски длъжностни лица заради убийството на журналиста Джамал Хашоги, предаде Франс прес.Сред лицата, срещу които са взети наказателни мерки, са членове на охраната на принца престолонаследник Мохамед бин Салман.Санкционираните са били част от екипа, изпратен в Истанбул заради Хашоги, предаде ДПА, цитирана от БТА.Това са Сауд ал Катани и неговият \"подчинен\" Махер Мутреб, както и генералният консул на Саудитска Арабия в Истанбул Мохамад ал Отаиби, се казва в съобщение на американското министерство на финансите.Катани, бивш съветник на престолонаследника, беше официално уволнен миналия месец.\"Саудитските служители, които санкционираме, са били замесени в ужасяващото убийство на Джамал Хашоги\", обяви финансовият министър Стивън Мнучин.Министърът каза, че на отговорните за \"бруталното убийство\" трябва да бъде потърсена отговорност.Според финансовото ведомство на САЩ, Катани е бил \"част от планирането и изпълнението на операцията, довела до убийството\".", "date": "2018.11.15", "title": "САЩ налагат санкции на 17 високопоставени саудитци заради убийството на Хашоги"}
{"url": "https://offnews.bg/sviat/tereza-mej-zashtiti-sporazumenieto-s-es-za-brekzit-692032.html", "text": "Британската министър-председателка Тереза Мей се зарече да се бори за постигнатото от нея споразумение с Брюксел за развода с ЕС, като посочи, че то е в интерес на избирателите, предадоха Ройтерс и БТА.\"Ще го отстоя ли? Да!\", - каза тя. - Моята работа е да постигна най-доброто споразумение за Великобритания и моя работа е да постигна споразумение, което е в национален интерес.\"\"Вярвам със всяка своя фибра, че курсът, която съм поела, е правилният за нашата страна и за нашия народ\", подчерта Мей.Постигнатото с ЕС споразумение беше прието снощи от британското правителство след интензивни преговори в последните дни.Проектодоговорът обаче беше посрещнат с критики и доведе до оставки в британското правителство. Сред подалите оставка е и министърът за Брекзит Доминик Рааб, който обяви, че не е съгласен със споразумението. Той критикува текстовете за особения режим за Северна Ирландия, който според него застрашава териториалната цялост на Обединеното кралство. Рааб изрази недоволство и заради режима backstop, който не е ограничен във времето и е резервен вариант за урегулиране на въпроса с границата на Северна Ирландия. Според приетия проектодокумент, ако до края на 2020 г. не се намери начин да се запази отворена ирландската граница, то Северна Ирландия и след Брекзит ще спазва правилата на единния пазар в ЕС. ", "date": "2018.11.15", "title": "Тереза Мей защити споразумението с ЕС за Брекзит"}
{"url": "https://offnews.bg/sviat/sdelkata-za-brekzit-niakoi-ot-kliuchovite-tochki-v-proekta-za-sporazu-691871.html", "text": "Вече са ясни основните точки, залегнали в проекта за споразумение за Брекзит, договорен от Европейския съюз и Великобритания, съобщава всекидневникът \"Гардиън\".В проекта за Брекзит се казва, че двете страни ще полагат \"усилия\" за бъдещи търговски споразумения, сключени 6 месеца преди края на преходния период през декември 2020 г. Ако това не се случи, ЕС и Великобритания могат съвместно да удължат този период за неопределен срок. В противен случай ще влезе в сила решение, което да предотврати създаването на \"твърда\" граница между Република Ирландия и Северна Ирландия, която е част от Обединеното кралство. Ще се обособи митническа зона между Съюза и Великобритания, освен \"ако или докато...последващо споразумение не влезе в сила\".Тази митническа територия ще обхваща всички стоки, освен рибните продукти, и ще включва съответните ангажименти за равнопоставеност, за да гарантира честна конкуренция между страните членки и Обединеното кралство. Ще има и допълнителни немитнически проверки за някои видове стоки, които преминават между Северна Ирландия и останалата част от Великобритания.РавнопоставеностВ споразумението се казва, че Обединеното кралство трябва да спазва ангажиментите за равнопоставеност при конкуренцията и държавната помощ, както и при наемането на работа, екологичните стандарти и таксуването. Целта на тези мерки е да гарантират, че бизнесът на Острова няма да подкопае индустрията в ЕС.Брюксел настоява за \"изравняване\" на държавната помощ, което ще задължи английския парламент да приложи регулациите, функциониращи в Съюза. Някои клаузи ще предотвратят Лондон да понижи социалните, екологичните и трудовите регулации като например работните часове.ТърговияБъдещите търговски взаимоотношения между Великобритания и ЕС ще се изградят върху \"единна митническа територия, предвидена в договора за Брекзит\".ЕС многократно е подчертавал, че ще позволи на английските износителите на морска храна достъп без тарифи и квоти до пазарите, ако Великобритания даде реципрочно съгласие. В споразумението за Брекзит се казва точно това.Лондонският финансов център ще получи ограничен достъп до финансовите пазари на ЕС - подобен на този, който получават американските и японските фирми. Брюксел отдавна твърди, че това е най-доброто предложение, което Великобритания може да очаква.Днес германският канцлер Ангела Меркел заяви, че е много доволна от проекта за споразумение за Брекзит, но предупреди, че има риск той да не доведе до същинско споразумение.", "date": "2018.11.15", "title": "Сделката за Брекзит: Някои от ключовите точки в проекта за споразумението с ЕС"}
{"url": "https://offnews.bg/sviat/putin-zashtiti-izborite-v-separatistkite-regioni-v-iztochna-ukrajna-692034.html", "text": "Руският президент Владимир Путин защити спорните избори в сепаратистките райони в Източна Украйна - Луганска и Донецка области. Путин каза, че Западът не би трябвало да осъжда изборите, а трябва да насочи вниманието си върху политическите убийства, извършени в района.\"Това е истинският проблем\", каза той на пресконференция в края на срещата на върха на Асоциацията на страните от Югоизточна Азия (АСЕАН) в Сингапур, цитиран от ДПА и БТА.Украинското правителство и западните лидери отказаха да признаят изборите в двете подкрепяни от Русия сепаратистки области. Изпълняващите длъжността ръководители Леонид Пасечник - на Луганска област и Денис Пушилин - на Донецка област, бяха утвърдени на постовете си на изборите в неделя.Конфликтът между украинските сили и проруските сепаратисти в Източна Украйна избухна през 2014 г., след като прозападни демонстранти свалиха от власт проруския президент.До момента над 10 000 души са станали жертва на конфликта по данни на ООН.Според Киев изборите нарушават клаузите на Минските споразумения от 2015 г. Споразуменията включват прекратяване на огъня и изтегляне на тежките въоръжения и войски от фронтовата линия. Те предвиждат също така размяна на пленници и освобождаване на всички политически затворници.Путин заяви, че правителството в Киев не е направило нищо, за да приложи споразуменията, а размяната на пленници не протича достатъчно бързо. Последната такава размяна се състоя през декември 2017 г., когато Киев освободи 233 души срещу 73 освободени от страна на сепаратистите.", "date": "2018.11.15", "title": "Путин защити изборите в сепаратистките региони в Източна Украйна"}
{"url": "https://offnews.bg/futbol/mitcanski-za-prestoia-v-levski-gledah-da-se-mahna-maksimalno-barzo-692028.html", "text": "Голмайсторът на Славия и национал на България Илиян Мицански пази кошмарни спомени от престоя си в Левски. Футболистът споделя пред Спортал, че атмосферата на Герена не е била никак здравословна и е гледал да се махне по най-бързия начин.“На повечето футболисти, които са в Левски, нещата не им се получават. Мисля, че като цяло футболистите нямат толкова вина, колкото някои от хората, които се мотаят около Левски и искат да получават заплати.Щом толкова години няма купи и титли, проблемът е някъде в ръководните фактори. Аз не съм човекът, който трябва да ги оценява, но за съжаление това е факт. Левски е голям клуб, но не се работи правилно. При мен положението беше същото - изобщо не се знаеше за какво става въпрос и гледах да изчезна по най-бързия начин.Взех решението сам, никой не ме е карал насила. Съжалявам до такава степен, че можех да си играя съвсем нормално в един слаб отбор на Левски по това време, да си вкарвам голове и всичко да е окей. Не са се получили нещата, гледаме напред”, каза Мицански.", "date": "2018.11.15", "title": "Мицански за престоя в Левски: Гледах да се махна максимално бързо"}
{"url": "https://offnews.bg/protesti/majkite-na-detca-s-uvrezhdania-prodalzhavat-s-protesta-za-ostavkata-na-692033.html", "text": "Десетки майки на деца с увреждания и подкрепящи ги граждани се събраха на 25-и пореден протест на площад \"Независимост\" в столицата, съобщи БНР.Те продължават да искат оставката на вицепремиера Валери Симеонов заради думите му, че майките са \"кресливи\", а децата им \"уж болни\".Недоволството им продължава, въпреки че днес премиерът Бойко Борисов обяви, че съжалява за думите на Симеонов, но няма да се бърка в работата на коалиционния си партньор. Протестът се отправи на шествие към централата на НФСБ на ул. \"Георги Раковски\" 134. Протестиращите заявиха, че са на улицата, за да защитят достойнство си, а всеки следващ политик и всяко следващо правителство да разбере, че трябва да се отнася с уважение към своите граждани.Очаква се към майките да се присъедини и протестът, провокиран от цените на горивата.", "date": "2018.11.15", "title": "Майките на деца с увреждания продължават с протеста за оставката на Валери Симеонов"}
{"url": "https://offnews.bg/sviat/gruevski-izbiagal-prez-albania-i-cherna-gora-s-avtomobil-na-ungarskoto-692036.html", "text": "Бившият македонски премиер Никола Груевски е избягал през Албания и Черна гора с дипломатически автомобил на унгарското посолство, съобщи македонският телевизионен канал “Алсат М“, цитиран от \"Фокус\".Груевски трябваше да влезе в затвора в понеделник. Той беше осъден на 2 години затвор по делото за злоупотреба със служебно положение \"Танк\". Делото е за покупка на луксозен правителствен мерцедес за 600 хиляди евро.Вместо това обаче той избяга в Унгария, където поиска политическо убежище. Груевски преминал нелегално границата с Албания на 11 ноември и се отправил веднага в унгарското посолство в Тирана. Вечерта той е влязъл в Черна гора през граничен пункт при Шкодренското езеро, като е пътувал с дипломатически автомобил на унгарското посолство, потвърди албанската полиция. Няма данни обаче кога и откъде той е влязъл в Албания.Напускайки Албания, бившият македонски премиер е използвал личната си карта и това е отчетено от системата.  На 11 ноември за Груевски не е имало уведомление, че се издирва, посочва албанското вътрешно министерство. Първоначалните предположения бяха, че той е избягал за Унгария през Сърбия, като е преминал незаконно македонската граница.", "date": "2018.11.15", "title": "Груевски избягал през Албания и Черна гора с автомобил на унгарското посолство"}
{"url": "https://offnews.bg/sviat/zhertvite-v-kalifornia-sa-veche-56-izdirvat-oshte-130-692037.html", "text": "Жертвите на пожарите в Калифорния са вече 56, а 130 се водят изчезнали, съобщиха Ройтерс и БТА. Продължава издирването на още жертви в пепелищата на град Парадайс и околните общини.Стихията, разпростряла се върху площ от 570 кв. км, е на 40 процента овладяна, съобщи щатската противопожарна служба.Над 450 души търсят останки на жертви в изпепеления Парадайс и отдалечени райони като Магалия - градче в Северна Калифорния с около 11 000 жители. Много от изчезналите са възрастни хора от това селище.В Магалия хората били уведомени, че трябва да се евакуират с високоговорител, защото електричеството и комуникациите не работели.В южния край на Калифорния екипи продължават да се борят с горски пожари, един от които унищожи над 500 сгради в Малибу и околните селища, най-малко трима души са загинали.Властите в Северна Калифорния изчисляват, че унищожените къщи са около 8 800. В търсенето на мъртви тела са се включили и войници от националната гвардия с 22 обучени кучета.", "date": "2018.11.15", "title": "Жертвите в Калифорния са вече 56, издирват още 130"}
{"url": "https://offnews.bg/ikonomika/petrolnata-asotciatcia-predlozhi-prez-zimata-da-ne-se-vlaga-biodobavka-692021.html", "text": "Представители на Българската петролна и газова асоциация предложиха мерки за намаляване на цените на горивата на среща с вицепремиера Томислав Дончев. Членовете на Асоциацията заявиха, че бидейки български предприятия, които работят от десетилетия и ще продължат да работят в България, са съпричастни към проблемите на българските граждани, които са и техни клиенти. Като едни от най-големите инвеститори в България, петролните компании напълно разбират отговорността си пред потребителите на горива в страната.Осъзнавайки сложността на момента, фирмите от бранша работят и ще продължат да работят с минимална печалба.Изхождайки от положителния опит в някои европейски държави – например Австрия и Германия, Асоциацията предложи чрез промяна в режима през зимния период да се спре влагането на биодобавка, тъй като тя е двойно по-скъпа спрямо цената на самото гориво.Според тях това може да стане, без да се нарушава общото задължение на България в изпълнение на своите цели за влагане на биокомпоненти, произтичащи от европейското законодателство.Компаниите, членове на БПГА, са готови да обсъждат и промяна на корпоративните си стандарти с цел намаляването на разходите за издръжка.На срещата Асоциацията предложи и мерки за по-голяма прозрачност на бранша.БПГА търси съдействие от правителството за разговори с Комисията за защита на конкуренцията, така че фирмите да могат да публикуват себестойността на продуктите си, за да има яснота в обществото за съществуващите маржове. Тази мярка трябва да важи за всички участници на пазара, в това число и за т. нар. ведомствени бензиностанции.БПГА предлага също така при извършване на проверки от страна на държавни органи да се обявяват конкретно проверените обекти, както и нарушенията, които те са извършили.От Асоциацията предлагат още мерки за решаване на проблемите, свързани със сивата икономика и контрабандата, както и за влизането в действие в срок на Закона за административното регулиране на икономическите дейности, свързани с нефт и продукти от нефтен произход.Оттам са категорични, че решаването на политически и обществени проблеми не може да става за сметка на дискредитирането на цели браншове от българската икономика, а просперитетът на държавата и обществото се гради в условията на политическа стабилност и икономическа предвидимост.", "date": "2018.11.15", "title": "Петролната асоциация предложи през зимата да не се влага биодобавка в горивата, за да паднат цените"}
{"url": "https://offnews.bg/protesti/za-poredna-vecher-protesti-blokirat-patishta-zaradi-tcenite-na-gorivat-692031.html", "text": "И тази вечер протестиращи блокираха пътни артерии, за да изразят недоволството си от високите цени на горивата, съобщава БНР.За пети пореден ден граждани на Перник затвориха част от магистрала \"Люлин\" и пътния възел \"Даскалово\" в посока София, като е спряно и движението през Владая. Протестиращите настояват за оставка на правителството. След снощната обсада на сградата на общинската и областната администрация в Перник силите на реда през деня спираха за проверка почти всички автомобили. Днес също не е внесено искане за провеждане на протеста и той не е разрешаван. В поканата за митинга изрично се подчертава, че това е протест на гражданите на Перник и нито една политическа партия не е добре дошла.Протестиращите във Варна блокираха кръстовищата пред Катедралата в града. След това те се отправиха към сградата на Общината, а по-късно стигнаха до Аспаруховия мост, където блокираха движението.Преди да стигне до него, множеството за кратко блокира бензиностанция от голяма верига, която се намира на метри от моста. На място има полицаи и регулировчици, които не допускат коли в района на шествието, съобщи \"Фокус\".Протест има и в Добрич, където недоволни граждани излязоха на автошествие. То се придвижи по предварително начертан маршрут по основните булеварди в града. Според организаторите протестът тази вечер е свързан с \"картела на горива, обидната политика спрямо хората с увреждания, високите данъци и неефективното управление на държавата\".По-късно протестиращите ще се съберат пред сградата на общината, като настроенията са за блокиране на пътища.В Сливен пък протестиращи пред паметника на Хаджи Димитър в центъра на града обявиха, че митингът е за \"цялостна промяна на системата\". Те скандираха \"Оставка\" и \"Мафия\".Протести се провеждат още в Габрово, Стара Загора, Велико Търново и Бургас.", "date": "2018.11.15", "title": "За поредна вечер протести блокират пътища заради цените на горивата"}
{"url": "https://offnews.bg/kultura/balgarskata-hudozhnichka-oda-zhon-s-parva-izlozhba-v-rodinata-si-692024.html", "text": "Националната галерия представя Ода Жон за първи път в България с голяма ретроспективна изложба „Сърцевина“ – това е и своеобразно завръщане на художничката в родината. Експозицията се открива на 22 ноември и е събрана от музеи и частни колекции със съдействието на галерия „Темплон” и включва над 50 произведения – живопис, скулптура и акварел от най-ранни творби до днес.Със стил, който препраща към старите майстори, сюрреализма и немския експресионизъм, художничката създава свят, неподчинен на условности, отвъд рационалното, навлизайки дълбоко в подсъзнанието. Алтернативна вселена, която завладява с красота и спокойствие, поезия и романтика, но същевременно е изпълнена с насилие, еротика и ирония. Това са серии от безкрайни анаграми на разчленени и мутиращи човешки фигури; вътрешни органи; тела, вплетени в болезнена симбиоза; хибридни същества, сякаш родени в неспокойния сън на дете-демон.Внимателно отношение към детайла, към пропорциите, смяна на мащаба, фотореалистична прецизност при изобразяването на отделни форми, противопоставянето на елементите водят авторката в нейния визуален, мистичен разказ. Емоционални състояния и образи, изплуващи от подсъзнанието, се издигат на повърхността и материализират в понякога ужасни, понякога забавни сцени. Изкушеният зрител навлиза в приказен, фантастичен свят, но остава стъписан, изненадан, отвратен, развеселен, озадачен. Той е въвлечен в ребус, визуална загадка, в чиято сърцевина се крие отношението на художничката към любовта и еротиката, страха и болката.„Коя е Ода Жон?” – отговор на този въпрос търси германската режисьорка Камила Пфефер в своя документален филм. Галеристът Даниел Темплон, приятели, колекционери, както и самата художничка говорят за това. Премиерата на филма е на 66-ото издание на „Берлинале” през 2016 г., а в България ще бъде прожектиран в Двореца на 1 декември 2018 г.Ода Жон е артистичният псевдоним на художничката Михаела Дановска, даден ѝ от германския художник Йорг Имендорф. Родена е през 1979 г. в София. Следва в Художествената академия в Дюселдорф, Германия, като през 2003 г. завършва в класа на Йорг Имендорф с отличие „Майстершулер”. От 2007 г. живее и твори в Париж. От 2008 г. я представлява френската галерия „Темплон“ (Galerie Templon). През 2012 г. става носител на наградата за живопис „Пиер Карден”, Франция.Нейни творби са част от международни обществени и лични колекции, между които: Национален фонд за съвременно изкуство (FNAC) Франция; фондация „Антоан дьо Галбер” (La maison rouge), Париж, Франция; фондация „Франсе” (Francès Foundation), Санлис, Франция; Център на изкуствата (Maison particulière), Брюксел, Белгия; колекция BOROS, Берлин, Германия; колекция JP Morgan Chase&Co, Ню Йорк, САЩ. Има над 40 самостоятелни и общи изложби в Европа, между които в Музея „Лудвиг“ (Ludwig Museum), Кьолн, Германия; Музея „Фелисиан Ропс“ (Felician Rops Museum), Намур, Белгия; фондация „Мудима“ (Mudima Foundation), Милано, Италия; Mu.ZEE, Остенд, Белгия.", "date": "2018.11.15", "title": "Българската художничка Ода Жон с първа изложба в родината си"}
{"url": "https://offnews.bg/kultura/otbeliazvat-90-g-ot-rozhdenieto-na-rangel-valchanov-i-30-godishninata-692009.html", "text": "На 19 ноември от 18.30ч. в Дом на киното актьорите от „А сега накъде?“ организират безплатна прожекция по повод 90-годишнината от рождението на Рангел Вълчанов и 30-годишнината от премиерата на филма. След прожекцията публиката ще има възможност да се срещне с екипа на филма.\"А сега накъде?\" се ражда през 1988 г. по сценарий на Георги Данаилов и под режисурата на Рангел Вълчанов и печели четири награди: „Специалната награда“, (Варна, 1988), „Награда на критиката“, (Варна, 1988), „Наградата на УНИАТЕК“, (Карлови Вари, Чехословакия, 1988) и „Наградата на СИДАЛК“, (Карлови Вари, Чехословакия, 1988).Филмът разказва за 26-ма кандидат-студенти на изпит по актьорско майсторство. Затворени в едно помещение и наблюдавани от невидима комисия, те се изправят пред редица изпитания, за да постигнат мечтата си. Имената им са заместени с номера, а достойнството - им с фикция за победа. Създаден в навечерието на промените през 1989 г., филмът е обявен за учебник по народопсихология, а фразата \"А сега накъде?\" става култова за всяка следваща стъпка към демокрацията.Никому непознатите тогава актьори от ВИТИЗ (сега НАТФИЗ), днес са едни от най-големите имена на българските кино и театър - Георги Стайков, Михаил Билалов, Ани Вълчанова, Чочо Попйорданов, Николай Урумов, Албена Ставрева, Николай Ишков.В Дома на киното ще бъдат голяма част от актьорите на „А сега накъде?“, решени да опровергаят думите на любимия си режисьор: „Човек се ражда сам и умира сам. През останалото време се опитва непрекъснато да доказва, че това не е вярно“. С обич, усмивка и благодарност ще си спомнят и разказват за един от най-великите български творци. Рангел Вълчанов (12 октомври 1928 – 30 септември 2013) е избран е за филмов режисьор номер 1 на България през XX век. Участвал е в над 20 български филма като актьор, сценарист е на 12, а режисьор на 33. Едни от най-емблематичните заглавия са: \"Вълчицата\" (1965), \"С любов и нежност\" (1978), \"Лачените обувки на незнайния воин\" (1979), \"Закъде пътувате\" (1986), \"А сега накъде\" (1988).Наричат го българския Оскар Уайлд. Необятността на темите, които поставя; лекотата, с която заплита хумор и драма; дълбоко философският му поглед, сканиращ отвъд видимата реалност обаче го поставят извън всякакво рамкиране и статукво. ", "date": "2018.11.15", "title": "Отбелязват 90 г. от рождението на Рангел Вълчанов и 30-годишнината на 'А сега накъде?' със специална прожекция"}
{"url": "https://offnews.bg/temida/roditelite-na-pochinalite-pri-ruhvaneto-na-sgradata-na-alabin-zheni-692035.html", "text": "Родителите на двете млади жени, които загинаха при рухването на сградата на ул. \"Алабин\" в столицата, ще обжалват оправдателните присъди. 12 години след трагедията Софийският градски съд реши, че четиримата обвиняеми - собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", са невинни. Според адвоката им не може да се срути сграда, при което да има двама загинали, и да няма виновни. Защитата на обвиняемите споделя мнението, но според него виновните трябва да се търсят в администрацията.„Има според нас виновни, които трябва да се търсят в държавната администрация, общинската, която в течение на много години не е полагала никакви грижи за този имот”, каза адвокат Константин Симеонов, цитиран от bTV.Експерти обаче установиха, че ремонтни дейности е имало, но не е ясно дали те са засегнали конструктивни елементи на сградата. „Първото затруднение по делото е свързано с неприцизното извършения оглед, най-вече. Много трудно е да се установи дали има рязане на елементи”, обясни прокурорът по делото Момчил Момчев.", "date": "2018.11.15", "title": "Родителите на починалите при рухването на сградата на 'Алабин' жени ще обжалват решението на съда"}
{"url": "https://offnews.bg/kultura/dokumentalnata-poreditca-nashite-palkovodtci-startira-s-film-za-majo-692027.html", "text": "Трагичният образ на майор Олимпий Панов, който въпреки всичките си саможертви за България, накрая умира от братска ръка, е във фокуса на първия филм от документално-образователната поредица „Нашите пълководци“ на сдружение „Българска история“ и ЗАД „Армеец“. Поредицата е продължение на хитовия проект „Българско военно чудо“, който разказа за най-големите постижения на армията ни през Следосвобожденска България. Сега авторите обръщат внимание не върху събитията, а върху личностите, които стоят зад тях.Първият филм е посветен на майор Олимпий Панов. „Дванадесетте сражения, в които съм участвал за свободата на България, ми дават правото да живея свободно в нея...“, казва той в писмо, което пише до министър-председателя д-р Васил Радославов. С него Панов прави опит да остане в родината си, след като управляващите се опитват да го изгонят от страната заради обвинение в заговор. Но то не е достатъчно.Панов е роден през 1852 г. в Бесарабия. От малък остава кръгъл сирак, но българската община в Болград го изпраща да учи в Букурещ. В румънската столица се запознава с Любен Каравелов, който го обича като свой син. Олимпий става негов пръв помощник, а писателят го включва в революционното движение. Така се запознава с Васил Левски, а през 1872 г. е избран за секретар на БРЦК, едва 20-годишен. „Братленце Панов“ му пише Левски, който дори го иска за свой помощник вътре в България. Олимпий става приятел с Панайот Хитов, със Стамболов, а Ботев го атестира по следния начин: „Олимпий е отличен момък!“През 1875 г. Панов отново е изпратен със стипендия да продължи образованието си в Париж. Неговото студентстване продължава кратко, защото зарязва следването, когато научава за Априлското въстание. В Букурещ Олимпий става подпредседател на Българското централно благотворително общество, наследник на БРЦК. Той трескаво събира и изпраща доброволци–българи за Сръбско-турската война, а след това – за Опълчението. Самият Панов отива обикновен опълченец. Участва в сражениеята при Стара Загора и Шипка и за проявена храброст е награден с орден и е произведен в офицерски чин.След Освобождението Олимпий служи в българската армия като артилерист. Разболява се от туберколоза и поради това не успява да завърши Военната академия в Санкт Петербург. Но в Русия става приятел с младия офицер Рачо Петров.В България капитан Панов е командир на батарея в Софийския гарнизон. Там се сближава с княз Александър І, който питае особено уважание към него. Панов е близък и с министър-председателя Петко Каравелов, както и с председателя на парламента Стамболов. Чрез тях Олимпий успява да издейства преместването на Рачо Петров в София.След Съединението капитан Панов е назначен от княз Александър І за началник на българската артилерия. Като такъв участва в боевете при Сливница, замества княза и реално играе ролята на главнокомандващ. Като командир на центъра ръководи настъплението на 7 ноември, с което фактически е извоювана победата при Сливница. Княз Александър І го упълномощава да сключи от негово име примирието със сърбите.Майор Панов се нагърбва сам с ролята на посредник между офицерите-русофили, детронирали княз Александър І през 1886 г., и Стамболов в Търново, обявил контрапреврат. Целта на Олимпий е да предотврати кръвопролитията на една гражданска война. Арестуван от русофобите и затворен за кратко в Черната джамия, Панов се чувства излъган от своя приятел Стамболов. Той е уволнен от армията за неясен заговор във Военното училище срещу Регентството. Панов си остава трън в очите на управляващите, които се опитват да го изгонят от страната. По този повод Олимпий пише на министър-председателя д-р Васил Радославов: „Дванадесетте сражения, в които съм участвал за свободата на България, ми дават правото да живея свободно в нея...“ Но и това не помага и той е принуден да напусне България.Олимпий реално не участва в конспирациите на офицерите-емигранти в Румъния, но когато избухва русофилският бунт в Русе през февруари 1887 г., прави опит да се прехвърли през Дунав заедно с Тома Кърджиев. Двамата са заловени и изтезавани, особено Панов, от негов бивш приятел. „Свали го долу на земята и започна да го рита хайдушки с крака, докато сам той остана без сила“, описва сцената свидетел.В Русе пристига от столицата майор Рачо Петров с инструкции да не проявява милост. Той организира военнополеви съд, който осъжда майор Панов на смърт, без да е участвал в бунта, а регентите, включително Стамболов, утвърждават присъдата.В мразовитата утрин Олимпий и други са изправени пред взвода за разстрел. Осъдените отказват да завържат очите им или да застанат с гръб към екзекуторите. Точно преди залпа Тома Кърджиев извиква: „Плачете не за мен! Плачете за Олимпий, защото България няма да роди такъв човек и след сто години!“.Олимпий умира заедно с цялото си имущество - едно вехто портмоне с два лева вътре.А Султана Рачо Петрова записва в своите спомени: „Герой до края. Олимпий Панов умря, както бе живял – достойно, храбро и гордо.“Късометражният филм за Олимпий Панов, част от образователния проект „Нашите пълководци“, се разпространява безплатно в социалните мрежи на „Българска история“ и ЗАД „Армеец“. Епизодите се раздават безвъзмездно и за образователни цели на училища и учители, които искат да направят часовете си по история по-цветни и вълнуващи. По време на открити уроци из цялата страна авторите представят 10-те филма от поредицата, провокирайки интереса на децата към родното минало, каквато е и целта на инициативата на ЗАД „Армеец“ и „Българска история“.", "date": "2018.11.15", "title": "Документалната поредица 'Нашите пълководци' стартира с филм за майор Олимпий Панов (видео)"}
{"url": "https://offnews.bg/obshtestvo/api-shte-sabira-taksi-za-preminavane-prez-mostove-tuneli-i-prohodi-692026.html", "text": "Агенция \"Пътна инфраструктура\" ще събира такси и за преминаването през мостове, тунели и планински проходи.Това е заложено в проект на Наредба за условията и реда за събиране на таксите за специално ползване на републиканските пътища или на части от тях и за ползване на отделни съоръжения по републиканските пътища, публикуван за обществено обсъждане.Таксите ще бъдат приети с решение на кабинета, а АПИ ще сигнализира пътищата и съоръженията, за които ще се събират такси. В проекта е посочено, че водачите на регистрираните в България превозни средства ще трябва да плащат таксите в левове, а тези на регистрираните в чужбина автомобили ще могат да плащат и в евро. Такси няма да плащат автомобилите на МВР, НСО, ДАНС, Спешната помощ и на въоръжените сили.Предвижда се да се плаща такса за специално ползване за изграждане и експлоатация на търговски крайпътни обекти и площадки за оказване на пътна помощ, за рекламни съоръжения и за нови или за ремонт на подземни и надземни съоръжения в обхвата на пътя, с изключение на необходимите за обслужването му.Когато специалното ползване обхваща различни републикански пътища, един от които е предоставен на концесия, таксите ще се определят в две части и ще се заплащат по сметка на АПИ и на концесионера.Контролът на превозните средства, който се осъществява от МВР, ще може да се извършва и със съдействието на АПИ, се посочва още в проектонаредбата. ", "date": "2018.11.15", "title": "АПИ ще събира такси за преминаване през мостове, тунели и проходи"}
{"url": "https://offnews.bg/obshtestvo/sirma-grup-holding-opovesti-svoite-konsolidirani-rezultati-kam-30-09-2-692030.html", "text": "На 12.11.2018 Сирма Груп Холдинг АД оповести своите междинни консолидирани резултати към 30.09.2018. Развитието на дружествата от Групата съвпада с набелязаните цели в .Приходите на групата отбелязват ръст от 20.32% на годишна база, като нарастват от BGN 37.2 милиона на BGN 44.7 милиона. Приходите от продажби на продукти нарастват с малко по-висок темп от 26.05% от BGN 14.7 милиона до BGN 18.6 милиона, докато приходите от продажби на услуги нарастват с 16.29% от BGN 22 милиона на BGN 25.6 милиона.EBITDA достигна BGN 8.5 милиона. Нетната печалба на Холдинга се увеличава с 61% в сравнение с първото деветмесечие на миналата година, като достига BGN 5.3 милиона.Приходите от България, за деветмесечието са 51%, а износът на продукти и услуги възлиза на 49%. Основни пазари са континентална Европа с BGN 30.4 милиона, Северна Америка с BGN 7.5 милиона и Великобритания с BGN 6.4 милиона.Няма промяна през третото тримесечие на основните акционери на Сирма Груп, като се запазва и процента на свободно търгуемите акции на 61% от края на второто тримесечие. 54 корпоративни инвеститора държат 10 156 135 акции на дружеството или 17.11% от капитала, докато 992 физически лица държат 49 204 383 акции на дружеството или 82.89%. Общият брой на акционерите нараства с 24 през третото тримесечие на 2018 година.", "date": "2018.11.15", "title": "Сирма Груп Холдинг оповести своите консолидирани резултати към 30.09.2018"}
{"url": "https://offnews.bg/kultura/edin-ot-naj-vliatelnite-dirigenti-v-sveta-jorma-panula-shte-dirizhira-692023.html", "text": "На 22 ноември в зала „България“ финландският диригент Йорма Панула ще се включи в звездния 90-и сезон на Софийската филхармония. В програмата ще прозвучат Концерт за цигулка и оркестър № 1 от Сергей Прокофиев и Симфония № 4 от Густав Малер.Солисти са цигуларката Лия Петрова и сопраното Мария Радоева.Финландският диригент Йорма Панула е сред най-почитаните диригенти в света и един от \"60-те най – влиятелни личности в музиката\", включени в изданието на BBC Music Magazine от ноември 2000. Възпитаник на академията \"Сибелиус\", Йорма Панула е ученик на Лео Фунтек и Франко Ферара.Творческият му път го е срещал с най-добрите оркестри и най-добрите музиканти. Той е дългогодишен преподавател в Кралската датска музикална академия в Копенхаген и в Кралския колеж по музика в Стокхолм. Сред неговите ученици са световноизвестни имена като Есса-Пека Салонен, Юка-Пека Сарасте, Мико Франк, Саша Мякиля, Адриан Прабава и Осмо Вянскя.Солист в Концерта за цигулка и оркестър № 1 на Прокофиев ще е една от най-обичаните млади български цигуларки Лия Петрова. Нейните интерпретации се посрещат винаги с огромен аплауз от родната публика. Лия Петрова казва, че обича много това произведение, считано за един от най-романтичните шедьоври на руската музика.Във втората част на концерта филхармониците ще представят Четвъртата симфония на Малер – спечелила си признание за най-загадъчното произведение на австрийския гений. Солист ще бъде сопраното Мария Радоева. Ученичката на Райна Кабаиванска печели италианската публика със своя темперамент, прекрасен тембър. Младата певица предимно на европейските оперни сцени и въпреки че няма много изяви в родината си, споделя, че винаги с удоволствие пее пред българската публика.", "date": "2018.11.15", "title": "Един от най-влиятелните диригенти в света Йорма Панула ще дирижира Софийската филхармония на 22 ноември"}
{"url": "https://offnews.bg/drugi/balgarska-basketbolistka-s-prestizhna-nominatcia-v-sasht-692003.html", "text": "Борислава Христова, леко крило на колежанския баскетболен отбор Вашингтон Стейт, попадна в списъка с номинирани за наградата \"Шерил Милър\", която се присъжда на най-доброто леко крило през сезона в Дивизия 1 на Колежанската баскетболна асоциация.През изминалия сезон Христова старитра в 25 срещи от 27, а в 23 успя да отбележи 10 или повече точки. С отбелязани 17.8 точки средно на мач, тя бе водещ реализатор на \"Пумите\" и на трето място в конференцията.Серията ѝ от 12 поредни срещи с поне 10 точки е третата най-дълга в историята на второкурсниците на Вашингтон стейт. Борислава имаше нужда от само 60 мача, за да се превърне във втората състезателка, най-бързо достигнала 1000 точки.Благодарение на всичко това варненката бе избрана за част от идеалния отбор на конференцията, в която се състезава тимът на Вашингтон.Продукт на школата на Черно море Одесос, Христова е била част и от Нефтохимик 2010, с който печели Купата на България през 2015 година.Много специалисти са на мнение, че Борислава е изключително талантлива и признанията, които получава, никак не са случайни. Ако добрите ѝ игри продължават, нищо чудно да заслужи и място в женската НБА.", "date": "2018.11.15", "title": "Българска баскетболистка с престижна номинация в САЩ"}
{"url": "https://offnews.bg/obshtestvo/reditca-izvestni-lichnosti-uvazhiha-blagotvoritelnata-vecher-na-chu-692018.html", "text": "За първа година у нас в Софийска градска художествена галерия се проведе „Вечер на чудесата“, която е част от кампанията „Големи чудеса за малките герои“, организирана от фондация „Нашите недоносени деца“.Редица известни личности, партньори, дарители, медии и посланици на кампанията уважиха благотворителната инициатива в подкрепа на малките герои.По време на събитието Нина Николова – председател на фондацията, разказа повече за постигнатите до момента резултати през годините и благодари на всички присъединили се към каузата водещи неонатолози, посланици и дългогодишни партньори, допринесли за успеха на кампанията, като им раздаде специални плакети и грамоти.„За нас е много важна подкрепата, която получаваме, и изключително много сме благодарни на всички, които от скоро или от дълги години ни подкрепят и с Вечерта на чудесата искахме да им го покажем“, сподели Нина Николова.Тя представи още и планираните дейности и цели на тазгодишната кампания, а именно набиране на средства за закупуване на необходимата животоспасяваща апаратура в неонатологичните отделения в страната, изграждане на семейни стаи в болниците, които да позволят на родителите да бъдат с децата си по време на техния продължителен болничен престой и подпомагане на работата на семеен център за недоносени деца “Малки чудеса”.Сред гостите на събитието бяха голяма част от посланиците на кампанията – Михаела Филева, Силвия Митева, Ива Екимова и други, представители на партньорите и дарителите на кампанията, също и така важните за малките герои лекари – проф. Слънчева, доц. Георгиева, доц. Мумджиев, д-р Аргирова и много други гости, дошли да подкрепят каузата на кампанията.Водещ на „Вечер на чудесата“ бе Милена Златкова от „Тройка на разсъмване“ и дългогодишен посланик на фондацията, а своята подкрепа с песни отправиха две от лицата на „Големи чудеса за малките герои“ – очарователната българска певица Маги Джанаварова и изключително талантливият Славин Славчев.На събитието бяха представени клиповете на посланиците, в които те призовават за подкрепа на недоносените деца чрез дарения и събиране на средства за каузите на фондация „Нашите недоносени деца“. Над 6000 е броят на недоносените бебета, родени в България всяка година. 30% от тях получават тежки увреждания, а над 50% получават различни по-леки дългосрочни проблеми, които с адекватна ранна интервенция са преодолими.Всеки може да се включи в кампанията „Големи чудеса за малките герои”, като направи своето дарение на специалната платформа  или с SMS с текст DMS BEBE на номер 17 777 за абонати на Telenor, Vivacom и A1.", "date": "2018.11.15", "title": "Редица известни личности уважиха благотворителната „Вечер на чудесата“"}
{"url": "https://offnews.bg/obshtestvo/sdruzhenia-iskat-zabrana-za-pushene-na-elektronni-tcigari-na-zakrito-692013.html", "text": "Сдружение \"България без дим\" и Коалиция за живот без тютюнев дим настояват да се забрани употребата и на електронни цигари на закрити обществени места, съобщи БНР.Според д-р Гергана Гешанова, за да се случи това, е необходима промяна в Закона за здравето.Тя посочи, че не е фатално да не можеш да пушиш на летището.\"Нашето предложение е да се даде право на инспекторите, които проверяват заведенията и контролират, да изискват документ за самоличност. Сега на този етап даже да ви видят, че пушите, те нямат право да ви искат личната карта и да ви съставят акт\", допълни Гешанова.38% от българите пушат, 41% никога не са пушели, а 21% са бившите пушачи, сочат резултати от национално представително изследване на \"Екзакта Рисърч груп\".57 на сто от пушачите не са съгласни децата да виждат реклама на тютюневи изделия по рафтовете в магазините, а същият процент от хората са за пълна забрана за излагане на тютюневи изделия по магазините.", "date": "2018.11.15", "title": "Сдружения искат забрана за пушене на електронни цигари на закрито"}
{"url": "https://offnews.bg/sviat/valna-ot-ostavki-v-britanskoto-pravitelstvo-sled-odobrenata-sdelka-za-692010.html", "text": "Вълна от оставки в британското правителство последва одобряването на проектоспоразумението за Брекзит вчера. Оставка подаде министърът за Брекзит Доминик Рааб, а след него оставки хвърлиха още министърът на труда и пенсиите Естер Маквей и държавният министър в министерството за Брекзит Сюела Брейвърман. Рааб обяви, че оставката му е в знак на протест срещу постигнатата от премиера Тереза Мей сделка за излизане на Великобритания от Европейския съюз.\"Със съжаление съобщавам, че след вчерашното заседание на правителството за сделката по Брекзит, подавам оставка\", написа Рааб в профила си в Туитър.Рааб обясни, че не може да приеме предложения проект по две причини. Първо, заради несъгласието си по повод особения режим за Северна Ирландия, който според него застрашава териториалната цялост на Обединеното кралство. И второ, заради режима backstop, който не е ограничен във времето и е резервен вариант за урегулиране на въпроса с границата на Северна Ирландия. Според приетия проектодокумент, ако до края на 2020 г. не се намери начин да се запази отворена ирландската граница, то Северна Ирландия и след Брекзит ще спазва правилата на единния пазар в ЕС. След оставката Маквей пък коментира, че постигнатата сделка не отговаря на резултатите от референдума за Брекзит. Постигнатото с ЕС споразумение беше прието снощи от британското правителство след интензивни преговори в последните дни. В сряда се състоя заседанието, на което Мей поиска от кабинета да приеме сделката. Заседанието продължи пет часа, но в крайна сметка завърши с приемане на проекта за документа. Мей получи и редица други критики от правителството и парламента. Тя обаче предупреди депутатите, че могат да избират между три варианта за Брекзит.\"Изборът е ясен: можем да изберем да напуснем (ЕС) без споразумение, да поемем риска да няма Брекзит или да подкрепим най-доброто споразумение, което можеше да се договори\", заяви тя в реч пред парламента, цитирана от Франс прес и БТА.", "date": "2018.11.15", "title": "Вълна от оставки в британското правителство след одобрената сделка за Брекзит"}
{"url": "https://offnews.bg/politika/evrokonservatorite-izbraha-ian-zahradil-za-vodesht-kandidat-za-predsed-692014.html", "text": "Групата на европейските консерватори и реформисти (ЕКР) избра Ян Захрадил за водещ кандидат за председател на Европейската комисия (ЕК) на общите европейски избори през май 2019 година.Законодателни реформи, превръщане на Европейския съюз в глобален лидер в свободната търговия - премахване на търговските бариери и изграждане на нови такива, защита на външните граници са трите приоритета, на които той ще заложи в своята предизборна кампания, съобщи евродепутатът Николай Бареков, чиято формация е единствената у нас, която е член на ЕКР.\"Водим преговори за голяма патриотично-консервативна коалиция за предстоящите избори, целта е запазване на третата позиция в Европейския парламент и трета политическа сила в България\", коментира в съобщение до медиите Николай Бареков. Той подчерта, че съюзът е отворен към всички, които имат желание да се включат в него. \"Началото поставяме с г-н Волен Сидеров, но водим разговори с много други политически формации\", уточни евродепутатът.", "date": "2018.11.15", "title": "Евроконсерваторите избраха Ян Захрадил за водещ кандидат за председател на ЕК"}
{"url": "https://offnews.bg/drugi/startira-izpalnenieto-na-natcionalnia-proekt-misia-sport-na-liubimite-691996.html", "text": "\"Златното момиче\" на България Ренета Камберова и д-р Денислава Ангелова председател на сдружение \"Асоциация Докосни дъгата\" се събраха заедно, за да работят за това най-малките ученици да се влюбят в спорта.Националният проект \"Мисия спорт на любимите герои\", който стартира съвместно със сдружение \"Пазарджик спортува\", има за цел да популяризира физически активния начин на живот сред децата от 1 до 4 клас.На 20 ноември, вторник, от 11,00 часа Ренета Камберова и д-р Денислава Ангелова ще разкрият повече подробности около инициативата на пресконференция в музея на спорта на Национален стадион \"Васил Левски\".16 добре познати български спортисти от 14 вида спорт подкрепят Ренета Камберова и д-р Денислава Ангелова в новото им начинание.Имената им се обявяват поетапно на официалната страница на \"Мисия спорт на любимите герои” във Фейсбук:  Следете я за допълнителна информация.", "date": "2018.11.15", "title": "Стартира изпълнението на националния проект \"Мисия спорт на любимите герои\""}
{"url": "https://offnews.bg/politika/borisov-i-zaev-otkrivat-magistrala-ot-kresna-do-sandanski-prez-dekemvr-692004.html", "text": "Участък от магистрала \"Струма\" между Кресна и Сандански ще бъде открит през декември, когато ще сме домакин на съвместно заседание на правителствата на България и Македония. Това съобщи премиерът Бойко Борисов след срещата с македонския си колега Зоран Заев в Министерски съвет. Заев изрази удовлетворение ползотворните резултати от досегашното сътрудничество и в частност открои договора за приятелство, добросъседство и сътрудничество между двете страни, подкрепата на България за интеграцията на страните от Западните Балкани в НАТО и в ЕС, и изграждането на инфраструктура между двете страни - пътища и железопътни и газови връзки, съобщи БТА. Стокообменът между двете страни вече надмина 500 милиона евро, но искаме да стигне да един милиард евро, каза Заев.Македония ще възстанови паметника на полковник Константин Каварналиев, разрушен през 1966 година при акция за унищожаване на български военни паметници в Югославия. Ще се възстанови и плочата на загиналите стотици български офицери и войници при битката през 1916 та година при Каймакчалан по време на Първата световна война, съобщи още Заев.", "date": "2018.11.15", "title": "Борисов и Заев откриват магистрала от Кресна до Сандански през декември"}
{"url": "https://offnews.bg/futbol/hubchev-otsastvashtite-ot-sastava-sa-naj-dobrite-v-momenta-v-balgaria-692006.html", "text": "Селекционерът на българския национален отбор Петър Хубчев сподели, че тимът ни е силен заради колектива. \"Лъвовете\" заминаха за Кипър за предпоследната си среща от турнира Лига на Нациите.От групата отпаднаха вратарят Пламен Илиев и крилото Кирил Десподов, а Благой Макенджиев от Черно море беше привикан за вратарския пост.Националите ни имат 9 точки и спорят за 1-ата позиция в Група 3 на Лига С на турнира с тима на Норвегия. Кипър е на 3-о място в групата с 4 точки. Срещата е утре от 21:45 часа на стадион ГСП в Никозия.\"Радвам се, че стана като традиция да отговарям на подобни въпроси - че работата беше доста концентрирана и сериозна. Смея да кажа, че сме постигнали нещо с този отбор.Всеки треньор разчита на нещо, а ние разчитаме на отборния дух, на връзката вътре в отбора. Разчитаме на колектива и това, че отсъстват някои, дава възможност на другите да играят. Доста сериозно се тренира.По повод отпадането на двамата играчи, които бяха в предварителния списък, треньорът отговори: \"Може би отсъстващите са най-добрите в момента в България с тези качества.Но другите също притежават качества. Това, че отсъства един или друг играч, които притежават някакви качества, то заместниците им вероятно притежават други качества.По принцип всеки успех е важен. Да, победата в първия мач е допълнителен стимул за отбора. Радвам се на победата над Кипър в първата среща, но аз приемам като голяма радост всяка една победа на отбора\", каза Хубчев.", "date": "2018.11.15", "title": "Хубчев: Отсъстващите от състава са най-добрите в момента в България"}
{"url": "https://offnews.bg/politika/vmro-veroizpovedaniata-sa-protiv-zabranata-na-religiozen-radikalizam-691998.html", "text": "Срещаме една необяснима съпротива от вероизповеданията за това да има текстове, които забраняват проповядването на религиозен радикализъм.Това каза депутатът от \"Обединените патриоти\" (ВМРО) Искрен Веселинов, а поводът са промените в Закона за вероизповеданията, които бяха приети на първо четене и се очаква да има сериозни промени между двете четения, след като от Светия синод излязоха с остра позиция срещу тях, а премиерът и лидери на партии в парламента проведоха среща с тях. В Народното събрание има внесени два законопроекта - един на ГЕРБ, БСП и ДПС и един на \"Обединените патриоти\". И двата имат текстове срещу религиозния радикализъм. \"От вероизповеданията се притесняват, че тези текстове по някакъв начин могат да бъдат насочени към техните традиционни представители\", каза днес Веселинов.Той обясни, че след обсъждане с правни експерти са решили да дадат \"друга формулировка на това явление, което до момента обозначаваме като религиозен радикализъм\" и то щяло да бъде \"радикални идеологии на религиозна основа\".\"Разликата е, че по този начин по-отчетливо показваме, че не става дума за религия, а за определени религиозни елементи, на които се гради идеологическа доктрина, насочена към промяна на правовия ред в държавата\", обясни депутатът.От ВМРО казаха още, че представители на партията ще се съберат утре пред съда в Смолян в подкрепа на съда в Смолян по дело за насаждане на етническа омраза и радикален ислям.\"Нашето основателно притеснение, свързано с делото, което ще се гледа утре, е то да не бъде върнато за доразглеждане в прокуратурата и да не стигне повече до съдебна инстанция\", обясниха от формацията.Те призоваха главния прокурор Сотир Цацаров да следи внимателно процеса и да не допуска каквато и да било странична намеса върху прокуратурата.", "date": "2018.11.15", "title": "ВМРО: Вероизповеданията са против забраната на религиозен радикализъм"}
{"url": "https://offnews.bg/offtopic/initciativa-na-komarnitcki-dari-kniga-za-bibliotekata-na-premiera-692016.html", "text": "След днешното интервю на премиера Бойко Борисов в сутрешния блок на бТВ, \"невъзпитаният\" карикатурист Христо Комарницки обяви фейсбук събитие \"Дари книга за библиотеката на Премиера!\". По време на живото предаване от кабинета на трижди министър-председателя на България се видя, че рафтовете на библиотеката му са окичени само със снимки и че на тях няма никакви книги.Веднага след обявяването на кампанията в социалната мрежа, заваляха предложения за това кои са най-подходящите издания за БГ премиера от Банкя.Водещата идея е \"Английски за начинаещи\", за да разбира нещо повече от \"Конгречулейшънс, Борисов\". Също и ново издание на любимия му роман \"Винету\", за който злите езици твърдят, че е единствената книга, която лидерът на ГЕРБ е чел.Поканата за събитието на Комарницки гласи:", "date": "2018.11.15", "title": "Инициатива на Комарницки: Дари книга за библиотеката на премиера"}
{"url": "https://offnews.bg/ikonomika/petrolnata-asotciatcia-na-sreshta-s-tomislav-donchev-predlaga-merki-692001.html", "text": "Представители на големите вериги бензиностанции се срещнаха с вицепремиера Томислав Дончев заради високото обществено напрежение около цените на горивата.Ръководството на петролната и газова асоциация е предложило конкретни мерки, които предстои да бъдат обсъдени. Те не бяха посочени конкретно. Според представители на асоциацията обаче не е реално да се очаква бърза реакция на пазара, т.е. бързо намаляване на цените в рамките на само няколко дни.Ще бъде обсъдена и идеята на властта в касовите бележки от бензиностанциите да се вижда колко е производствената цена на горивото, колко са данъците и печалбата.„Предложихме няколко мерки. Предложение за намаляване на цената на горивата, анализи на пазара и т.н. Следва да се обсъдят и с Управителния съвет, но отидохме с конкретни предложения. Това, което обсъждаме, са включително и мерки, които изискват държавна намеса, някои от тях и промяна в законодателството, т.е. не е нещо, което може да се случи в рамките на ден-два. Има и такива мерки, но има и мерки, които изискват промяна в законодателството. Търсим своя начин да дадем своя принос за нормализиране на пазара”, заяви изпълнителният директор на Българската петролната и газова асоциация Андрей Делчев, цитиран от Нова тв.От началото на протестите цените на бензина паднаха с около 15 стотинки за литър. Дизелът също поевтиня, макар и по-малко.Според петролната и газова асоциация поевтиняването няма нищо общо с протестите, а с международните пазари. Конкретните мерки, предложени от бизнеса, ще бъдат ясно по-късно.", "date": "2018.11.15", "title": "Петролната асоциация на среща с Томислав Дончев - предлага мерки за цените на горивата"}
{"url": "https://offnews.bg/snukar/raketata-s-tezhki-obvinenia-kam-shefa-na-snukara-691997.html", "text": "Суперзвездата на снукъра Рони О‘Съливан се заяде с президента на световния снукър Бари Хърн. В социалната мрежа Туитър Ракетата сравни управлението му с \"диктатура, прикрита като демокрация\". 42-годишният англичанин добави още, че Хърн не се интересува от снукъра и проблемите в него, а прави всичко само заради парите.Хърн побърза да се защити, като отново през Туитър сподели, че е инициирал среща с петкратния световен шампион, но е получил отказ. Също така го е поканил да изкаже своите опасения пред Комисията на снукър играчите, която се събира няколко пъти годишно. \"По-лесно е да се оплакваме. Ще се радвам да чуя точни критики, които да се обсъдят и да се дадат отговори\", продължава Хърн.Спореди самият О‘Съливан дискусия с Хърн е безсмислена и никой не е заинтересован от нея. \"Това е като да си блъскаш главата в стената\". Един от големите проблеми според легендата са турнирите със 128 участника и многото мачове срещу по-слаби противници, които не са способни на високи точкови серии.Рони продължи с обвиненията, като накрая сподели че е \"заглушил\" Бари Хърн, за да не може да вижда написаното от него. В спора между двамата се намесиха и фенове, които предложиха и промяна на точкуването в ранклистата както е в тениса. В отговор на това англичанинът написа: \"Дали Уудс, Федерер, Меси, Хамилтън биха се наслаждавали да участват в квалификации, провеждащи се на миризливи места\".В заключение О‘Съливан призна, че играе заради самото удоволствие от играта, а не за пари. Също така смята, че в бъдеще Китай ще има свой собствен тур и с радост би се включил в него.", "date": "2018.11.15", "title": "Ракетата с тежки обвинения към шефа на снукъра"}
{"url": "https://offnews.bg/futbol/urugvaj-raboti-zdravo-za-kandidatura-s-arzhentina-i-paragvaj-za-mondia-692011.html", "text": "Президентът на Уругвай Табаре Васкес, заяви че страната се готви усилено за предстоящата обща кандидатура за Световното първенство през 2030 година.Турнирът ще отбележи 100-годишнината от първите световни финали през 1930, провели се именно в Уругвай. Самата процедура по избиране на домакин се очаква да започне през 2020.Запитан дали домакинството на Световното първенство за момичета до 17 години е първата крачка към 2030 година, Васкес каза, че \"моментът е много важен за уругвайския спорт\".Той допълни, че работят върху кандидатурата и с колегите си от Аржентина и Парагвай планират разговор с директорите на ФИФА.Няколко държави също изявиха желание и готовност да приемат домакинството на финалите след 12 години. България, Сърбия, Гърция и Румъния планират обща балканска кандидатура, а Мароко отново ще опита да спечели, след като загуби битката със Северноамериканската кандидатура за Мондиал 2026. Президентът на УЕФА, Александър Чеферин, също взе отношение по темата като обяви, че ще подкрепи евентуална кандидатура на Англия или обща такава на Великобритания.В същото време Кралската футболна федерация на Испания иска подкрепа от правителството, за да може да се бори за първо голямо домакинство от Мондиал 1982.", "date": "2018.11.15", "title": "Уругвай работи здраво за кандидатура с Аржентина и Парагвай за Мондиал 2030"}
{"url": "https://offnews.bg/kultura/jazz-fm-i-chitalniata-s-daritelska-kampania-za-knigi-692015.html", "text": "Радио Jazz FM и Читалнята стартират дарителска кампания за обогатяване книжния фонд на редица библиотеки и читалища в страната. От 26-ти до 30-ти Jazz FM радио ще преобрази добре познатата „Читалня\" в уютно радиостудио.В Градската градина в София ще се отвори първия по рода си Павилион за музика и книги. В него ще влязат редица музиканти, писатели и артисти. Те ще споделят кои са техните любими автори, какъв би бил саундтракът на любимата им творба и защо книгите имат силата да променят света. По време на кампанията всеки може да дари книга, а в замяна ще получи абонаментна карта за  Читалнята\". За дарения на три и повече книги, организаторите са приготвили и малки изненади в знак на благодарност.", "date": "2018.11.15", "title": "Jazz FM и Читалнята с дарителска кампания за книги"}
{"url": "https://offnews.bg/kultura/alarma-pank-dzhaz-praznuva-10-godini-s-kontcert-v-bnr-692005.html", "text": "На 23 ноември 2018 г., 21:00 ч. в Първо студио на БНР (бул. „Драган Цанков“ 4) „Аларма Пънк Джаз“ и сръбският ню джаз квартет \"Еyot\" отбелязват съвпадащите десетгодишнини от съществуването си с концерт в БНР. Деян Илиич - пиано, Сладжан Миленович - китара, Милош Войводич - барабани и Марко Стоилкович - бас са едни от любимците на „Аларма Пънк Джаз“ още от първото им гостуване през 2011 г. Музикантите печелят публиката и на други два фестивала у нас – „Банско Джаз Фест“ (2012) и „Джаз Перелик“ (2013). През 2015 г. представят отново в „Аларма“ програмата на третия си албум Similarity и две години по-късно – с пиесите от албума Innate.Албумът Similarity е записван в Бристъл и продуциран от Джим Бар, легендарния басист на Get The Blessing и Portishead, а Innate е чикагското приключение на Eyot в студиото Electrical Audio на Стив Албини със самия Стив Албини на тонрежисьорския пулт. „С гордост го казвам вече втори път, а знам за тях едва от вчера, Еyot са една от онези млади групи, които доказват, че за музиката няма бариери, ако е качествена”,  анонсира групата Рамбо Амадеус.Събитието ще бъда открито от \"Majamisty TriO\" от Нови Сад, които идват за първи път в България. Триото е създадено от Мая Алванович, една от най-интересните съвременни джаз пианистки и композиторки във Войводина, а на контрабаса и барабаните са съответно Ервин Малина и Ищван Чик. Двата, излезли досега, студийни албума на Majamisty TriO - Mistyland (2012) и Love (2014) - са блестящ пример не само за импровизаторско, но и за композиторско изкуство и нареждат формацията сред ключовите групи на съвременната сръбска джаз сцена наред с Fish In Oil, Eyot, Naked, Hashima и др. ", "date": "2018.11.15", "title": "„Аларма Пънк Джаз“ празнува 10 години с концерт в БНР"}
{"url": "https://offnews.bg/112/trima-zaginaha-pri-tezhka-katastrofa-kraj-hitrino-692019.html", "text": "Трима души са загинали при тежка катастрофа в района на село Каменяк край Хитрино, съобщи „Фокус”.Инцидентът е станал около 15 часа на общинския път около прелеза след село Хитрино.Полицейски служители са на мястото на катастрофата.Работи се по изясняване на обстоятелствата и причината за тежкото пътно произшествие.", "date": "2018.11.15", "title": "Трима загинаха при тежка катастрофа край Хитрино"}
{"url": "https://offnews.bg/offtopic/evala-na-takviz-veliki-balgari-2-prof-sashka-ganeva-na-kafe-pri-gala-692007.html", "text": "Кампанията , жъне небивали успех. Мало и голямо у нас тръпне от примера на достойните нашенци, решили да зарежат пари и слава, за да се върнат на ползу роду от тази пуста чужбина.Патриотичната фейсбук инициатива получи национален ефир и то в едно от най-гледаните предавания на Нова телевизия - \"На кафе\" с Гала.В предаването водещата обърна специално внимание на примера за подражание на професор Сашка Ганева от Сливница. И срещна активната подкрепа на гостуващата в предаването журналистка Кристина Патрашкова.А професор Сашка наистина е знаменитост:\"Работила е за НАСА. Проектирала е нови наночастици, способни да подобрят ранната диагностика на заболяванията. Върнала се е да работи в БАН за 2000 пъти по-малка заплата, но никой не говори за нея, защото не е плеймейтка или футболна съпруга. Моля, споделяйте, за да се гордеят повече българи с нея\", гласи публикацията под снимката ѝ в патриотичната фейсбук инициатива.Можем да предположим, че редакторите на предаването \"На кафе\" вече издирват под дърво и камък проф Ганева - тази толкова достойна и красива млада българка. Можем само да им пожелаем успех, тъй като темата е къде-къде по-важна и значима от уринотерапията, например.И все пак, ако не успеят, могат да се обърнат към \"проф.\" Саша Грей, която също е достатъчно известна. В момента тя е актриса, писател (има четири книги до момента), коментатор за световни издания, продуцент и музикант. А преди това е носител на световни награди в индустрията за възрастни \"Най-добра сцена с групов секс\" и \"Порноактриса на годината\". Вижте видеото:А ето и още други \"достойни българи\". Кои всъщност са те е тест за националната порно култура, която явно не е на необходимото ниво.", "date": "2018.11.15", "title": "Евала на таквиз велики българи-2: Проф. Сашка Ганева на кафе при Гала (видео)"}
{"url": "https://offnews.bg/112/kola-ubi-na-miasto-50-godishna-velosipedistka-691977.html", "text": "43-годишен мъж е прегазил с колата си 50-годишната велосипедистка близо до с. Стряма, община Раковски, съобщи БТА.Сигналът за инцидента е постъпил снощи около 17:40 часа. В района на индустриалната зона в село Стряма лек автомобил ''Пежо'' прегазил паднала на пътното платно 50-годишната велосипедистка.Жената умира на място. 43-годишният шофьор е тестван за употреба на алкохол и наркотични вещества, резултатите от пробите са отрицателни. Водачът на автомобила е задържан за 24 часа.Работата по изясняване на обстоятелствата около инцидента продължава. По случая е образувано досъдебно производство в РУ - Раковски.", "date": "2018.11.15", "title": "Кола уби на място 50-годишна велосипедистка"}
{"url": "https://offnews.bg/politika/plevneliev-poluchi-naj-visokoto-frensko-otlichie-692012.html", "text": "Президентът (2012-2017) Росен Плевнелиев беше удостоен от президента Еманюел Макрон с най-високото държавно отличие на Френската република - Ордена на Почетния легион. Той беше награден от посланик Ерик Льобедел на специална церемония в посолството на Франция в София.С такова отличие са удостоени редица политици, общественици, дейци на културата и изкуството, учени и спортисти от цял свят. Сред отличените са императорът на Япония Акихито, кралят на Испания до 2014 г. Хуан Карлос, писателят Умберто Еко и много други. Росен Плевнелиев е първият български държавен глава, на когото е присъдено отличието след края на мандата.Плевнелиев благодари на президента Макрон и на френския народ за уважението и признанието, което посвети на българския народ и неговия европейски и демократичен път на развитие. Той посочи, че е работил отдадено и е получавал доверието на Европейските лидери и за него Европейският съюз никога не е бил външна политика, а неговото семейство.\"Тази награда ме мотивира да продължа да работя, да отдам своите сили, знания и опит за европейското и демократично развитие на България и в защита на Европейските ценности – мир, върховенство на закона, човешки права и свободи\", добави президентът.\"Пет години въплъщавате Европа и атлантизма в смутен период както за България, така и в международен план\", каза посланикът на Франция.", "date": "2018.11.15", "title": "Плевнелиев получи най-високото френско отличие"}
{"url": "https://offnews.bg/kultura/sofijski-mezhdunaroden-literaturen-festival-predstavia-40-sabitia-s-na-691999.html", "text": "Шестото издание на „Софийски международен литературен фестивал“ (11-16 декември | НДК, Мраморно фоайе), ще бъде посветено изцяло на немскоезичната литература.Тази година фестивалът включва 40 събития, на които ще бъдат представени над 80 участници. Сред тях са едни от най-известните писатели и поети в съвременната литература на Германия, Австрия, Швейцария и Лихтенщайн като: Кристоф Хайн, Роберт Менасе, Лукас Берфус, Шерко Фатах, Илия Троянов, Йонас Люшер, Фердинанд Шмац, Марион Пошман и Забине Бохмюл.На сцената на Литературния фестивал ще бъдат експонирани и две изложби: „Бухшмук“ – с илюстрации по сюжети от немскоезични автори и селекция арт книги на платформата ТИ - РЕ.В \"Срещи с писатели\" тази година се включват: Алек Попов, Владимир Полеганов, Владислав Христов, Георги Господинов, Едвин Сугарев, , Илиана Илиева, Кристин Димитрова, Крум Филипов, Людмила Миндова, Марин Бодаков, Мирела Иванова, Мехмед Атипов, Палми Ранчев, Петър Чухов, Румен Петров, Христо Карастоянов, Цвета Софрониева и Яна Букова.Международната тема в програмата на фестивала изисква и присъствието на сериозни и ангажирани дискусии, тематизиращи късия разказ, немскоезичния роман, българската и немскоезичната драматургия. Европейската мрежа за литература и книги „Традуки“ инициира мащабен дебат със заглавие: „Как се отваря архив на тайните служби?“.Няколко от тематичните панели ще бъдат ангажирани с новите тенденции в издаването на книги, със социокултурната роля на издателя и с литературата, пренесена във виртуалната реалност.Алек Попов, Елена Алексиева, Виргиния Захариева, Иван Ланджев и Соня Тодорова ще бъдат първите автори, които ще участват в Бързите литературни срещи. Тези лични срещи между читател и писател ще заимстват случайния принцип на Speed Dating-формата. Първите 50 човека, които се запишат, ще имат възможността да разговарят с един от писателите в рамките на 5 минути. Авторите ще са си подготвили теми за разговор, а хората ще сядат при тях на случаен принцип.Всеки ден от Литературния фестивал започва със събития, свързани с детските книги, срещи с писатели или работилници. В детската програма тази година гостуват немскоезичните писателки Катя Алвес и Дагмар Гайслер, като и добре познатите български автори: Юлия Спиридонова – Юлка, Радостина Николова, Сотир Гелев, Калина Мухова, Мила Попнеделева-Генова и Петя Кокудева.", "date": "2018.11.15", "title": "Софийски международен литературен фестивал представя 40 събития с над 80 участници"}
{"url": "https://offnews.bg/obshtestvo/work-and-travel-izlozhenie-predstavia-letnite-brigadi-v-sasht-prez-20-691914.html", "text": "Какво трябва да знаете, ако искате да заминете за САЩ за лятна бригада през 2019 г.? Отговор на този въпрос ще се постараят да дадат участниците в специализирано изложение днес във \"Витоша парк хотел\" в Студентски град в София.От 12:00 часа студентите ще имат възможността  да се срещнат с вицеконсула Джеймс Стултрейгър и друг представител на Консулския отдел на посолството в САЩ у нас, които ще отговаря на въпросите на студентите.Изложението се организира по проекта \"Световно образование\" с участието на американското посолство в България. Организаторът на събитието  е \"Интеграл\", партнираща организация на американска асоциация на държавния департамент CIEE.Те ще имат възможност да разберат повече за програмата за междукултурен обмен Work and Travel, за вариантите за финансиране на пътуването. Ще могат да се запознаят и с първите оферти за работа, например в Аляска, Ню Джърси, Охайо, Ню Йорк.На събитието български студенти, които вече са пътували по програмата, ще споделят своя опит.", "date": "2018.11.15", "title": "Work and Travel: Изложение представя летните бригади в САЩ през 2019 г."}
{"url": "https://offnews.bg/ikonomika/pat-ot-chisto-zlato-stroiat-14-5-km-ot-gkpp-kalotina-do-dragoma-691982.html", "text": "Председателят на Управителния съвет на Агенция „Пътна инфраструктура“ инж. Светослав Глосов подписа договора за проектиране и строителство на 14,5 км от път І-8 Калотина - Софийски околовръстен път, в участъка от ГКПП „Калотина“ до пътния възел при Драгоман (от км 1+000 до км 15+500), съобщиха от Агенция \"Пътна инфраструктура\" (АПИ). Изпълнител на отсечката ще е „СТРАБАГ БПА“ ДЗЗД, с участници: „Щрабаг“ ЕАД, „Страбаг Сп. з.о.о., Полша“ и „Битумина ГмбХ-България“ ЕООД.Стойността на договора е 137 491 883.28 лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет.Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Срокът за изпълнение на обществената поръчка е 852 календарни дни, от които 122 дни са за изработване на техническия проект.Предстои подписването и на договора за изграждането на още 17 км от път I-8 - между Драгоман и Сливница. Този участък ще се изпълнява от „ГБС Инфраструктурно строителство“ АД.Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута и е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”.Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.11.15", "title": "Път от чисто злато: Строят 14,5 км от ГКПП „Калотина“ до Драгоман за 137,5 милиона лева"}
{"url": "https://offnews.bg/bojni/konar-makgregar-ne-iska-da-pie-uiski-na-edna-masa-s-habib-i-mejuedar-691983.html", "text": "Ирландската звезда в смесените бойни изкуства Конър Макгрегър сподели, че не би пил чаша уиски с Флойд Мейуедър или Хабиб Нурмагомедов, който обаче не пие алкохол по религиозни причини.\"Честно казано, с нито един от двамата. Пия с близките ми, с приятелите ми, с роднините ми. С онези, с които съм израснал.С тях обичам да седна на чаша уиски. Освен това обичам да пия с посетителите на бара. Това е по-забавно, отколкото очаквах\", каза Макгрегър.Ирландецът загуби от Нурмагомедов чрез събмишън в четвъртия рунд на турнира UFC 229, който се проведе в началото на октомври.Зрелищната битка обаче бе белязана със скандал. След победата си руснакът напусна пределите на октагона, за да потърси саморазправа с Дилън Данис, съотборник на Макгрегър, с което предизвика масово сбиване.", "date": "2018.11.15", "title": "Конър Макгрегър не иска да пие уиски на една маса с Хабиб и Мейуедър"}
{"url": "https://offnews.bg/politika/dovechera-pred-ministerski-savet-zapochva-protest-do-ostavka-na-pravit-691979.html", "text": "Извънпарламентарната партия Възраждане започва протести, чиято обявена цел е оставка на цялото правителство веднага.Вече са насрочени четири поредни протеста. Първият ще е днес от 17,30 часа пред Министерски съвет. Следващите акции ще са утре, в събота и неделя, когато се очаква да бъде големият национален протест в цялата страна.Партията на Костадин Костадинов на последните парламентарни избори взе близо 38 000 гласа или 1,11%. Това е и единствената политическа сила извън НС, която има право на държавна субсидия. От Възраждане обаче се отказаха от парите.Сега от партията заявяват, че ако кабинетът Борисов-3 не даде оставка веднага, ще се премине към  гражданско неподчинение и блокиране на София всеки ден до оставката.Призоваваме всички хора, които са недоволни от повишаващите се цени на всички стоки и услуги, от убийствената корупция и кражби на най-високо държавно ниво, всички, които искат да отърват България от управляващия режим, който убива всички ни – демографски, икономически, социално – като народ, държава и национална идентичност, да излязат пред Министерски съвет и да изразят позицията си, заявяват от Възраждане.В непосредствена близост в столицата днес ще има и друг протест. В 18 часа пред Съдебната палата ще се съберат хората, които настояват за свобода на кмета на Младост Десислава Иванчева.", "date": "2018.11.15", "title": "Довечера пред Министерски съвет започва протест до оставка на правителството"}
{"url": "https://offnews.bg/obshtestvo/mogat-li-istoricheskite-balgarski-obshtnosti-zad-granitca-da-reshat-de-691980.html", "text": "Привличането на историческите български общности зад граница към България е една от възможностите, които БАН разглежда за овладяване на демографската криза. Доклад на тази тема бе представен на конференция от доц. д-р Спас Ташев от Института за изследване на населението и човека към Българската академия на науките за проекта, възложен на академията от правителството. Според Националната стратегия за българските граждани и историческите български общности по света, историческите български общности са съставени от \"лица от български произход, с българско национално самосъзнание с чуждо или с чуждо и с българско гражданство\". В тях са включени:- Българи в Република Македония;- Българи в Руската федерация- Българи и българи-гагаузи в Република Молдова и Украйна;- Българи в Румъния;- Българи в Гърция;- Българи в Република Турция;- Българи в Република Сърбия;- Българи в Западните Балкани.Историческите български общности зад граница многократно са засягани като тема в политическия дискурс, като в редица стратегически документи те са разглеждани като потенциално решение на демографските проблеми в държавата.Още през 1989 г. са приети няколко различни по характера си закони, които разглеждат тази група като \"демографски резерв\", който би могъл да бъде привлечен в държавата с цел противодействие на потенциална демографска криза. През 1994 г. се приема решение членовете на тези общности, преселили се обратно в България, да бъдат финансово подпомагани от държавата. Тази практика обаче е прекратена още през 1996 г. поради липса на средства.Същата година е взето друго решение, което отново разглежда привличането на исторически български общности зад граница като метод за намаляване \"демографските диспропорции в развитието на различните типове райони: обезлюдени, планински, гранични и други\". Поради настъпилата през 1997 г. криза и последвалата смяна на правителството обаче, стратегията така и не е приложена.През 2015 г. бе приета и улеснена процедура по получаването на бежански статус от българите в Украйна, но броят на възползвалите се остана незначителен.Според изследването, проведено от доц. Ташев, броят на историческите български групи зад граница е пренебрежителен и недостатъчен да формира значителни имиграционни потоци към България или да представлява решение на демографската криза.Настрани от количествения проблем, анкетно проучване, проведено тази година, показва, че сред историческите български общества зад граница липсват и \"значими нагласи за заселване в България\". Според Главна дирекция \"Гражданска регистрация и административно обслужване\", под 5% от взелите българско гражданство членове на тези общности в периода 2001-2016 г., се установяват в България. Дори още по-малко са тези, които правят отчисления в НЗОК и НОИ. \"В редица държавни стратегически документи неоправдано се създават свръхочаквания, че чрез такъв тип заселвания могат да се повлияят съществено демографските показатели на населението на България\", обяснява доц. Ташев.Той препоръчва количественият подход да бъде заменен с качествен, тъй като политиката на масово предоставяне на български гражданства на представители на тези общности не е ефективна. Той съветва държавата да се фокусира върху изграждането на устойчиви връзки със задграничните български общности и да ги разглежда само като \"евентуален демографски резерв\".Като добра практика доц. Ташев цитира политиката на други държави, които вместо да предоставят гражданства на членовете на подобни общности, ги снабдяват само със специфични документи, позволяващи правото на пребиваване, собственост и работа в границите на държавата. Целият доклад, наред с останалите научни изследвания, разгледани на конференцията, ще можете да прочетете в следващия брой на списание \"Население\", който ще излезе в началото на 2019 г. ", "date": "2018.11.15", "title": "Могат ли историческите български общности зад граница да решат демографската криза?"}
{"url": "https://offnews.bg/obshtestvo/kashtata-na-iavorov-s-oshte-dela-i-tcesii-kojto-ia-kupi-sega-riskuva-691985.html", "text": "Придобиването на къщата на Яворов на ул. \"Раковски\" в момента е рисково за всеки евентуален купувач, в това число и за Столична община.  Правният анализ на собствеността показа множество неясноти, обяви столичният кмет Йорданка Фандъкова. На първо място, съдебният спор, довел до настоящата публична продан, не е завършил. Решението на Софийския апелативен съд по делото между длъжника „Дом Яворов“ ЕООД и цесионера Володя Лозанов се обжалва пред Върховния касационен съд. Заседанието по това дело е насрочено за 19.02.2019 г. Рискът за всеки евентуален купувач, докато не се произнесе ВКС с окончателно решение, е огромен. Той се изразява в това да се заплати определената цена – 1 628 758,08 лв. с ДДС , без реално общината да влезе във владение на имота. Недопустимо е да се блокира не малък публичен ресурс, без да може да реализираме правата на собственици. А ако съдът уважи жалбата на длъжника, тогава отпада и основанието за провеждане на настоящата публична продан, обяснява Фандъкова на страницата си във фейсбук. Тя уточнява: На второ място, правният анализ на собствеността показа, че освен възбраната от май 2018 г., по която е обявена настоящата публична продан, съществуват още две вписани възбрани върху имота при друг частен съдебен изпълнител – една от януари 2015 г. и една от септември 2018 г. Вземането по възбраната от януари 2015 г. е цедирано в полза на трето лице. Не е ясно дали длъжникът е уведомен за цесията, възможно е да има и последващи цесии. В такава ситуация съществува реална възможност постановлението за възлагане на публичната продан да бъде отменено и евентуален купувач да загуби собствеността върху имота. Настоящият собственик и неговият кредитор трябва да изчистят всички тези неясноти, заедно с частния съдебен изпълнител и да дадат сигурност на бъдещия купувач от други тежести върху имота.На трето място, направихме анализ на всички документи за собственост, в които открихме поредица от разминавания. От една страна, по отношение на площта на поземления имот, в кадастралната карта имотът е 319 кв. м, според най-ранните документи за собственост площта е 207 кв. м, според приетия през 1992 г. план - 314 кв. м, а според графичното измерване по скица – 306.10 кв. м. От друга страна, по отношение на реституцията, даренията, продажбите и апортите на сградата и имота, които са десетки в последните 20 години, не са налични всички документи и е нужно да се предоставят. Проучили сме достъпните документи от 1899 г. насам, когато Васил Беленски придобива имот от 207 кв. м. на ул. \"Раковски\", строителството и последващите преустройства на сградата. Настоящият собственик на имота и сградата „Дом Яворов“ ЕООД, представляван от управителя Васил Панчев, трябва да изчисти неяснотите свързани с площта на имота, които носят със себе си и риск от претенции на трети лица.Преди да се изяснят всички тези въпроси, закупуването на имота е рисково и носи опасност от нови съдебни дела с неясен изход и нови задължения, в които би влязъл всеки купувач, в това число и общината.Къщата е защитена като паметник на културата и всякакви идеи, че тя може да бъде надстроявана и пристроявана, са невъзможни. Затова тя не е обект, който може да носи големи приходи особено в кратък период от време. Даваме си сметка, че в тази ситуация от инвеститорска гледна точка имотът и сградата не са привлекателни, защото първото нещо, което трябва да бъде направено, е цялостна реставрация и конструктивно укрепване на къщата.Нашето намерение къщата на Яворов да стане общинска собственост остава, но всички спорове и други възбрани трябва да бъдат окончателно уредени преди или най-късно с продажбата. Обявената цена е достатъчно голяма и тя задължава към отговорно поведение, както общината, така и настоящите собственици.", "date": "2018.11.15", "title": "Къщата на Яворов с още дела и цесии, който я купи сега, рискува да остане без имота"}
{"url": "https://offnews.bg/sviat/arestite-na-navalni-sa-politicheski-motivirani-reshi-sadat-v-strasbur-692008.html", "text": "Арестите на руския опозиционер Алексей Навални са политически мотивирани, реши Европейският съд по правата на човека, съобщи руската служба на Би Би Си. Решението е по иск на Навални за седем ареста между 2012 и 2014 г.Съдът реши, че в случая има нарушение на Европейската конвенция по правата на човека. Преди близо две години Съдът в Страсбург присъди на политика обезщетение от 63 500 евро за нарушаване на правото му на справедливо съдебно производство. Тогава обаче съдът не призна, че е нарушен чл. 18 от Конвенцията за ограничаване на права и свободи, както е в този случай. Единственият руски гражданин, на когото ЕСПЧ е признал официално политическо преследване, е медийният магнат Владимир Гусински. През 2004 г. Съдът в Страсбург призна за политически мотивирано задържането му през 2000 г. Съдът вече три пъти присъжда обезщетения на Навални. През 2015 г. Русия му изплати 26 000 евро за 15 дни арест, през 2016 г. - 56 000 евро по делото \"Кировлес\", а през тази година - над 4 млн. рубли по делото \"Ив Роше\".Алексей Навални трябваше да замине за Страсбург във вторник, за да чуе решението на съда. Той беше спрян обаче на летището, тъй като е била издадена забрана да напуска страната, за което не е бил уведомен и не са били посочени причините за наложената забрана. След проверка се оказало, че забраната е заради започнало изпълнително производство срещу него във връзка с дължими по делото \"Кировлес\" 2 146 000 рубли. Производството е започнало на 9 ноември, но той не е бил уведомен за това, заради което е решен да заведе дело. Той е успял същия ден да плати сумата и в сряда сутринта е заминал за Страсбург. ", "date": "2018.11.15", "title": "Арестите на Навални са политически мотивирани, реши Съдът в Страсбург"}
{"url": "https://offnews.bg/politika/merkite-sreshtu-domashnoto-nasilie-prieti-na-parvo-chetene-do-5-g-za-691974.html", "text": "Депутатите приеха на първо четене промени, които предвиждат до 5 години затвор за психически тормоз и преследване в условията на домашно насилие.Поправките са в Наказателния кодекс и бяха внесени от депутати от ГЕРБ начело с председателя на парламента Цвета Караянчева. Измененията бяха гласувани на първо четене единодушно - със 137 гласа \"за\".\"Трябва да сме не зрители на домашното насилие, а участници в предотвратяването му\", каза по време на дебатите тя. Председателят на парламентарната комисия по култура Вежди Рашидов подчерта, че За психическия тормоз и преследването обаче трябва бъде доказана системност на домашното насилие, за да \"не се санкционират еднократните, изолирани случаи на насилие, които не разкриват достатъчно висока степен на обществена опасност\".Караянчева даде и пример, който показва какви са законодателните пропуски при преследването в момента:Поправките предвиждат още жертвите на домашно насилие ще бъдат уведомявани, ако задържаният извършител надеянието спрямо тях избяга или бъде пуснат на свобода. С проекта се допълват квалифицираните състави на убийството и телесните повреди с цел инкриминиране на всички форми на домашно насилие, които ескалират до посегателство срещу живота или здравето на лицата.Освен за физическо посегателство, лишаване от свобода се предвижда и за деяния като преследване, нежелано посещаване на работното място, заплашително поведение за всяване на страх.Преследването извън условията на домашното насилие ще се наказва със затвор до 1 година или пробация.За принуда за сключване на брак наказанието е от 1 до 6 години, а ако принудата е от родител, друг роднина или настойник - наказанието е от 3 до 8 години.Поправките срещнаха критики и препоръки - били добри, но имали нужда от сериозни поправки.\"Вие сте юристите, аз не съм. Разчитам на вас да прегледате всяка запетайка в този проект\", каза Караянчева на депутатите.По време на дебатите темата се измести към християнските ценности и парите в семейството.Павел Шопов от \"Атака\" обяви, че . Той обяви, че в училищата трябва да се въведе вероучение, за да се научат децата на ценности. \"По този начин ще възстановим морала\", добави депутатът и изрази мнението си, че ерозията на християнските ценности е в резултата на неолиберални идеи и джендърството. Социалистът Валери Жаблянов пък даде пример с \"Гераците\" на Елин Пелин. По думите му там се показвало, че капитализмът е в основите на проблемите в семейството. Александър Паунов от БСП пък пренесе дебата в друга посока - парите в семейството. Друг депутат от левицата - Димитър Стоянов, пък подчерта, че взаимоотношенията в едно семейство обикновено остават скрити. , каза той.Измененията в Наказателния кодекс са в духа на Истанбулската конвенция, която страната ни не прие и е насочена именно към насилието над жени и засилване на мерките за защита срещу домашното насилие. През март премиерът Бойко Борисов реши Министерския съвет да изтегли Истанбулската конвенция от Народното събрание. Причината бяха настроенията срещу нея заради понятието \"социален пол\", което много хора разчетоха като признаване на трети пол и път към легализацията на гей браковете. След това ГЕРБ сезира Конституционния съд, който определи конвенцията като противоречаща на основния закон на България. ", "date": "2018.11.15", "title": "Мерките срещу домашното насилие приети на първо четене: до 5 г. затвор за психически тормоз"}
{"url": "https://offnews.bg/112/mikrobus-s-rabotnitci-se-preobarna-v-kardzhali-11-sa-raneni-691986.html", "text": "Микробус с работници се е преобърнал на изхода на Кърджали, 11 души са откарани за преглед в Центъра за спешна помощ, съобщи агенция \"Фокус\", ОДМВР-Кърджали.Инцидентът е станал около 7:30 ч. Микробус „Ивеко“, управляван от 41-годишен водач, е предприел забранена маневра за включване в движението на ул. „1-ви май“ в града. В резултат е бил ударен от правилно движещ се лек автомобил „Дачия“ със софийска регистрация. Вследствие на удара, микробусът се е преобърнал странично. Наложило се е 11 пътници да бъдат транспортирани за прегледи в Центъра за спешна помощ. Към момента е установено, че една жена е със счупена ръка. Няма тежко пострадали. Нанесени са сериозни материални щети. Ще бъде извършен оглед и ще бъде образувано досъдебно производство.Движението в района на катастрофата не е затруднено. ", "date": "2018.11.15", "title": "Микробус с работници се преобърна в Кърджали, 11 са ранени"}
{"url": "https://offnews.bg/tenis/agneshka-radvanska-prikliuchi-s-tenisa-691988.html", "text": "Бившата номер две в световната ранглиста Агнешка Радванска сензационно обяви своето отказване от професионалния тенис.Полякинята се оттегля от спорта заради увеличаващите се кондиционни проблеми, които влияят негативно на представянето й.Радванска спечели общо 20 титли през кариерата си. Освен финал на Уимбълдън, тя стигна до полуфиналите на Australian Open два пъти и до четвъртфинал на Ролан Гарос.\"\", каза Радванска.", "date": "2018.11.15", "title": "Агнешка Радванска приключи с тениса"}
{"url": "https://offnews.bg/ikonomika/dohodite-ni-rastat-no-razhodite-gi-izprevarvat-konstatira-nsi-691987.html", "text": "Разходите ни са нараснали с по-голям процент от този, с който са се увеличили доходите ни, показват данните на Националния статистически институт за третото тримесечие сравнено със същия период година по-рано.Общият доход средно на човек в домакинство през юли-септември 2018-а е 1 541 лв., или със 7.7% повече от същото тримесечие на 2017-а. За същия период обаче разходите са пораснали не със 7, а с близо 10% - 9.8 на сто и са достигнали 1 518 лв.Заплатата формира 55.2% от общия доход. Следват пенсиите (27.3%) и самостоятелната заетост (7.7%).В номинално изражение за година се отчитат следните промени:- доходът от работна заплата нараства от 778 на 851 лв. (с 9.4%);- доходът от самостоятелна заетост се увеличава от 110 на 119 лв. (с 8.4%);- доходите от пенсии нарастват от 371 на 421 лв. (с 13.4%);- доходите от социални обезщетения и помощи намаляват от 43 на 35 лв. (с 19.9%).Близо 1/3 от доходите ни отиват за храна - 30.1%, даваме средно 16.5% от тях за разходи по жилището, към покриването на данъци и социални осигуровки насочваме други 12.3%. За транспорт, телефон и интернет плащаме 11.7%.Намаляват разходите за жилището (с 1.2 процентни пункта), тези за транспорт се увеличават с 0.5 пр. п.Като абсолютни стойности за наблюдаваната година се отчитат следните промени:- разходите за храна и безалкохолни напитки се увеличават от 416 на 457 лв. (с 9.8%);- разходите за алкохолни напитки и цигари се увеличават от 58 на 60 лв. (с 4.4%);- Разходите за жилище (вода, електроенергия, отопление, обзавеждане и поддържане на дома) нарастват от 245 на 250 лв. (с 1.9%);- Разходите за здравеопазване се увеличават от 66 на 73 лв. (с 10.2%);- Разходите за транспорт и съобщения нарастват от 155 на 178 лв. (с 14.6%);- Разходите за свободно време, културен отдих и образование нарастват от 87 на 104 лв. (с 19.8%);- Разходите за данъци и социални осигуровки се увеличават от 165 на 187 лв. (с 13.3%).Българинът не изменил съществено хранителните си навици през последната година. И все пак купуваме повече месо и кисело мляко, намалили сме консумацията на плодове и зеленчуци. Без промяна е потреблението на захар.", "date": "2018.11.15", "title": "Доходите ни растат, но разходите ги изпреварват - констатира НСИ"}
{"url": "https://offnews.bg/politika/i-dans-otricha-che-gruevski-e-balgarin-691991.html", "text": "След Министерството на правосъдието и Държавна агенция \"Национална сигурност\" (ДАНС) се зае със задачата да отрече .Тя бе публикувана от унгарски вестник, чиито журналисти опитали да разберат как така осъденият на 2 г. затвор за злоупотреба с държавни средства и лишен от документи за самоличност Груевски се е озовал в Унгария.\"На бившия министър-председател на Република Македония Никола Груевски не са издавани български документи за самоличност\", уверява ДАНС и допълва, че са извършили проверка в деня публикуването на статията - 14.11.2018 г.\"Установено е, че Никола Груевски, роден на 31.08.1970 г., не е български гражданин и не е подавал молба за придобиване на българско гражданство. На лицето не са издавани български документи за самоличност\", се казва в съобщението.", "date": "2018.11.15", "title": "И ДАНС отрича, че Груевски е българин"}
{"url": "https://offnews.bg/evropa/ispania-planira-da-zabrani-prodazhbata-na-benzinovi-i-dizelovi-koli-do-691927.html", "text": "Правителството на Испания обърна внимание на газовете от колите, които причиняват парников ефект и продължават да замърсяват въздуха и градската среда, пише El País. Министерството за опазване на околната среда предложи превозните средства на бензин и дизел да бъдат спрени от продажба от началото на 2040 г., както е планирано да се случи и във Великобритания и Франция. Броят на хибридните коли и тези с газова уредба също трябва да се намали според испанците. Депутатите предвиждат промяна в закон за климатичните промени и екологията, с която да прекратят компромисите, които правят с глобалното затопляне.Мярката предвижда да се спре пренебрегването на климатичните промени - нещо, което се случва в повечето страни от Европейския съюз (ЕС). Докато навлизането на възобновяема енергия върви напред и се наблюдава добро и реалистично бъдеще, в което 100% от светлината ни ще идва от „чисти източници“, то прогнозите за бъдещето на транспорта не са толкова обещаващи. 26% от природните газове, отделяни в Испания, идват от превозните средства. Правителството предвижда, че ако се вземат тези мерки до 2030 г., 15% от емисиите ще намалят.Текстът по предложението ще се разглежда от Конгреса преди приключването на тази година, но министерството вече е изпратило документите на всички партии. В него пише, че електрическите коли в света днес достигат 3,1 млн. броя, но експертите предвиждат, че през 2030  г. те ще се равняват едва на 40% от всички коли в движение. Според испанците, държавата им трябва да извърви много дълъг път. Към момента електрическите автомобили там са 46,500 хил., като 11 хил. от тях са туристически микробуси. По миналогодишни данни в Испания туристическите микробуси са 1 234 000 млн., от които 4 хил. електрически и 3 хил. хибридни.Правителството възнамерява също така да работи с общините, за да може през 2050 г. те да забраняват движението по пътищата на коли, които изпускат вредни емисии. Изпълнителният орган също така предлага задължението за инсталиране на електрически пунктове за зареждане в бензиностанциите. Към момента обаче пунктовете за зареждане на електрически автомобили са в пъти по-малко от бензиностанциите, което също спира хората да си купуват такива автомобили.Общата цел на правителството е бъдещият закон да намали вредните емисии до 230 млн. тона до 2030 г. Днес те се равняват на 339 млн. В допълнение, през 2030 г. 35% от потреблението на енергия в Испания трябва да бъде от възобновяеми източници и най-малко 70% от производството на електроенергия ще трябва да бъде чиста, според проекта на министерството. По отношение на дългосрочните цели за вредните емисиите в страната, през 2050 г. те трябва да бъдат намалени с 90% в сравнение с 1990 г.", "date": "2018.11.15", "title": "Испания планира да забрани продажбата на бензинови и дизелови коли до 2040 година"}
{"url": "https://offnews.bg/futbol/uefa-mozhe-da-vavede-var-v-shampionskata-liga-oshte-prez-proletta-691984.html", "text": "Системата за видеоповторения ще бъде въведена в Шампионска лига още през тази кампания, пише британският \"ВВС\". Официално ВАР трябва да стартира в турнира на богатите от сезон 2019/20.Причината са скандалните отсъждания в последно време в групите, като най-пресен е случаят с нелепата дузпа, отсъдена за Манчестър Сити срещу Шахтьор Донецк, когато Рахийм Стърлинг сам се спъна в тревата.От УЕФА се притесняват подобни изцепки да не се случат и във фазата на елиминациите, поради което ще се задейства процедурата ВАР да бъде използвана още от тази пролет.Обучението на съдиите за използването на системата продължава, а в началото на декември се очаква Изпълнителният комитет на УЕФА официално да се произнесе и да потвърди новината.", "date": "2018.11.15", "title": "УЕФА може да въведе ВАР в Шампионската лига още през пролетта"}
{"url": "https://offnews.bg/izvan-terena/kristiano-ronaldo-se-stiaga-za-svatba-692002.html", "text": "Мегазвездата на Ювентус и световния футбол Кристиано Роналдо се стяга за сватба. Португалският ас е решил да узакони връзката си с прелестната Джорджина Родригес.Двамата са заедно от две години и имат дъщеря Алана Мартина, която наскоро навърши годинка. Споредн португалското издание \"Correio da Manha\" Роналдо е направил предложение на Джорджина, което тя е приела. Роднините на двойката са уведомени за предстоящото тържество.\"Все още няма много подробности, но е известно, че Джорджина вече си избира булчинска рокля\", споделят близки до двойката пред изданието.Кристиано и Джорджина отглеждат четири деца, като три са родени от сурогатни майки преди нападателят да се обвърже сериозно с испанския модел.", "date": "2018.11.15", "title": "Кристиано Роналдо се стяга за сватба"}
{"url": "https://offnews.bg/bojni/boksiorkite-ni-zapochnaha-s-pobeda-na-svetovnoto-v-india-691995.html", "text": "Българските боксьорки започнаха с успех участието си на Световното първенство за жени, който се провежда в индийския град Делхи.Първа на ринга от 6-те националки се качи Габриела Димитрова. В среща от първия кръг на категория до 51 кг тя победи Чиан-Хей Чин от Китайско Тайпе с пълното единодушие на съдиите (5:0 гласа).В следващия кръг Димитрова ще срещне ирландката Роуз Смит, която почива на старта. Днес няма други българки в програмата на световното.Утре пък за първите си мачове от първенството ще излязат европейските шампионки от София 2016 Севда Асенова и Деница Елисеева.В кат. до 48 кг Асенова ще боксира с австралийката Марине Кармело Угарте, а при 60-килограмовите Елисеева започва срещу Райкона Кодирова от Узбекистан.", "date": "2018.11.15", "title": "Боксьорките ни започнаха с победа на Световното в Индия"}
{"url": "https://offnews.bg/tenis/federer-podgotvia-fenovete-za-ottegliane-692022.html", "text": "Един от най-великите тенисисти на всички времена - Роджър Федерер, е пред оттегляне от играта. 2019-а може да се окаже последна за швейцареца, пише в анализ на Евроспорт.Самият Федерер сякаш подсказва на феновете си да се готвят за сбогуване, като след всяко участие се обръща към тях с \"Ще се видим догодина\". С наближаването на края на сезона риториката на Федерер се промени и показва, че той вече мисли за живота след тениса.\"Да се върна в родния град и да спечеля може би за последен път значи много за мен\", каза Федерер след успеха си в Базел. Това показва колебание дали ще включи турнира в календара си за догодина. Друг знак за предстоящото отказване е желанието на Федерер да участва на турнирите на клей, които избягваше в последно време. На първо място в списъка му е \"Ролан Гарос\" в Париж, където ще излезе, за да изпълни обещанието си да се сбогува с феновете.Федерер е на 37 години и е показал, че възрастта не е проблем за него. Той печели мачовете си благодарение на огромния си опит и умения, а не на физическа сила. В края на годината обаче си пролича, че силите му не са неизчерпаеми. Срещу Филип Крайнович например той допусна четири пробива, което е нехарактерно за него. Срещу сериозните съперници той също показа слабости. Парите едва ли са мотив за него да остане, тъй като е спечелил достатъчно, а наскоро подписа и рекламен договор за 300 милиона долара.\"Толкова много съм пътувал, а на практика не познавам света. Ще ми се да обиколя Италия, Германия, Франция, Скандинавия и други страни като турист. Дори не познавам добре Лондон\", каза наскоро Федерер, който вече откровено си представя живота след тениса.", "date": "2018.11.15", "title": "Федерер подготвя феновете за оттегляне"}
{"url": "https://offnews.bg/temida/frenski-sad-kazva-v-sriada-vrashta-li-banevi-ne-pusnaha-evgenia-ot-ar-691993.html", "text": "Ще бъдат ли екстрадирани в България разследваните за източването на завод „Полимери“ Николай и Евгения Баневи ще обяви Апелативният съд в Екс ан Прова̀нс на 21 ноември. Това е съобщил адвокатът на семейството Винсент Пенард за БНР. Баневи бяха задържани на 26 октомври на летището в Ница. Според адвоката им - на път за София.С тях бяха и трите им деца, които в момента са при семеен приятел на фамилията, обясни Пенард.На заседанието вчера е била обсъдена и молбата на Евгения Банева да бъде пусната от ареста, за да се грижи за децата си. Съдът е отказал.", "date": "2018.11.15", "title": "Френски съд казва в сряда връща ли Баневи, не пуснаха Евгения от ареста"}
{"url": "https://offnews.bg/ikonomika/otnovo-problem-s-lokomotiv-na-bdzh-vlakat-sofia-varna-zakasnia-s-3-5-691966.html", "text": "Отново в движение се разпадна локомотив на БДЖ-Пътнически превози. Случаят е от вчера показва вътрешният бюлетин за авариите в жп транспорта.В доклада инцидентът е описан като \"изпаднал редуктор на двигателя\" - проблем, който показва некачествена техническа поддръжка. От БДЖ обаче заявиха за OFFNews, че това не е точно и че в действителност става дума за \"блокирал редуктор\". За пътниците и персонала на компанията нямало никакъв риск, твърдят от жп компанията.Бързият влак 2611 от София за Варна е счупил локомотива и е оставил 200-тонната композиция с 5 вагона между гарите Пордим и Левски. Там вагоните престояли повече от два часа преди да дойде нов локомотив, който да изтегли авариралия жп състав до гара Пордим.Освен злополучния влак закъснения са натрупали други четири пътнически композиции - 20143 /БДЖ-ПП/ +9 мин., 2642 /БДЖ-ПП/ +10 мин., 2613 /БДЖ-ПП/ +7 мин., 20242/БДЖ-ПП/ +26 мин.Вчерашният случай напомня заради друга жп авария от 7 септември. Тогава по време на движение при скорост от 130 километра в час по склон от локомотива 46-219 на бързия влак от София за Бургас изпаднаха капакът на редуктора и огромно зъбно колело от редуктора на трети двигател.Тогава само благосклонността на Фортуна към пътуващите и влаковия персонал е помогнала композицията да не изпадне от релсите от удара с огромните парчета метал. А при скорост на движение от над 100 километра в час това би довело до истински кошмар.В крайна сметка влакът София-Варна е закъснял до крайната дестинация с внушителните три часа и половина, обясниха от БДЖ.", "date": "2018.11.15", "title": "Отново проблем с локомотив на БДЖ, влакът София-Варна закъсня с 3,5 часа"}
{"url": "https://offnews.bg/volejbol/vlado-nikolov-se-zavrashta-na-igrishteto-za-derbito-mezhdu-levski-i-tc-691992.html", "text": "Легендарният ни волейболист Владимир Николов се завръща на игрището за вечното дерби между Левски и ЦСКА тази събота.Мачът е от 18:30 часа в зала \"Васил Симов\" и няма да бъдат допускани фенове на гостите. Емблематичният състезател на Левски и националния отбор прекрати кариерата си преди точно 2 години и половина с паметен бенефис в \"Арена Армеец\".През последните два сезона той е президент и старши треньор на \"сините\". До изненадващото решение се стигна след контузиите на двамата му играчи на поста диагонал Смилен Мляков и Иван Панков.Николов ще играе в българското първенство за първи път от април 2002 г., когато започна богатата му международна кариера.Срещу ЦСКА Владо ще излезе с №1 на гърба, тъй като емблематичния за него №11 вече е зает от най-големия му син Александър Николов, който е и капитан на кадетите. По-малкият му брат Симеон Николов пък е лидер на отбора за прекадети на Левски.", "date": "2018.11.15", "title": "Владо Николов се завръща на игрището за дербито между Левски и ЦСКА"}
{"url": "https://offnews.bg/drugi/poveche-ot-600-fehtovachi-idvat-za-mezhdunarodnia-turnir-sabiata-na-e-691994.html", "text": "Повече от 600 фехтовачи от 22 държави ще се включат в десетото издание на международния турнир \"Сабята на Етрополски\", който ще се проведе от 16-ти до 18-ти ноември в зала \"София\". Състезанието е кръг от Европейската купа на сабя – за кадети и деца до 14 години, а организатори са Българска федерация по фехтовка и Фехтовална академия \"Васил Етрополски\", с подкрепата на София - Европейска столица на спорта.През последните три години то е с най-висок коефициент и се утвърди като едно от най-престижните в света. Участие в зала \"София\" ще вземат световните сили във фехтовката от Русия, Унгария, САЩ, Италия, които пристигат с пълни отбори от по 40 души. Патрон на надпреварата ще бъде министърът на младежта и спорта Красен Кралев. Успоредно с турнира за кадети ще се състои и състезание за деца до 14 години.Първото издание на \"Сабята на Етрополски\" беше организирано през 2009 година, като поводът беше 50-тата годишнина на именития ни фехтовач Васил Етрополски. Тогава сили мериха 21 състезатели от България,Румъния и Молдова. Първото място спечели Панчо Пасков,който седем години по-късно поднесе една от най-големите изненади на олимпиадата в Рио де Жанейро, побеждавайки световния и европейски шампион Алексей Якименко и класирайки се сред първите шестнайсет.Двама български фехтовачи, възпитаници на академия \"Етрополски\", са печелили \"Сабята на Етрополски\" - Любослав Бурнев и Йоана Илиева. Йоана печели първото място в три поредни години,което е безпрецедентно постижение в турнирите за Европейската купа.През 2010 година \"Сабята на Етрополски\" е включена като кръг от Европейската купа за кадети. Тогава участниците са 161 от седем държави и се провежда и турнир за деца до 14 години. През 2016 надпреварата до 14 години също е включена като кръг от Европейската купа.Традиционни партньори на надпреварата са Столична община, Кока Кола България, Виваком, Интерснак, Монделез България и Диневи Груп.16 ноември, петък  09:00 – 18:00 часа17 ноември, събота  9:00 – официално повикване на фехтувачите 17:30 – полуфинали и финал 18:00 – официално награждаване  13:00 – официално повикване на фехтувачите 17:30 – финал 18:00 – официално награждаване18 ноември, неделя  9:00 – официално повикване на фехтувачите 16:00 – финал и официално награждаване  13:00 – начало на отборните срещи 16:00 – финал и официално награждаване", "date": "2018.11.15", "title": "Повече от 600 фехтовачи идват за международния турнир \"Сабята на Етрополски\""}
{"url": "https://offnews.bg/politika/siderov-za-eventualnite-ostavki-v-kabineta-bih-nasochil-vnimanieto-si-691990.html", "text": "\"Аз бих насочил моя поглед към външния министър Екатерина Захариева. Сега няма да изброявам моите забележки към нея, но има няколко теми, по които тя търпи критики.\"Така председателят на парламентарната група на \"Обединените патриоти\" и лидер на \"Атака\" Волен Сидеров дали би спекулирал кой от правителството според него може да се раздели с поста си. Думите на Сидеров са по повод днешното интервю на премиера Бойко Борисов, в което той каза, че ще има рокади в кабинета, но не е сега времето за тях.Сидеров обаче призна, че може и да се разбере със Захариева. \"Може да седнем и да си поговори с нея, да й обясня как вървят нещата в света и да заеме една по-балансирана позиция\", обясни лидерът на \"Атака\".Попитан дали \"Обединените патриоти\" ще решат въпроса с оставката на вицепремиера Валери Симеонов, след като днес премиерът отново прехвърли темата на тях, той отговори: \"Аз този въпрос за себе си съм го решил. Питайте Каракачанов, Борисов, Цветанов. Най-вече Цветанов, защото там има една връзка, не топла, а направо гореща\", каза лидерът на \"Атака\".Той имаше сериозни критики по повод разминаванията в позицията на управляващите за пакта за миграцията на ООН. Миналата седмица Захариева и още двама министри защитиха документа, а след среща в Министерския съвет в началото на тази беше решено, че България няма да го подписва.\"Вчера виждам, че по отношение на пакта за мигрантите във външната комисия имаше завой. На коалиционен съвет ние се събираме, казваме, че този пакт не трябва да се подкрепя в България, премиерът се съгласява с това, изведнъж от външната комисия започва да се говори нещо друго\", каза Сидеров.\"Докато този отбор не се разтури, аз няма да предам четата, но искам и взаимно зачитане\", каза още той по повод взаимоотношенията в управляващата коалиция.Сидеров коментира и протестите от последните дни. По думите му българите трябва да имат право на протест. \"Няма значение колко човека ще излязат, двама, трима или 2000. Ние сме партията, която вероятно е правила най-много протести в последните 14 години\", каза той.Лидерът на \"Атака\" каза още, че на коалиционен съвет е предложил новите данъци върху старите коли да бъдат премахнати и да се върне досегашното положение.От ГЕРБ пък обявиха, че няма условия за предсрочни избори. \"Ако някой мисли, че може да предизвика предсрочни избори, си е направил грешен анализ на ситуацията, а когато имаш грешен анализ, няма как да взимаш верни решения\", коментира Тома Биков. Според него опозицията ще загуби предстоящите догодина избори за евродепутати. \"Това ще гарантира 4-годишен мандат\", добави той.", "date": "2018.11.15", "title": "Сидeров за евентуалните оставки в кабинета: Бих насочил вниманието си към Захариева"}
{"url": "https://offnews.bg/kultura/preporachvame-vi-starozagorskata-opera-otkriva-novia-sezon-s-turando-691942.html", "text": "Официалното откриване на оперния сезон на Старозагорската опера ще се състои на 15 ноември от 19.00 часа с оперно-кукления спектакъл на операта „Турандот“ от Джакомо Пучини. Спектакълът беляза висок връх в репертоарните търсения на Държавна опера-Стара Загора през изминалия творчески сезон. Постановъчният екип на „Турандот“ бе заслужено отличен с годишната награда „Стара Загора“.Старозагорци ще имат възможността да аплодират в ролята на Турандот оперната примадона Цветелина Василева. Певицата, титулувана ласкаво и с право като един от най-красивите български оперни гласове, спечели овациите на старозагорци на премиерата на „Турандот“ в ролята на Лиу, а през август т.г. – Цветелина Василева бе Турандот в едноименната продукция на Пучиниевия фестивал - Торе дел лаго, представена на сцената на замъка Олавинлина на престижния оперен фестивал Савонлина, Финландия. Специално за откриването на новия оперен сезон на Старозагорската опера пристига и италианският тенор с бляскава международна кариера Дарио ди Виетри, който ще изпълни ролята на принц Калаф. В ролята на Лиу ще бъде великолепното сопрано – солистка на Старозагорската опера, Русалина Мочукова, а Тимур – именитият български бас Юлиан Константинов. Участват още солистите Теодор Петков, Георги Динев, Ивайло Йовчев, Иван Кабамитов, Симеон Симеонов, оркестър и хор на Държавна опера-Стара Загора, артисти от Държавен куклен театър-Стара Загора, децата от вокалната студия на ДЮСОБ „Маргаритки“, представители на Прабългарската школа за оцеляване „Бага-Тур“. Спектакъла ще дирижира Владимир Башнаков.Маски, кимона, традиционни китайски костюми, перуки и украшения допълват пищната зрелищност на спектакъла. Впечатляващо куклено присъствие има и в сценографията, в която основни персонажи са изобразени с раздвижени механизирани фигури и ярки художествени платна. Кукли, които оживяват. „Куклената част“ – глави, конструкции, костюми на куклите са проектирани от именитите български майстори-художници Васил Рокоманов и Силва Бъчварова. Проектът „Турандот“ разчупва традиционните представи за оперен спектакъл. Търсенето на различното, без да наруши истинския замисъл на композитор и драматург, но пък да предизвика любопитството на публиката, на малки и големи към новия „оперен артист“ – куклата. Стремежът е публиката да повярва, че може и така, че куклата е онзи, неписан в оперната партитура образ, който може да подсили основната тема, да я нюансира още повече. На 14 февруари 2019 година Старозагорската опера ще гостува с оперно-кукления спектакъл на операта „Турандот“ от Пучини на сцената на Националния дворец на културата в София.", "date": "2018.11.15", "title": "Препоръчваме ви: Старозагорската опера открива новия сезон с 'Турандот' на 15 ноември"}
{"url": "https://offnews.bg/obshtestvo/fandakova-prizova-ministri-i-deputati-da-sliazat-ot-kolite-utre-691981.html", "text": "Служителите на Столичната община няма да използват личните и служебните си автомобили в Деня за по-чист въздух утре.Кметът Йорданка Фандъкова е изпратила покани до всички администрации да се включат в инициативата - Министерски съвет, Народно събрание, министерства и т.н. Каним всички граждани, институции, ученици, бизнеси, да се включат в този Ден за по-чист въздух чрез отказ от личните и служебните си автомобили или чрез други, избрани от тях инициативи. Целта е всички заедно да покажем, че участието на всеки един от нас в преодоляване на този характерен за зимния период проблем е много важно. Нито една мярка и нито една инициатива сама не може да се справи с предизвикателството „по-чист въздух“. Всички заедно – и институции, и граждани – можем“, коментира инициативата кметът Йорданка Фандъкова.Участие в Деня за по-чист въздух до момента са заявили над 100 училища и детски градини в столицата, които ще го отбележат с различни инициативи, включително с тематични информационни инсталации, тематичен „Час на класа“, засаждане на растителност в дворовете или писане на есета.Наред с учениците, сред заявилите участие са представители на различни компании с голям брой служители, между които комуникационни оператори, вериги бензиностанции, банки, ИТ компании. За максимално улеснение на участниците Столичната община предоставя инструментариум с възможности за участие в Деня за по-чист въздух. Повече информация за инициативата: https://www.sofia.bg/green-sofia.", "date": "2018.11.15", "title": "Фандъкова призова министри и депутати да слязат от колите утре"}
{"url": "https://offnews.bg/obshtestvo/oblachno-vreme-sniag-v-planinite-691958.html", "text": "Облачно със слаби валежи от дъжд ще е времето днес. След обяд слънцето ще се покаже за малко над Западна и Централна България. Максималните температури ще са между 7 и 12 градуса. По Черноморието ще е предимно облачно, със слаби валежи от дъжд. След обяд по северното крайбрежие ще спрат и облачността временно ще се разкъса. Ще духа умерен предимно северен вятър. Максималните температури ще са между 10 и 13 градуса. Температурата на морската вода е 15-16 градуса. Вълнението на морето ще е 2-3 бала.В планините облачността ще е по-често значителна, с временни разкъсвания над масивите на Западна България. На много места ще има валежи от сняг, под 1300 метра - от дъжд, примесен със сняг. Температурите ще продължат да падат, утре максималните няма да надхвърлят 9 градуса, а в събота ще е още по-студено. ", "date": "2018.11.15", "title": "Облачно време, сняг в планините"}
{"url": "https://offnews.bg/sviat/savetnichka-na-tramp-napuska-belia-dom-po-iskane-na-melania-691965.html", "text": "Заместничката на съветника за национална сигурност на президента Доналд Тръмп - Мира Рикардел, напуска Белия дом по искане на първата дама Мелания Тръмп, съобщи Ройтерс.Рикардел \"ще продължи да подкрепя президента в нова роля в администрацията след напускането на Белия дом\", съобщи говорителката на Белия дом Сара Сандърс, без да уточни каква ще е новата длъжност на досегашния заместник-съветник за националната сигурност.Според информирани източници по-рано тази седмица Мелания Тръмп се е оплакала на президента от отношението на Рикардел, която е бивш ръководен кадър на Боинг и е работила в предизборния екип на Тръмп.Спорът между двете се изострил след обиколката на първата дама в Африка през октомври, когато Рикардел се опитала да намали отпуснатите държавни средства за тази обиколка.Говорителка на Мелания Тръмп потвърди, че първата дама е поискала Рикардел да бъде уволнена. \"Канцеларията на Първата дама смята, че Мира Рикардел повече не заслужава честта да работи в Белия дом\", каза Стефани Гришъм.", "date": "2018.11.15", "title": "Съветничка на Тръмп напуска Белия дом по искане на Мелания"}
{"url": "https://offnews.bg/obshtestvo/zapochvat-kolednite-posti-bez-venchavki-do-21-noemvri-691960.html", "text": "От днес започват 40-дневните Коледни или Рождественски пости, които ще завършат на 24 декември. През първата седмица от поста е разрешена само растителна храна. Същите са ограниченията между 20 и 24 декември. През останалите дни (без сряда и петък) се разрешава риба. Венчавките се забраняват до Въведение Богородично (21 ноември) и от Игнажден (20 декември) до Богоявление, Йордановден (6 януари).Изключение се прави за деца, бременни жени, за болни и възрастни хора, на които са разрешени мляко и млечни продукти по време на поста.Постът подготвя християните за идването на Божия син Исус Христос.", "date": "2018.11.15", "title": "Започват Коледните пости, без венчавки до 21 ноември"}
{"url": "https://offnews.bg/obshtestvo/12-chasa-bez-voda-v-chast-ot-obelia-2-spira-na-oshte-5-mesta-v-sofia-691959.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Монтаж на спирателни кранове на ул. 111 жк. „Обеля“ 2 налага спиране на водоподаването от 09:00 до 21:00 часа на ул. 106, ул. 104, ул. „Акад.Дмитрий Лихачов“, ул. 275, ул. „Обелски път“, ул. „Илия Георгов“Изграждане на сградно водопроводно отклонение на ул. „Златен рог“ в жк. „Лозенец“ налага спиране на водоподаването от 10:00 до 20:00 часа на ул. „Капитан Тодор Ночев“ от бул. „Джеймс Баучер“ до ул. „Любата“ и ул. „Вискяр планина“. Поради подмяна на сградно водопроводно отклонение на ул. „Мара Бунева“ в кв. „Орландовци“, се налага спиране на водоподаването от 09:00 до 19:00 часа на ул. „Босилеградска“ от ул. „Мара Бунева“ до ул. „Железопътна“, ул. „Христо Батанджиев“ от ул. „Кирил Пърличев“ до ул. „Босилеградска“.Без вода във връзка с подмяна на сградно водопроводно отклонение на ул. „Рила“ във вилна зона „Мало Бучино“ ще бъдат от 09:00 до 16:00 часа на ул. „Искър“, ул. „Рила“, ул. „Мургаш“, ул. „Родопи“. Подмяна на сградно водопроводно отклонение на ул. „Топола“ в с. Мировяне, се налага спиране на водоподаването от 09:30 до 15:30 часа на ул. „Сини вир“, ул. „Топола“ от ул. „Сини вир“ до ул. „Мировско шосе“Във връзка с подмяна на сградно водопроводно отклонение на ул. „Вихрен“ в кв. „Филиповци“, се налага спиране на водоподаването от 10:30 до 16:30 часа на ул. „Вихрен“, по ул. „Божко Димитров“ от ул. „Крайречна“ до ул. „Подпоручик Иван Желязков“", "date": "2018.11.15", "title": "12 часа без вода в част от Обеля 2, спира на още 5 места в София"}
{"url": "https://offnews.bg/futbol/holandski-grand-iska-napadatel-na-tcska-691968.html", "text": "Холандският гранд ПСВ Айндховен проявява интерес към нападателя на ЦСКА Кирил Десподов. Клубът от Ниската земя следи големия талант на \"Армейците\" от няколко месеца насам, пише \"Тема Спорт\". ПСВ имаше скаут на дербито с Левски в края на септември. В него играчът записа пълни 90 минути. Човекът от Айндховен е наблюдавал именно изявите на крилото.Сега холандците са имали намерение да пратят свой скаут и на мачовете на националния отбор с Кипър и Словения, но Десподов е с контузия и ще пропусне и двете срещи. ПСВ обаче са запознати с изявите на футболиста в предишните двубои на \"Лъвовете\", като той вкара дебютния си гол при 2:1 над Кипър и записа 90 минути срещу Норвегия.Кирил се намира в добра форма, като в последните 4 мача на ЦСКА вкара 3 гола и добави и 1 асистенция. Той се разписа по веднъж при успехите над Локомотив Пловдив и Витоша Бистрица.От ПСВ планират да продължат да следят изявите на Десподов, като ще има свой съгледвач на гостуването на Лудогорец на 6 декември. Холандците ще гледат фланговия нападател и през пролетта и вентуално може да отправят оферта за него през лятото на 2019 година.Интерес към Десподов проявяват и още няколко клуба, сред които елитни такива от Турция и Русия. Играчът беше силно желан и от казахстанския Астана още по времето когато Станимир Стоилов беше треньор на тима.Един от настоящите футболисти на ЦСКА вече е бил в ПСВ - Станислав Манолев. Фланговият футболист беше собственост на клуба от 2009 до 2014 година (95 мача и 4 гола в елита и 33 срещи в Лига Европа), след като бе продаден от Литекс.В момента ПСВ Айндховен гази наред в Холандия, като има 12 победи от 12 мача и участва в групите на Шампионската лига. Треньор на тима е бившият халф на Барселона и Байерн Мюнхен Марк ван Бомел.", "date": "2018.11.15", "title": "Холандски гранд иска нападател на ЦСКА"}
{"url": "https://offnews.bg/politika/ninova-strahat-v-darzhavata-e-preodolian-optimist-sam-che-narodat-s-691967.html", "text": "Има надежда, щом страхът и апатията отстъпват и дават път на смелостта да изразяваш различно мнение. Това е най-стойностното в протестите на гражданите. Още преди година казахме, че една шайка е поробила собствения си народ и го държи в подчинение. Имаше страх да кажеш нещо различно, защото ще те изгонят от работа, ще ти изпратят проверка, ще ти вземат бизнеса. Това каза пред гражданите в Мездра лидерът на БСП Корнелия Нинова при представянето на \"Визия за България\" със заместник- председателите на ПГ на \"БСП за България\" Георги Свиленски и Христо Проданов и депутатите Стоян Мирчев и Анелия Клисарова. Нинова допълни, че страхът у хората вече е преодолян, докато преди е имало апатия, че нищо не зависи от нас. \"Днес протестиращите виждат силата си да поискат промяна. Страната се събуди. Сега най-важното е националната енергия да се обедини за промяна на модела на управление и да се насочи към съзидание\"- отбеляза още Нинова. Тя припомни, че преди четири месеца, при първото представяне на \"Визия за България\", много анализатори са я оценили като значим стратегически проект. Председателят на БСП каза, че документът е опит за надпартиен подход, предложение за единение на народа зад ключови за страната въпроси- демографска катастрофа, съвременна икономика, достъпно здравеопазване, модерно образование, достойни доходи.\"Визията е и опит да се сложи край на олигархично -политическия модел на прехода, в който политици от всички цветове и задкулисието вземаха решения, вместо демократичните институции и разрушиха принципите на правовата държава. Поставихме си твърде амбициозната задача първи да поведем този разговор с всеки, който иска да помогне\"- изтъкна Корнелия Нинова. Тя каза пред хората, че са проведени над 400 срещи в цялата страна, от БСП са чули мнението на десетки хиляди граждани и много конкретни предложения. \" Радвам се, че днес протестиращите издигат същите искания. Не просто смяната на една партия с друга, начело на властта. Това би било безсмислено, ако новите продължат по старому. Смисълът е да се смени моделът и която и партия да управлява, да изпълнява основополагащите принципи на този широк обществен договор. Мнозина казват, че всички партии сме еднакви, че се борим само да се доберем до властта. Ние, ако искахме това, и сега щяхме да сме в безпринципна коалиция на власт. Аз щях да съм председател на НС, щяхме да имаме министри, постове и облаги. И щеше да ни е лесно. Ние избрахме трудния път- да опитаме да променим модела\"- заяви Корнелия Нинова. Тя каза, че съпротивата през тези две години е била силна и сигурно ще се увеличава.\"Изправили сме се срещу 10 млрд. лева на паралелната държава. Но връщане назад няма. Започнахме тази битка и ще я изкараме докрай. В началото беше трудно, но сега имаме все повече съмишленици. Оптимист съм, че верният път е посочен, че народът ни има сили да поеме по него и мъдрост да избере кой да го води\"- заключи лидерът на БСП. ", "date": "2018.11.15", "title": "Нинова: Страхът в държавата е преодолян, оптимист съм, че народът ще избере верния път"}
{"url": "https://offnews.bg/obshtestvo/12-ot-smartnite-sluchai-u-nas-zaradi-tcigaren-dim-691970.html", "text": "Българите пушат най-много в ЕС, тютюнопушенето е разпространено с почти 7% повече над средното за Съюза. Това показват данните на изготвения от Европейската комисия „Здравен профил за България”, цитиран от бТВ. Днес светът отбелязва Международния ден без тютюнев дим.По този повод различни организации, борещи се с вредния навик, призовават пушачите да се откажат от цигарите поне за ден. 28% от възрастното население и един на всеки трима мъже у нас, пушат ежедневно. 13% от всички болести и 12% от смъртните случаи в страната ни възникват вследствие употребата на тютюневи изделия.", "date": "2018.11.15", "title": "12% от смъртните случаи у нас заради цигарен дим"}
{"url": "https://offnews.bg/politika/borisov-ako-edin-ot-parametrite-v-darzhavata-ne-beshe-dobar-mozheshe-691964.html", "text": "Не е приятно под прозореца ти да викат \"Оставка!\". Още повече, че с майките на деца с увреждания се разбрахме, отпуснахме 150 млн. лева повече в бюджета за догодина. А с едно непремерено и обидно за тях изказване Валери Симеонов ги върна на улицата. И ми е мъчно, и ме е яд. Това заяви Бойко Борисов в интервю за Антон Хекимян от , като се извини отново на майките. Не е в моите възможности да спра протестите. Оставката на Валери Симеонов е в ръцете на Патриотичния фронт, аз имам коалиционно споразумение. Оставката на Валери Симеонов не се обсъжда в момента, каза Борисов. Що се отнася до протестите за цените на горивата - с 20 стотинки са паднали цените на горивата в момента, не заради протестите, а защото цената на петрола пада, обясни Борисов. Надявам се протестите да спрат при това положение, каза още премиерът. Нинова припознава ли се в това, че нейните депутати нарекоха 80% от хората за дебили, коментира Борисов изказване на лидера на БСП, че щом премиерът не иска оставката на Симеонов, значи се припознава в него. Ако един от параметрите в държавата не беше добър, можеше да се говори за оставка, категоричен бе Борисов. Нищо различно няма в социологическите проучвания днес - както са ни подредили хората на избори, така е, отговори министър-председателят на въпрос за рейтингите на партиите. От миналия вторник до вчера президентът Румен Радев напада правителството всеки ден, коментира Борисов по въпроса има ли война на институциите. Все едно някой да ти бие шамари, а да се казва те се бият, каза премиерът. Президентът не може да критикува само нас, защо не каже, че се справяме по-добре от БСП с битката с корупцията, попита риторично Борисов. Заплатата ми става 7 000 лева, на президента пък - 11 000 лева, уточни премиерът по повод коментарите, че заплатите на депутатите се вдигат с 90 лв., а на пенсионерите се дават добавки от 40 лв. за Коледа. Винаги има анархисти, които искат да свалят властта от улицата. Има дни, в които и на мен ми писва от всичко. Ако остане 1 час за футбол - иначе ще откача, призна Бойко Борисов.  Ще има промени в кабинета, но сега не е време да ги правя, каза още премиерът. ", "date": "2018.11.15", "title": "Борисов: Ако един от параметрите в държавата не беше добър, можеше да се говори за оставка"}
{"url": "https://offnews.bg/futbol/bosat-na-septemvri-stava-aktcioner-v-levski-691972.html", "text": "Румен Чандъров е пред влизане в Левски. Бизнесменът, който в момента е собственик на Септември (София), а преди време се бе ангажирал с Ботев (Пловдив), ще придобие дял от “сините”.В момента той е в преговори за придобиването на част от акциите, които са под контрола на Спас Русев. Освен него, други едри акционери в клуба са близките до боса Даниел Боримиров и Стоян Кръстев, а 10% притежава фенско сдружение. Влизането на Чандъров в Левски се очаква да се случи през следващата година. Той и преди е бил спряган за “сините”.Събитията по върховете в Левски са доста интензивни напоследък. Скоро клубът ще се сдобие и с нов мощен спонсор. От 2019 година хазартна компания ще започне да налива сериозни средства при “сините”.Логото й ще бъде поставено на гърдите на фланелките, като ще стои вместо това на настоящия генерален спонсор. От фирмата, която в момента спонсорира с най-много пари клуба, ще продължат да помагат.“Тема спорт”", "date": "2018.11.15", "title": "Босът на Септември става акционер в Левски"}
{"url": "https://offnews.bg/obshtestvo/ralitca-paskaleva-sezira-fbr-za-izmamnik-kojto-se-predstavia-za-produ-691973.html", "text": "Актрисата Ралица Паскалева сезира ФБР за американец с криминално досие, представящ се за филмов продуцент. Той предлагал участия в мегапродукции за много пари на млади актриси от Европа. Звездата от \"Откраднат живот\" се свързала с мъжа във връзка с кастинг за роля, какъвто той твърдял, че провежда. Обещавал заплащане от по 1000 долара на ден. Обяснил, че филмът е мегапродукция по темата за трафика на хора, която щяла да се снима в различни държави в Европа и отвъд Океана, разказа Паскалева по Нова тв. „Първото, което ме усъмни беше, че той искаше аз да го набера по телефона. След това започна да се заплита в лъжи”, обясни актрисата. Тя открила криминалното досие на измамника в интернет, тъй като според американските закони информация за деянията на вече осъдени лица е достъпна онлайн.Този мъж има две присъди за обир и 4-5 за употреба и продажба на наркотици. Срещу него са подавани и оплаквания за сексуален тормоз, като на една от жертвите си трябвало да плати обезщетение от 40 000 долара”, разказа още Паскалева. След събраната информация тя решила да звънне директно във ФБР.", "date": "2018.11.15", "title": "Ралица Паскалева сезира ФБР за измамник, който се представя за продуцент"}
{"url": "https://offnews.bg/futbol/vladi-gadzhev-zashtiti-bozhkata-mitrev-691975.html", "text": "Бившият капитан на Левски Владимир Гаджев защити настоящия вратар на \"сините\" Божидар Митрев, който е под напрежение след поредица грешки.Двамата бяха съотборници в последния шампионски сезон на Левски през 2009 година. Според Гаджев проблемите в Левски не са само на вратарския пост.\"Божката греши, но и Полачек също. Това е част от футбола. Вратарският пост е малко странен. Надявам се той да успее да намери изход от ситуацията, защото има много качества. Пожелавам му да се вдигне и да постигне много успехи. Аз го разбирам, защото съм го изпитвал на гърба си.В ситуация, когато си нападан отвсякъде, е изключително трудно да покажеш най-доброто. Положението е такова, че той сам трябва да си помогне\", коментира Гаджев в тв интервю.Според него в момента Левски играе по-добре отколкото при Делио Роси. Гаджев смята, че италианецът не е останал разбран от играчите, или не е предавал исканията си по най-добрия начин.", "date": "2018.11.15", "title": "Влади Гаджев защити Божката Митрев"}
{"url": "https://offnews.bg/obshtestvo/kolite-sas-zimni-gumi-ot-dnes-grajfer-pod-4-mm-nosi-50-lv-globa-691963.html", "text": "Всички автомобили трябва да се движат от днес с гуми, чиято минимална дълбочина на протектора е 4 мм. От началото на месеца пътна полиция започна акция “Зима”, а от днес е третият й етап. До края на месеца ще има засилени проверки по пътищата за това дали се спазва законът. Глобата за кола без \"зимни гуми\" - с грайфер под 4 мм, е 50 лева. Толкова е и стойността на глобата за неизправни фарове и габарити. В поддържането на 20 000 км републикански пътища през зимните месеци ще участват около 3000 снегопочистващи машини - снегорини и техника за разпръскване на пясък, информира АПИ. ", "date": "2018.11.15", "title": "Колите със зимни гуми от днес, грайфер под 4 мм носи 50 лв. глоба"}
{"url": "https://offnews.bg/tenis/chilich-pobedi-isnar-i-otvori-patia-na-dzhokovich-kam-polufinalite-v-l-691969.html", "text": "Марин Чилич надигра Джон Иснър след обрат с 6:7(2), 6:3, 6:4 и запази шансове да се класира за полуфиналите на заключителния турнир на АТР в Лондон.От този резултат се възползва световният №1 Новак Джокович, който си гарантира участие в следващата фаза. В петък сърбинът ще играе срещу Чилич, а Иснър срещу Александър Зверев.За Чилич това е втора победа общо в кариерата му на финалния турнир. Преди битката с Джокович той има само две победи от 18 битки със световния №1. Този сезон Чилич спаси мачбол и надигра Ноле в Куинс.Днес пък ще се изиграят и последните мачове от група \"Лейтън Хюит\". Роджър Федерер може да спечели последния си мач с Кевин Андерсън и въпреки това да не продължи, тъй като и четиримата състезатели имат теоретичен шанс да намерят място в следващата фаза.Съществува и сценарий Федерер дори да загуби в три сета от Андерсън, но да продължи, ако Доминик Тийм се наложи с 2:0 над Кей Нишикори.При всички положения много отговори ще даде първият мач за деня, а след това Федерер и Андерсън ще имат представа точно какъв резултат да търсят.Централен корт, след 16,00 часа българско време: Доминик Тийм - Кей Нишикори; не преди 22,00 часа: Роджър Федерер - Кевин Андерсън.", "date": "2018.11.15", "title": "Чилич победи Иснър и отвори пътя на Джокович към полуфиналите в Лондон"}
{"url": "https://offnews.bg/sviat/izbiagal-li-e-gruevski-v-ungaria-s-balgarski-pasport-691976.html", "text": "Бившият министър-председател на Македония Никола Груевски може да е избягал в Унгария с български паспорт.Предположението прави унгарският вестник Népszava - официозът на социалдемократите в страната до 1948 г., в публикация от 14 ноември.Как Груевски пристига в Унгария при положение, че документите му са отнети, попитал журналист Външното министерство на страната. Отговорът на неговия неназован източник бил, че е напълно възможно да е използвал \"ВИП процедура\", осигурена му от властите в Унгария. Предположение на друг негов източник е, че това е станало с български паспорт. Половината македонски елит имат български паспорти - независимо от партията, добавя източникът.Българското Министерство на правосъдието днес направи проверка по случая. Ето какво гласи резултатът:", "date": "2018.11.15", "title": "Избягал ли е Груевски в Унгария с български паспорт?"}
{"url": "https://offnews.bg/politika/rosen-plevneliev-radev-se-darzhi-kato-podbuditel-na-protestite-691971.html", "text": "Недоволните граждани трябва да бъдат чути от институциите, заяви е президентът Росен Плевнелиев (2012-2017) в сутрешния блок на .Президентът Радев в момента се държи като опозиционен лидери и донякъде като подбудител на протестите. Той подклажда напрежението, а не бива да прави това в ситуацията, в която се намира държавата, коментира Плевнелиев.Според него в момента няма предпоставки за оставка на правителството, но това не означава, че протестите на гражданите не трябва да бъдат чути и институциите да не се опитат да помогнат на недоволните.„Не съм убеден дали не сме свидетели на геополитически сблъсък на българска територия и службите трябва много внимателно да проверят това. Не може коли с руски регистрационни номера да предвождат протестите. А Русия няма интерес от това България да прави стъпки напред към влизането си в Шенген”, каза той.Според него премиерът губи от това, че не е взел бързо решение да поиска оставката на заместника си Валери Симеонов, след като той нарече майките на деца с увреждания „кресливи жени с уж болни деца”.„За подобни думи трябва да се носи отговорност. Пример за демократична култура е да си подадеш оставката в подобна ситуация”, заяви Плевнелиев.По думите му правителството \"Борисов 3\" е постигнало не малко – провело е успешно европредседателство, сключило е исторически договор за приятелство с Македония, а сега е на път да отвори вратите на страната ни към Еврозоната и Шенген, благодарение на позитивния доклад от ЕК.", "date": "2018.11.15", "title": "Росен Плевнелиев: Радев се държи като подбудител на протестите"}
