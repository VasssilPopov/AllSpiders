{"url": "https://offnews.bg/politika/izselnicheski-lideri-iskat-ankara-da-dade-grazhdanstvo-na-vsichki-turt-708541.html", "text": "Лидери на изселнически дружества в Турция настояват властите в Анкара да дадат турско гражданство на всички турци в България, както и да се признае статут на религиозно малцинство на мюсюлманите от Балканите.Това става ясно от публикация в агенция IHA, препечатана в няколко турски издания. Делегация на Конфедерацията на балканските и румелийските турци, водена от председателя си Сабри Мутлу, посети партийните централи на управляващата Партия на справедливостта и развитието и на опозиционната Републиканска народна партия.Поводът за визитите е 30-годишнината от изселническата вълна към Турция, получила в България скандалното название „Голямата екскурзия“. Посочва се, че амбицията на загрижените изселнически дружества е да представят от „първа ръка“ пред основните партии проблемите на турците на Балканите и особено на тези в България и Гърция.„Насилствената промяна на имената повторно да се върне в дневния ред на обществото“По време на срещите се акцентирало върху факта, че особено в България, 30 години след принудителното изселничество, държавата не е изразила нито положителна, нито отрицателна позиция, а проблемите продължавали. Това за изселническите лидери било много огорчаващо. Следователно, наложително е незабавното възкресяване на проблема със сменените преди 30 години имена на турци и помаци в България и той да бъде приоритет в обществения дневен ред, е било обсъждано по време на срещите./Не е вярно, че България няма позиция, макар и късно заявена – на 11 януари 2012 г. парламентът осъди с декларация т.нар. „възродителен процес“ и обяви „прогонването на над 360 000 български граждани от турски произход през 1989 г. за форма на етническо прочистване, извършено от тоталитарния режим“. Същата година настоящият премиер Бойко Борисов беше казал, че процесът е правилен по замисъл, но е извършен с неправилни методи. Бел.авт./Освен това се настоява българската държава, сменила за една нощ имената на тези хора, незабавно да върне старите турско-арабски имена в регистрите, в това число и на покойниците, без да се изисква никакво приложение /на документи и декларации за идентичност на българските и турските имена, бел.авт./.\"Миграцията от Балканите продължава\"При посещенията си в България и Гърция през последните месеци изселническите лидери констатирали, че миграцията вече не е в посока на Анадола, а към развитите страни на Европа. Причините за променената дестинация на мюсюлманите се дължала на „производствената квота в резултат на икономическото ембарго, наложено върху турците в България и Гърция, а държавите от региона не правят никакви инвестиции“.\"Турско гражданство за сънародниците\"По време на срещите в партийните централи в Анкара изселническите лидери са настояли турците, живеещи в България и Гърция да се считат за религиозно, а не за национално малцинство, което щяло да реши проблемите им. Подчертано било, че е от голямо значение предоставянето на турско гражданство за българските и гръцките турци. /В Гърция понятието за турско малцинство е табу, там официално се говори за гръцки мюсюлмани, независимо дали са турци или помаци, потомци на някогашни заселници от България. В България партия ДОСТ на Лютви Местан започна подписка с искане българската държава да признае за турците статут на национално малцинство с аргумента, че само така те щели пълноценно да се интегрират в обществото, бел.авт./\"На Балканите живеят много членове на организацията ФЕТО\"Все още на Балканите работят членове на организацията ФЕТО, която на 15 юли 2016 г. опита да извърши преврат в Турция, е посочено от изселническите лидери. Те са настояли правителството в Анкара и управляващата партия, както и главната опозиционна, да предприемат необходимите стъпки.\"Да се създадат специални структури за Балканите“И още изисквания са поставили водачите на изселниците – освен, че партийните централи си имат бюра за турците в чужбина, да се изградят такива отделни и за турците на Балканите. А държавната компания за телевизия и радио ТРТ да създаде специална програма за проблемите на балканските турци, за да не изпадат те от дневния ред и от информационния поток. В публикацията се посочва, че лидерите на двете партии са поели ангажимента усилено да работят за решаването на тези проблеми.Преселенията на балканските турци и мюсюлмани в Турция бяха тема и на състоялия се 5-и международен симпозиум за социални науки в Международния балкански университет в Скопие в началото на юли т.г. под егидата на председателя на турския парламент Мустафа Шентоп.„Турция е единственото спасение за балканските турци. Тя е морална подкрепа и за турците, които продължават да живеят в балканските страни. Същевременно балканските турци са обезпокоени и от това намаляване на турското население в региона поради постоянните преселения. Това безпокойство се дължи на факта, че с намаляване на числеността на турското население, намалява и влиянието на турците и те остават все по-изолирани“, коментира проф.д-р Кудрет Бюлбюл, декан на факултета по политически науки в университета „Йълдъръм Баязид“, цитиран от ТРТ.", "date": "2019.08.02", "title": "Изселнически лидери искат Анкара да даде гражданство на всички турци в България"}
{"url": "https://offnews.bg/futbol/talismanat-na-kozlite-izliza-v-pensia-708539.html", "text": "Талисманът на германския ФК Кьолн излиза в пенсия. В новината няма нищо необичайно, освен това, че става въпрос за козел. Хенес VIII, който изпълнява ролята от 2008 година насам, вече е твърде възрастен, за да подгрява мачовете на Кьолн и затова занапред ще си живее живота в зоопарка в града.\"Хенес има остеоартроза. Както при хората, така и при животните, болките се проявяват внезапно според времето навън. Определено това налага известни ограничения\", коментира шефът на зоопарка в Кьолн Тео Пейджел.\"Не искаме талисманът ни да страда. Сега е идеалното време Хенес да излезе в пенсия и да се радва на живота\", добави изпълнителният директор на клуба Александер Вьорле.Историята с козлите, талисмани на ФК Кьолн, датира от 1957 година насам.Първият е бил подарен от директорката на местния цирк Карола Уилямс на клуба като шега по повод традиционния карнавал, провеждащ се в града, разказва Уикипедия. Животното е кръстено на бившия играч и тогавашния треньор на отбора Хенес Вайсвайлер.Козелът се превръща в талисман и редовно присъства на срещите на Кьолн. В случай, че талисманът умре, то друг козел се кръщава със същото име, като се добавя и номер за поредност. От 24 юли 2008 г. на власт е Хенес VIII, който сега излиза в пенсия. Логото на отбора с козела присъства на сувенирни стоки на клуба и дори в името на клубното списание на отбора, излязло за пръв път през август 1957 г.Хенес присъства на всички домакинства на Кьолн, а при влизането му до терена, той е посрещан с вълна от аплодисменти от трибуните.", "date": "2019.08.02", "title": "Талисманът на \"козлите\" излиза в пенсия"}
{"url": "https://offnews.bg/ikonomika/nek-vse-pak-shte-ima-nov-shef-ivan-jonchev-zaema-miastoto-na-petar-il-708546.html", "text": "Иван Йончев е новият изпълнителен директор на Националната електрическа компания, съобщиха от Българския енергиен холдинг. С решение на Съвета на директорите на БЕХ е извършена промяна в ръководния състав на „Национална електрическа компания“ ЕАД. На мястото на Петър Илиев, като член на Съвета на директорите и изпълнителен директор, застава Иван Йончев.Промените влизат в сила от деня на вписване на решенията в Търговския регистър към Агенцията по вписвания.Иван Йончев е заемал длъжностите изпълнителен директор, зам.- изпълнителен директор, както и ръководител отдел „Правен“ в БЕХ. От 2014 г. Иван Йончев е член на Съвета на директорите на „АЕЦ Козлодуй“ ЕАД.Петър Илиев подаде оставка на 19 юни. Мотиви за оставката не бяха посочени, но напоследък срещу държавното дружество имаше силно недоволство от страна на бизнеса заради търг за доставка на електроенергия с предизвестен победител и заради високите цени на тока на борсата БНЕБ.Дни по-късно обаче стана ясно, че Съветът на директорите на БЕХ е отхвърлил оставката му. ", "date": "2019.08.02", "title": "НЕК все пак ще има нов шеф, Иван Йончев заема мястото на Петър Илиев"}
{"url": "https://offnews.bg/obshtestvo/oshte-edna-ferma-s-hiliadi-svine-e-zasegnata-ot-afrikanskata-chuma-to-708551.html", "text": "Българската агенция по безопасност на храните (БАБХ) констатира ново огнище на Африканска чума по свинете (АЧС) в индустриална ферма с 8 253 свине в село Ветрен, област Силистра. Положителните проби бяха лабораторно потвърдени днес, 2 август 2019 г., от Националната референтна лаборатория в Националния диагностичен научноизследователски ветеринарномедицински институт в София.Свинекомплексът попада в надзорната зона на констатираното на 30 юли 2019 огнище в село Попина. АЧС беше потвърдено и при намерен изхвърлен труп на домашна свиня в село Трудовец, София-област. Два са случаите в област Русе – една дива свиня в село Червена вода и една, намерена умряла в Държавно горско стопанство (ДГС) в Сеслав, землището на село Тетово, община Русе. Намерен е труп на дива свиня в землището на село Ореш и село Бела, община Димово, област Видин. Още едно диво прасе с АЧС е установено и в София област, ДГС – Искър. До този момент не е имало случи на диви свине във област Видин и София-област.30 са вече огнищата при домашни свине в областите – Плевен (11 огнища), Бургас (1), Враца (2), Русе (6), Търговище (1), Велико Търново (3), Видин (1), Силистра (2) и Монтана (2), София-област (село Трудовец , намерен труп на дом.свиня). 27 са случаите при диви свине в областите – Силистра (7), Добрич (6), Плевен (2), Варна (1), Враца (1), Русе (3), Търговище (1) и Монтана (1).Велико Търново (1 със 6 свине), Разград (1 с 6 свине), Видин (1), Пловдив (1) и София-област (ДГС Искър).", "date": "2019.08.02", "title": "Още една ферма с хиляди свине е засегната от Африканската чума, този път в Силистренско"}
{"url": "https://offnews.bg/leka-atletika/balgaria-s-vsichki-zvezdi-na-evropejskoto-po-leka-atletika-708550.html", "text": "Българската федерация по лека атлетика (БФЛА) обяви състава за Европейското отборно първенство от II лига, което ще се проведе в хърватския град Вараждин на 10 и 11 август.Всички най-добри български атлети ще участват в Хърватия. Ивет Лалова-Колио ще стартира в три дисциплини - 100 и 200 метра, както и в щафетата на 4 по 100 метра.Най-силните ни състезатели в скока на височина при мъжете и жените - Тихомир Иванов и Мирела Демирева също ще се включат в надпреварата.Европейската шампионка в тласкането на гюле от Глазгоу 2019 Радослава Мавродиева ще направи своя първи старт за летния сезон. Габриела Петрова ще участва. В скока на дължина при мъжете ще участва шампионът на България за тази година Даниел Добрев, а в тройния скок първенецът на България Момчил Караилиев.Състав на България за Европейското отборно първенство от II лига във Вараждин:  ЖЕНИ:100 м –Ивет Лалова-Колио200 м – Ивет Лалова-колио400 м - Надежда Рачева800 м - Лиляна Георгиева1500 м - Милица Мирчева3000 м - Милица Мирчева5000 м - Маринела Нинева3000 м стийпълчейз - Маргарита Радева100 м/пр - Елена Митева400 м/пр - Кристина БоруковаСкок височина - Мирела ДемиреваОвчарски скок - Мария КапушеваСкок дължина - Габриела ПетроваТроен скок - Габриела ПетроваГюле - Радослава МавродиеваДиск - Рената ПетковаЧук - Екатерина ДимоваКопие - Михаела ПетковаМЪЖЕ100 м - Светлин Иванов200 м - Светлин Иванов400 м- Антонио Иванов800 м - Мартин Проданов1500 м - Мартин Проданов3000 м - Иво Балабанов5000 м - Иво Балабанов3000 м стийпълчейз - Митко Ценов110 м/пр - Станислав Станков400 м/пр - Николай НиколовСкок височина - Тихомир ИвановОвчарски скок - Атанас ПетровСкок дължина - Даниел ДобревТроен скок - Момчил КараилиевГюле - Георги ИвановДиск - Деян ГемижевЧук - Никола МиховКопие - Марк Славов", "date": "2019.08.02", "title": "България с всички звезди на европейското по лека атлетика"}
{"url": "https://offnews.bg/volejbol/propadnaha-kontrolite-na-natcionalite-s-iran-708549.html", "text": "Предвидените контролни срещи на мъжкия национален отбор по волейбол на 2 и 3 август във Варна срещу Иран няма да се състоят.От Иранската федерация по волейбол уведомиха, че отборът им не може да пътува до България поради административни проблеми с техните играчи и поради тази причина потвърдените през месец април приятелски срещи няма да се проведат.Веднага след изненадващата информация от Иран бяха проучени опциите за приятелски срещи с други съперници, но в този момент те биха били свързани отново с пътуване в чужбина.Старши треньорът Силвано Пранди прецени, че е по-добре отборът да бъде изцяло концентриран върху тренировките в зала \"Конгресна\" на Двореца на културата и спорта, където от 9 до 11 август са мачовете от олимпийската квалификация срещу Египет, Пуерто Рико и Бразилия.", "date": "2019.08.02", "title": "Пропаднаха контролите на националите с Иран"}
{"url": "https://offnews.bg/dw/razpada-li-se-obedinenoto-kralstvo-708547.html", "text": "Как ще се промени положението на съюза след “твърд” Брекзит без сделка, към който се стреми премиерът Борис Джонсън? Става дума не за Европейския съюз, а за обединението между Англия, Уелс, Шотландия и Северна Ирландия, познато днес като “Обединено кралство Великобритания и Северна Ирландия”. Обединено - но докога? В Шотландия и Уелс все повече хора настояват за независимост от Обединеното кралство, най-вече заради неблагоприятните икономически последици от напускането на ЕС без сделка. В Северна Ирландия, чиято граница с Ирландия би станала външна граница на ЕС, призивите за обединение с Република Ирландия стават все по-гръмки. Британският премиер Джонсън вече приключи първите си официални посещения в Уелс, Шотландия и Северна Ирландия, но навсякъде беше посрещнат крайно резервирано. Каква е ситуацията във всяка една част на Обединеното кралство?Северна ИрландияПрез 1921 г. Южна Ирландия (съставена от 26 графства) се отделя от Обединеното кралство и Ирландия след войната за независимост. Останалите шест графства в северната част на Ирландия остават в Обединеното кралство. По-голямата част от населението са протестанти, които се възприемат като британци и искат да останат в кралството. Малцинството са католици и се определят като ирландци. Засега обаче само малка част от католиците настояват за обединение с Ирландия.От 60-те години на 20 век между двете религиозни групи постоянно има сблъсъци, терористични атаки и нападения срещу британски войници и полицаи. За да бъдат уредени т. нар. „неприятности“ между двете религиозни групи, през 1998 г. е сключено Белфасткото споразумение, познато още като споразумението от Разпети петък. Оттогава е премахната границата между Северна Ирландия и Република Ирландия, която се смята за ключов фактор в досегашното мирно съвместно съжителство.В споразумението за излизането на Великобритания правителството на Тереза ​​Мей и ЕС се договориха, че тази граница ще остане отворена, докато не се постигне окончателното решение след Брекзит. Северна Ирландия трябва да остане в митнически съюз с Ирландия и по този начин в ЕС. Борис Джонсън иска да премахне тази клауза, тъй като това би означавало, че Северна Ирландия и останалата част от Обединеното кралство ще бъдат облагани с мита, различни от тези в другата част на ЕС.Сред партиите в В Северна Ирландия има дълбоко разделение по темата.Републиканските партии настояват за повторно обединение с Ирландия, докато т.нар. юнионисти не желаят да прекъсват връзката с Великобритания.Белфасткото споразумение предвижда Северна Ирландия да може да напусне Кралството с референдум при мнозинство. В случай на ‘“твърд” Брекзит тази клауза може да бъде активирана. Ирландският премиер Лео Варадкар несъмнено може да си представи обединението със северната част на острова като възможност за оставане в ЕС. Дори либералните протестанти биха имали съмнения дали ще се чувстват у дома си в една бъдеща националистическа Великобритания, обяснява Вардакар.ШотландияНовият премиер Борис Джонсън беше освиркан при посещението си в Шотландия в понеделник. Никола Стърджън, която ръководи правителството в автономната област, заплаши Джонсън с референдум за независимост в Шотландия в случай на Брекзит без сделка. „По време на целия процес на Брекзит Шотландия бе напълно игнорирана. Спрете да унищожавате страната ни“, призова Стърджън.През 2014 г. шотландците проведоха референдум, на който отхвърлиха независимостта на Шотландия и оттеглянето от Великобритания. Но сега ситуацията е съвсем различна, смята Никола Стърджън. По онова време много шотландци се обявиха против, защото независимостта означаваше, че ще трябва да напуснем и ЕС. Сега е обратното - ако останем в Обединеното кралство, автоматично излизаме от ЕС. Тъй като на референдума за Брекзит от 2016 г. шотландците гласуваха “за” оставането в съюза, сега те трябва да създадат независима държава, за да могат да бъдат приети отново в ЕС.От шотландска национална гледна точка обаче този план има един недостатък: новият референдум трябва да бъде одобрен от правителството на Борис Джонсън в Лондон. Вестник „Сънди Таймс“ публикува анкета през юни, според която привържениците на шотландската независимост биха спечелили следващия референдум с преднина от шест процента.УелсВ Уелс, който принадлежи към Кралство Англия от 1282 г., винаги е съществувала съпротива срещу влиянието на Лондон. Според проучване на БиБиСи, по-малко от 10 процента от 3-милионното население на Уелс подкрепят идеята за независимост на държавата. Почти от 100 години съществува националистическа партия, която се бори за независимост. На последните парламентарни избори тя спечели 4 места. Лидерът ѝ Адам Прайс наскоро обяви, че ако в края на октомври се стигне до Брекзит без сделка, в Уелс ще се проведе референдум за независимост. „Парламентът в Лондон, а не в ЕС, изневери на хората от Уелс“, смята Прайс.Уелс има ограничен автономен статут и собствен парламент. Първият министър на Уелс Марк Дрейкфорд критикува консервативния премиер Джонсън за това, че няма \"план\". Земеделските стопани в Уелс ще пострадат, ако от октомври ЕС спре да изплаща субсидии. Дрейкфорд определено не смята за сериозно неясното обещание на Джонсън за по-добра „сделка“. Нищо чудно, че новият британски премиер беше освиркан в Кардиф, Уелс. Дрейкфорд обаче не настоява за независимост като своя шотландски колега. Мнозинството от уелските граждани гласуваха “за” излизане от ЕС на референдума за Брекзит през 2016 година.Дали кралицата ще загуби част от своите поданиците при евентуален “твърд” Брекизит, заради това, че шотландците, северните ирландци или уелсите ще формират независими държави? На този въпрос е трудно да се отговори в момента, казва Кейти Хейуърд, социолог от Кралския университет в Белфаст, Северна Ирландия. \"Засега признаците за подобно развитие все още не се виждат на хоризонта, но след Брекзит без сделка със сигурност всичко може да се промени\", смята Хейуърд.", "date": "2019.08.02", "title": "Разпада ли се Обединеното кралство?"}
{"url": "https://offnews.bg/ikonomika/kristalina-georgieva-na-krachka-da-oglavi-mezhdunarodnia-valuten-fond-708554.html", "text": "Кристалина Георгиева остана един от двамата кандидати за поста на шеф на Международния валутен фонд, предаде БНТ. Единственият ѝ опонент в момента е холандецът Йерун Дейсел, след като бившият еврокомисар Оли Рен се отказа. Преди него се оттеглиха испанката Надя Калвиньо и португалецът Мариу Сентену. Победителят трябва да получи 55 на сто от гласовете на 28-те страни членки, или на 16 държави, които да представляват най-малко 65 процента от населението на Евросъюза.Фондът иска да приключи процеса за определяне на наследник на Кристин Лагард до 4 октомври. Тя оваканти поста, за да оглави Европейската централна банка през есента.", "date": "2019.08.02", "title": "Кристалина Георгиева на крачка да оглави Международния валутен фонд"}
{"url": "https://offnews.bg/kultura/dnes-rajna-kabaivanska-poluchava-nagradata-maria-kalas-v-italia-708533.html", "text": "Днес във Верона ще се състои официалната церемония, на която ще бъде връчена международната награда „Мария Калас 2019“ на Райна Кабаиванска, предаде БНР. Наградата се връчва за шести път, а нейни предишни носители са били сопраното Мария Киара, баритонът Роландо Панерай, тенорът Джанфранко Чекеле и баритонът Ренато Брузон. Наградата се връчва всяка година на 2 август – датата, на която Мария Калас дебютира на „Арена ди Верона“ в операта „Джоконда“ на Амилкаре Понкиели под палката на Тулио Серафин.Самата Райна Кабаиванска има дълга и богата творческа връзка с Верона, която започва на 6 август 1970 с „Манон Леско“ на Пучини. Следват спектакли на „Мадам Бътерфлай“ на Пучини през 1974, 1977, 1978, 1983 и 1997 г., както и „Бохеми“ на Пучини през 1981 и 1982 г. ", "date": "2019.08.02", "title": "Днес Райна Кабаиванска получава наградата 'Мария Калас' в Италия"}
{"url": "https://offnews.bg/futbol/emil-spasov-sapernikat-na-levski-beshe-po-silen-ot-osiek-valur-i-spa-708555.html", "text": "-Господин Спасов, какво се случи с Левски срещу кипърския АЕК (Ларнака)?-Вижте, разликата между футбола в Кипър през 80-те години и сега е изключително сериозна. Ние тогава ги учехме на футбол, сега те могат нас да ни учат. Видяхте в състава на АЕК (Ларнака), че имаше 7 испанци, а в цялата група имаше само трима кипърци, които не помирисват терен. Тогава какво общо има този отбор с кипърския футбол?! Нека не се заблуждаваме, АЕК е доста приличен отбор - разбира се, не някакво страшилище, но според мен, защото гледах всички мачове до момента на българските отбори в Европа, беше най-силният съперник. По-силен и от Титоград, и от Осиек - категорично. Както и от Спартак (Търнава) и от Валур, с който игра Лудогорец. А в същото време Левски не беше готов за този мач. Само допреди 20-25 дни нашият тим беше на подготовка с 12 футболисти... Да не говорим, че в защита нямаме нито една резерва. Няма как да се постигнат успехи в Европа с неподготвен кадрово състав. Искам и друго да кажа - освен Каргас, няма нито един чист защитник от вчерашния състав. Ивайло Найденов е прекрасен халф, Нуно Рейш - също - вътрешен полузащитник, Горанов - е бившо ляво крило. Хубчев се опита, тъй като резултатът бе твърде негативен от първия мач, да бъде по-активен, да упражни преса в противниковата половина, да изнесе защитата, но не се получи. Просто отборът не е готов.-Когато говорите за защитата на Левски, видяхте при един от головете на АЕК (Ларнака), как след балонно центриране, топката прелетя над всички играчи, македонецът бе на задната греда и реализира без проблеми...-Казвам ви отново - една къща се гради от основите. Като нямаш вратар и защита, нищо не става. За да се комплектова една защитна линия е нужна много работа. Сега в тази зона играят футболисти, които не знаят как да застанат правилно при статични положения. Не можем да очакваме повече от тях.-Защо тогава не бяха привлечени защитници?-Това вече трябва да питате новото ръководство, но ние имаме нужда от футболисти на всички постове. За съжаление един от най-добрите ни футболисти - Давиде Мариани, които се разигра, беше продаден. И мисля, че няма как да го задържиш в такъв момент. Не може да го спреш, когато му дават в пъти повече пари на друго място. А и не може да му вдигнеш заплатата и да взима 50 хиляди евро! Какво става тогава в съблекалнята!? Целта на всички чужденци, които идват тук, е ясна - да се изявят в ЦСКА, Левски или Лудогорец, после някой да ги купи и да им даде по-висока заплата и това е.-Как ще коментирате лятната селекция до момента? Петър Хубчев доста често говори по този въпрос.-Петьо стартира убедително в шампионата, направи хубави мачове и срещу Ружомберок. Дали всичко това беше плод, че момчетата се хвърлиха на максимум или, че имаха и малко късмет, но бях приятно впечатлен. Аз познавам работата му, той е изключителен професионалист. Обаче... Хубчев няма избор в момента, това е, с което разполага. Ръководството освободи 12-13 футболисти, а последните двама-трима нови ги взеха в последната една седмица. Няма как да се получи сплав в отбора, като правиш покупки на парче. Между другото това е тенденция в Левски, откакто Мъри и Наско си тръгнаха. За тези 10-12 години са минали над 100 души през Герена. Ние на всеки 6 месеца правим по 5-10 промени! Това е немислимо. Е, няма как така да се получи отбор. Друг е въпросът какви футболисти се взимат и дали са качествени. Все пак има хора, които се занимават с тези въпроси. Но не мога да си обясня как в Берое, Локо Пд или Ботев Пловдив, взимат чужденци, които пасват идеално, а ние не можем да намерим нито един.-Тук може да ви контрират, че все пак в последно време има и не лоши попадения - Обертан, Паулиньо, Мариани.-Обертан, освен че взимаше много пари, нека си го кажем честно - за цялото това време колко гола вкара, че не се сещам? Все пак играе офанзивен полузащитник. Извинявайте, много, но.... 3-4 гола за сезон и половина. Станислав Костов вкара 20 гола миналия сезон, така че със сигурност има по-голям принос за победите на Левски. Някой може да ми се разсърди, но според мен Обертан не е завършен футболист. Играл съм нападател и мисля, че мога да преценя. Не може от десет удара, един път да уцели вратата. Така няма как да стане.-Доста хора след загубата от АЕК (Ларнака) коментират играта на Райнов. Не за друго, а защото дълго време бе желан да бъде привлечен в Левски.-Честно да ви кажа, и мен не ме впечатлява особено. Аз очаквах повече от него, но за съжаление се видя и вчера. Желанието му е голямо, опитва се - не знам дали се притеснява, но не е това, което очаквах.-Вашето наблюдение от новия спортен директор Ивайло Петков? Сякаш остава в сянка към този момент.-Нямам никакво впечатление от работата му, познавам го единствено като футболист. Той е от съвсем скоро в Левски, а и пък не желая да говоря. Явно клубът разчита да взима кадри, които са далече от Левски, хора, които не са играли - явно такива принципи имат всички ръководства в последните години. Не е тайна, че има хора, които са дали живота си за този клуб - не визирам себе си, и които могат да помогнат. Например Наско Сираков, Станимир Стоилов...-Долавям тъга в изказването ви по тази тема?!-Обидно ми е, защото съм израснал на този стадион и тренирам от 10-годишна възраст. Аз съм един от малкото, които съм от детенце в Левски, после имам над 500 мача, на 6 място съм по голове... вие всичко това го знаете. Болно ми е, че никой след 2004 година - дотогава бях директор на школата, не ме е питал и не ме е търсил. Вече 14 години съм в БФС и изпълнявам скаутска дейност. Нито веднъж от Левски не се обадиха да ме питат нещо - за съвет, за някой футболист или за нещо друго. Не казвам нищо на никого, никога не съм се молил, няма и да се моля, но го казвам, защото кой ли не мина през клуба през това време. Болно ми е не заради друго, а заради това, че отборът не върви. Всички ме спират по улицата и ми говорят за Левски - болно им е на хората. Ама как, защо не вървим, станахме за смях... И на мен ми е болно, но какво да направим?! Знаете пък обаче и какво е положението в клуба - имаше криза, излиза се трудно от нея, иска се време. Аз не обвинявам никого, знам, че е трудно, дори ужасно трудно да се работи в Левски, но трябва по някакъв начин да се излезе от кризата.-Какво щеше да се случи, ако по ваше време бяхте загубили с общ резултат 0:7 от кипърски отбор?-И ние сме губили, но тогава пак ви казвам - кипърските отбори не бяха това, което са сега. Нито пък турските. Да, ние паднахме от АЗ Алкмаар с 0:5, но тогава те бяха втори след Аякс и имаха доста сериозен отбор. Друго обаче се сещам - бях на 19 години и играхме с турския Ескишехирспор за Купата на УЕФА. Бихме ги два пъти, а аз в двата мача вкарах 4 гола. На 19 години! Сега може ли някой да се похвали с такова нещо? Нищо, че турският отбор тогава не беше гранд. После обаче отстранихме Дуисбург, после и Аякс и стигнахме 1/4-финала с Барселона, на който вкарах един от головете при победата с 5:4 в София.-Вие сам се върнахте в спомените, а само преди няколко дни се простихме с Васил Методиев-Шпайдела. Какво помните от него?-За мен той беше един от най-големите треньори за всички времена в България. И бе начело на един от най-добрите отбори на Левски. Само малшанс и пропусната от мен дузпа ни попречи да играем четвъртфинал за КЕШ, а след това защо не и полуфинал. Но тогава имаше и странични фактори - лъжи от страна на ръководството за премии, това всичко ни демотивира и не играхме на ниво. Наско Сираков хубаво каза - не използвахме докрай капацитета на Васил Методиев, не се допитвахме до него, не искахме съвети... А той можеше много да помогне.-Всички говорят за прословутата му дисциплина.-Аз също имах проблеми от това естество. В един момент си беше втълпил, че искам да го сменям. После нещата като потръгнаха и аз бях един от най-добре представящите се футболисти, ме повика и каза: \"Извинявай, бях подведен от разни хора, излъгаха ме!\"-Поддържахте ли връзка с него в последните години?-В последните - не. Но преди това се виждахме, ходехме си на гости доста често. Трябва да е било някъде 2000-2002 година, в период, в който Левски беше силен и печелеше титли. Един път Шпайдела ми каза - Емиле, Емиле... Като ги гледам тия футболисти сега как тренират, реших да си извадя тефтерите от едно време. Намерих ги в един кашон. Гледам какво сте тренирали, какво сте правили през седмицата и т.н. Абе, Емо как не сте ме пребили някъде!? И аз му отговорих - малко ви оставаше (смее се). Наистина при него имаше много бягане, много натоварвания. Тогава залитахме по руската система, следяхме какво прави Лобановски. Аз му казах на Шпайдела - ако ти сега поставиш това нещо като план на футболистите, считай, че всички ще се откажат на секундата.Говорили сме си много на тази тема. Ние обаче бяхме възпитани в друго поколение - поколение, което изпълнява, слуша, не се противи. Докато сега основният фактор, който движи футболистите, са парите и някои други нещица, които нямат нищо общо с футбола за съжаление. Кога някой от нас ще отиде и ще има проблем в заведение или ще стане скандал? Такива случаи се брояха на пръстите на едната ръка. Сега всички искат да са известни, да имат гаджета плеймейтки и това е.-Къде е проблемът, какво не се получава, вие сте достатъчно опитен във футбола, работите и с подрастващи?-Точно, защото имам наблюдения от доста години с подрастващите ще ви кажа какво се случва. Възрастовата граница рязко намалява - преди на 15-16 вече не им се тренираше, а сега слезе на 13-14 години. Не искат, просто не искат - нямат желание. Веднъж ги събрах и им говорих като баща. Попитах ги да ми кажат една професия, в която на 19 години с качествата си, можеш да станеш милионер. Всички мълчат, само един каза - футболист! Питам ги - защо не искате? Няма как да се получи с четири тренировки в седмицата. Дадох им пример Роналдо, вижте какво тяло има. Нима няма пари?! Има, но всеки ден той иска да е по-добър от вчера, иска да печели. Погледнете как играе сега, все едно е преди 20 години. Това е голямата разлика.-Сравняваме се със сърбите, които продължават да произвеждат таланти и да ги продават за милиони?-Благодаря, че отворихте тази тема. През годините в БФС често се срещахме и говорехме със сръбски колеги треньори. Питаме ги - как се справяте с дисциплината - ние не успяваме. И те - наказваш един, наказваш и гониш втори. Да видим останалите дали няма да се стараят. И аз му казах на колегата - да, ама така ще останем без футболисти. И той ми отвърна - нещо сте сбъркали системата. Питах го как се справят с родителите, които в България се месят постоянно. И той - родители?! Няма такива работи. При нас те са далече от тренировките и базите. Те нямат работа на тренировките. И така може да говорим до утре. Въпросът е в желанието и в манталитета. Но и вие журналистите имате вина. Излезе някой с два гола и вие го пишете, че е звезда! А в чужбина да виждате някой българин да играе някъде в по-силен отбор? От тук идва и проблемът, че ако има двама-трима по-талантливи, напишат две статии за тях и край - не може да говориш с тях. Вече си мислят, че са Роналдо и са за Реал Мадрид.", "date": "2019.08.02", "title": "Емил Спасов: Съперникът на Левски беше по-силен от Осиек, Валур и Спартак (Търнава)"}
{"url": "https://offnews.bg/futbol/tcska-priema-zoria-lugansk-na-natcionalnia-stadion-708552.html", "text": "ЦСКА ще домакинства на украинския Зоря (Луганск) на Националния стадион \"Васил Левски\". Това стана ясно от официалния сайт на УЕФА, както и от информация на сайта на \"армейците\", където обявиха продажбата на билети. Домакинският мач на \"червените\" е на 8 август от 20:30 часа.\"Армейци,билетите за първия двубой от третия квалификационен кръг на Лига Европа между ЦСКА и Зоря (Луганск) вече са в продажба онлайн. Срещата ще се играе на 8 август (четвъртък) от 20:30 часа на Националния стадион \"Васил Левски\".Цените на билетите са:- Сектор А - 20 лева- Сектор В - 10 лева- Сектор Г - 10 лева- ВИП ложа - 150 леваДеца до 7 години влизат на стадиона безплатно.Билетите са налични в мрежата на БестТикетс - бензиностанциите на OMV, магазините на Office 1 и Orange и касите на \"Арена Армеец\".От утре те ще се продават и на касата до фен магазина на \"Армията\", която ще бъде с работно време от 10:00 до 19:00 часа.Картодържателите ще имат възможност да закупят билет с 10% отстъпка от касата до 7 август (включително).ВИП картодържателите ще могат да си вземат билет с 10% отстъпка само от централния офис на БестТикетс на ул. \"Шандор Петьофи\" № 28.Хора с инвалидност над 49% получават 20% отстъпка от цената на билета за двубоя. За използването й се предоставя решение на ТЕЛК на касата на \"Армията\".В деня на мача касите на Националния стадион - пред сектор \"А\" и на езерото \"Ариана\", ще отворят в 16:00 часа\", съобщават подробности \"червените\".", "date": "2019.08.02", "title": "ЦСКА приема Зоря (Луганск) на националния стадион"}
{"url": "https://offnews.bg/sviat/harvatin-ubi-shestima-i-se-samoubi-708543.html", "text": "Мъж уби шестима души в хърватската столица Загреб и се самоуби, предаде БНТ. Смята се, че жертвите са от едно семейство, тъй като са намерени в къща в града.Извършителят е бивш мъж на жена, която живеела с новия си партньор в дома, в който е извършено престъплението.Той се е самоубил, преди да бъде задържан от властите рано сутринта при проведена акция.Най-вероятният мотив е ревност. Жертвите са три жени, двама мъже и 10-годишно дете, съобщи хърватската полиция. В къщата се е намирало и 7-месечно бебе, което не е пострадало.", "date": "2019.08.02", "title": "Хърватин уби шестима и се самоуби"}
{"url": "https://offnews.bg/litca/koj-sazdade-arabsko-isliamskata-kolektcia-v-natcionalnata-biblioteka-n-708548.html", "text": "Този човек няма някаква специална годишнина днес, нито какъвто и да е друг повод, за да пиша за него. Изключителна фигура на фона на разгорещените и често крайни съвременни национализми в битките им за територия на влияние. Захванах се да го проучвам и ето малка част от „портрета” на този уникален модел на интелектуалец „между културите”, неизвестен все още у нас. Наистина е възхитително отдаването му на каузи, които остават в световната култура. Наскоро Националната библиотека на Израел съобщи за съхранението на близо половин милион заглавия и ръкописи в арабската и ислямската си колекция и за необикновената личност на основателя на колекцията – многостранен учен и страстен библиофил Авраам Шалом Йехуда (1877-1951). Роден е в Йерусалим в семейство на сефарадския евреин Бенджамин Езекил и ашкеназката еврейка Ребека Бергман, с корени от Ирак. И двамата му родители произлизат от семейства на равини. Още 18-годишен започва да създава колекция от арабски и ислямски произведения, за която след 45 години казва: „Колекцията, която започнах да сглобявам преди около 45 години, беше събрана от всички части на Изтока. Те са закупени най-вече от частни учени и библиотеки, които са принадлежали на стари образовани семейства от Кайро, Дамаск, Халеб, Багдад, Тунис, Фес и други древни градове от ислямския свят. Някои са дарение от джамии в по-големи или по-малки градове в Египет, Палестина, Сирия, Месопотамия, Турция, Персия, Мароко, Индия и други части на Изтока, включително Йемен в Южна Арабия, Адана и Анкара в Мала Азия. Само много малка част беше придобита в Европа от частни колекции или на търгове.”От малък изучава т.нар. Равински юдаизъм и Писанията (Еврейската библия, Талмуд и религиозно право). 15-годишен Йехуда вече учи европейски езици и литературен арабски; семейството говори и арабски у дома. През октомври 1893 г., когато навършва 16, младият Авраам публикува първата си монография „Арабски антики” (на иврит) за предислямската арабска история и култура. Две години по-късно, през 1895 г., публикува превод на избрани класически арабски стихове (пак на иврит).Същата година стартира обучение по семиотика и ориенталски изследвания последователно в Университетите в Дармщат, Франкфурт на Майн и Нюрнберг. Докторант става в Университета в Страсбург. Тук съдбата го среща с известния ориенталист Теодор Ньолдеке и с унгарския учен Игназ Голдзихер, научен ръководител от докторантския период на Йехуда. Германецът Теодор Ньолдеке по това време е най-големият авторитет в областта на иранската национална епическа литература и един от водещите иранисти на своето време, изследовател на древноарабски и арамейски източници. Игназ Голдзихер пък е унгарски ориенталист и изследовател на Исляма. Заедно с Теодор Ньолдеке са считани за основатели на съвременните ислямски изследвания в Европа. След смъртта на Голдзихер през 1921 г. Йехуда изиграва ключова роля за придобиването на частната му библиотека и колекцията му от ръкописи на арабски и иврит в полза на Израелската национална библиотека в Йерусалим – в името, както казва той, на създаването на „споделено интелектуално пространство за арабски и еврейски учени”: „И ето, такава библиотека като тази, която съдържа прекрасно и невероятно съкровище от най-доброто от арабската литература и най-добрите произведения на Исляма, наистина може да се превърне в място за среща както за арабски, така и за еврейски учени.” И така през 1924 г. в Йерусалим пристигат 6000 тома от „Библиотеката на Голдзихер“, което се превръща в огромен празник за елитното Йерусалимско общество и е приветствано от учени от всички религии и общности. Така стъпка по стъпка Йехуда допринася за формирането на огромния фонд от арабска и ислямска колекция на Националната библиотека на Израел, която – както писах – вече наброява близо половин милион заглавия.От 1905 до 1914 г. Йехуда е преподавател в Берлинската Hochschule für die Wissenschaft des Judentums (Висш институт за еврейски изследвания). През 1915 г. е първият професор по юдейски изследвания в Мадридския университет, където преподава едновременно курсове по еврейска история и литература, и арабска култура. В Испания той събира голям архивен материал за еврейската история тук и публикува множество статии по свързани теми.Йехуда участва в първите четири ционистки конгреса (1897-1901) и става последовател и довереник на ционисткия мислител Макс Нордау, който пръв вижда в антисемитизма, „един от симптомите на болестта на века” /става дума за края на 19 и началото на 20 век/. Работи всеотдайно за възраждането на еврейския език, организира обучения по иврит във Франкфурт и в други европейски градове. Трайно загрижен за еврейско-арабските отношения в Израел / Палестина, Йехуда работи години наред в помощ на лидерите на ционистите Теодор Херцел, чиято политическа дейност довежда до създаване на държавата Израел, и Хаим Вайцман, първи президент на Държавата Израел, голям учен учен с изключителен принос в световната наука.", "date": "2019.08.02", "title": "Кой създаде арабско-ислямската колекция в Националната библиотека на Израел?"}
{"url": "https://offnews.bg/sviat/v-iaponia-obesiha-dvama-prestapnitci-708534.html", "text": "Двама души са били екзекутирани в Япония, предадоха международните агенции. Коичи Шоджи (64 г.) и Ясунори Сузуки (50 г.) са били обесени заради множеството убийства, които са извършили.Това са първите за годината екзекуции в страната, като през 2018 г. държавата разпореди смъртта на осем други престъпници.В Япония смъртните присъди се изпълняват няколко години след издаването им, като в момента повече от 100 затворници чакат съдбата си. Често пъти затворниците научават, че ще ги бесят едва часове преди това.", "date": "2019.08.02", "title": "В Япония обесиха двама престъпници"}
{"url": "https://offnews.bg/drugi/atanas-skatov-visok-vrah-se-kachva-s-viara-i-silna-psihika-708545.html", "text": "Само преди дни Атанас Скатов се завърна от поредната си успешна експедиция, в която за около два месеца изкачи три осемхилядника – Канчендзьонга (8586 м), Гешербрум I (8080 м) и Гешербрум II (8035 м). Така той е стъпил вече на общо девет от върховете с височина над 8000 м над морското равнище, като му остават още пет, за да изпълни мечтата си за Хималайската корона.Алпинистът обаче няма много време за почивка, защото наесен се отравя на ново изпитание за тялото и ума му – връх Даулагири (8172 м) в Непал, който е седми по височина на планетата.“Така го реших на връщане от Пакистан, иначе за тази година планът е изпълнен. Трябваше да си дойда на 12 август, но понеже това стана две седмици по-рано, имам време да си почина и да се подготвя за есенния сезон”, каза в интервю за БГНЕС Скатов.Алпинистът не крие, че последната, а и всяка друга експедиция е била изпълнена и с много трудности.“Когато си на експедиция, не знаеш дори след 5 минути какво ще се случи. Възможно е да възникнат всякакви ситуации и трябва да се взимат бързи и правилни решения“, сподели той, а за пример даде дългите и изтощителни трекинги до базовия лагер, процеса на аклиматизация, разредения кислород във високата планина, както и ниските температури във височинните лагери през нощта.“Когато пристигнеш на базовия лагер на някой връх, ти си пълен с енергия. Всеки ден аклиматизацията ти расте, но силата ти намалява. Когато тръгнеш към върха, вече нямаш толкова много енергия, защото от 5000 м нагоре организмът не се възстановява. За това е много трудно“, обясни Скатов.Той е категоричен в едно – планината е опасна, а в нея всеки трябва да умее добре да преценява собствените си възможности.“Човешкото тяло не е GSM, на дисплея на който да видим колко процента му е батерията. Това трябва да го чувстваш и преценяваш с опит. Да усещаш колко сили имаш за върха, както и ще можеш ли след това да слезеш от там“, предупреждава Скатов, защото слизането често е по-опасно от изкачването.Към всички, които искат да се занимават алпинизъм, той отправя простички съвети – да се вслушват във вътрешния си глас и да не бързат. Не е срамно човек дори да се откаже от някой връх. Самият той го е правил няколко пъти, защото животът според него е най-голямата ценност и не бива да бъде рискуван, въпреки че рисковете в планината са навсякъде.Атанас Скатов продължава да се придържа и към своя режим на хранене. От началото на 2012 година той е само на растителна храна. Всичко това започва като обикновен експеримент, но продължава вече повече от седем години. Алпинистът обаче не катери върхове самоцелно, а с това отправя послание за необходимостта от опазване на природата.“Населението нараства. В момента хората се хранят обилно с месо и животинска храна, но това ще бъде невъзможно след 50 години, например. Повече от 60% от селскостопанските площи се използват за изхранване на животните. Ние храним животните, а после ние се храним с тях. По този начин се изпомпват страшно много ресурси”, смята той.Промените в климата лесно се наблюдават отвисоко. На експедицията си до Гешербрум I и II Атанас Скатов вижда как пътят е разрушен на няколко места от придошлата вода, вследствие на топене на ледниците в планината. Преди три години пък той прави трекинг в района, а връщайки се тази пролет забелязва, че едно цяло планинско езеро липсва.“Хората да станат по-добри, по-човечни и да си помагат един на друг. В България сме перфектен пример за разединение. Когато се обединим и всеки даде от себе си, тогава нещата ще се променят“, призова българският алпинист.", "date": "2019.08.02", "title": "Атанас Скатов: Висок връх се качва с вяра и силна психика"}
{"url": "https://offnews.bg/drugi/dizela-premina-vrah-vihren-v-opita-si-za-rekord-708556.html", "text": "Екстремният бегач Кирил Николов - Дизела напредва мощно към финала на опита си за рекорд на българския участък на международния маршрут Е4, който преминава през 5 планини: Витоша, Верила, Рила, Пирин и Славянка.32-годишният русенец стартира в четвъртък точно в 12 часа от площада в Драгалевци.Тази вечер той премина през Кончето и покори връх Вихрен по пътя си към крайната точка, като призна, че вече изтощението и умората вземат връх, но е много далеч от мисълта да се предава.Постигнатото от него до момента буди възхищение - 24 часа от старта до Предела и 32 до Вихрен. Целта му е да достигне крайната точка за под 48 часа.По време на бягането на Дизела се тества и най-новото мобилно приложение за сигурност в планината – E-SOS.Апликацията е съвместна разработка на VIVACOM, ДЗИ и Сирма Груп Холдинг.Прогресът му се следи и от доброволците от OFFRoad България форум, които отразяват от различни пунктове по маршрута напредъка (виж видеото отдолу).", "date": "2019.08.02", "title": "Дизела премина връх Вихрен в опита си за рекорд"}
{"url": "https://offnews.bg/kultura/fizika-na-tagata-na-teodor-ushev-s-premiera-na-filmovia-festival-v-t-708518.html", "text": "Анимацията на Теодор Ушев \"Физика на тъгата\" по едноименния роман на българския писател Георги Господинов ще има своята световна премиера през септември на кинофестивала в Торонто. Филмът е с продължителност 27 минути.„Номинираният за Оскар Теодор Ушев достига ново ниво на артистичност със сага за детските блянове и съжаленията на възрастните, която е и първият в историята анимационен филм, направен с енкаустична живопис“ – това е анонсът за „Физика на тъгата“, публикуван в официалната страница на Международния филмов фестивал в Торонто.Най-новият проект на Теодор Ушев по романа на Георги Господинов е създаден по метода на восъчната живопис – техника, позната в изкуството от 11 век, при която се рисува с горещ восък, като се добавят различни пигменти.Анимационният филм „Физика на тъгата“ е дълъг 27 минути и има английска и френска верския, като английската версия е озвучена от актьора Доналд Съдърланд и сина му Росиф. Престижният филмов фестивал в Торонто ще бъде открит на 5 септември.", "date": "2019.08.02", "title": "'Физика на тъгата' на Теодор Ушев с премиера на Филмовия фестивал в Торонто (трейлър)"}
{"url": "https://offnews.bg/zdrave/zabraniavat-na-lekarite-da-slushat-muzika-zaradi-techa-v-nap-708553.html", "text": "Столичната здравна инспекция е изпратила \"спешни\" мерки до медицинските заведения в страната, с които забранява на лекарите да слушат музика, да гледат филми, да ползват интернет за удоволствие и да употребяват флашки на служебните компютри в болниците и в извънболничната помощ, предава \"Дарик\". Забранява се и инсталирането на програми без разрешение на ръководството на лечебното заведение.Причината е течът на лични данни от НАП, като от инспекцията се надяват да предотвратят нещо подобно в бъдеще и при системата за здравеопазване.От инспекцията призовават да се променят всички пароли за достъп, използвани от медицински лица, а новите пароли да бъдат с минимална дължина от 8 символа.Сред другите мерки за незабавно изпълнение са проверка на системите за физически достъп в болниците и въвеждане на система за контрол до помещенията с компютри в лечебните заведения, както и до помещенията с мрежово оборудване.Иска се също така всички налични компютри, сървъри и принтери да бъдат описани. Всеки от тях трябва да има технически паспорт с подробно описание на компонентите, от които се състои. В заключение от здравната инспекция призовават и за актуализация на програмите, включително и антивирусните, до най-новите им версии.", "date": "2019.08.02", "title": "Забраняват на лекарите да слушат музика заради теча в НАП"}
{"url": "https://offnews.bg/turizam/kak-sled-miniseriala-chernobil-turizmat-v-litva-e-vav-vazhod-708513.html", "text": "Успехът на минисериала на HBO “Чернобил“, който пресъздаде сцените от ядрената катастрофа през 1986 година, успя да стимулира и туризма в Литва. Балтийската страна, където бе заснет \"Чернобил\", се превърна в предпочитана дестинация, но и разгневи местните, които с огорчение си спомнят за случилото се, пише „Ройтерс“.АЕЦ \"Игналина\", където е заснет филмът, е от същия модел като тази в Чернобил. Изградена е по същите планове и има същите реактори с водно охлаждане и графитен забавител и с възможност за достигане на мощност от 1500 мегавата. Централата е изведена от експлоатация преди десетилетие, като затварянето ѝ е ключово за приемането на Литва в Европейския съюз през 2004 година.През 1986 г. Литва, която тогава е част от СССР, е една от републиките, засегнати от ядрената катастрофа. Съветското ръководство изпраща приблизително 7000 литовци в Чернобил през месеците и годините след бедствието. Там те се присъединяват към други хора от целия Съветски съюз, за да работят по почистването на отломките, но нямат достатъчна защита срещу високите нива на радиация. Много от тях са принудени да работят против волята си, а сега страдат от заболявания и здравословни проблеми. Има и много смъртни случаи.АЕЦ \"Игналина\" е на около 670 километра от Чернобил.Пред „Ройтерс“ 61-годишният Кестутис Казлаускас, който тогава е бил на 28 години, разказва, че е прекарал 105 дни в лагер на 30 километра от катастрофата, помагайки за изграждането на язовир за филтриране на радиация, идваща от реката.„Имахме чувството, че отиваме на война. Отидохме там да умрем и се изненадахме от факта, че се върнахме живи“, спомня си той.Телевизионните серии и последвалото обсъждане са болезнено напомняне как съветското и по-късно литовското правителство не са обърнали внимание на работниците. Били си им дадени неработещи уреди за измерване на радиацията, а някои от тях дори пиели радиоактивна вода.Кестутис Казлаускас разказва, че проблемите със здравето му са се появили веднага. Имал е високо кръвно налягане и зъбите му са падали.Самият той е създал организация от бивши работници от Чернобил, която настоява за повече държавна подкрепа - например ранното пенсиониране. Държавата твърди, че предоставя ползи, ако се докаже, че заболяването е вследствие от аварията в Чернобил, но според специалистите доказването е почти невъзможно.63-годишният Алгиридас Сименас също е изпратен в Чернобил след аварията. Той прелетява многократно над тлеещия реактор с хеликоптер, за да помогне за потушаването на пламъците в дните непосредствено след експлозията.„Аз съм добре, но не мисля, че е справедливо за останалите“, казва той и добавя, че след случилото се той има сърдечни проблеми, които му пречат да лети отново.Как сериалът популяризира Литва?Групи чуждестранни посетители вече могат да обиколят снимачните площадки на филма. Такава е и АЕЦ „Игналина“, изведена от експлоатация преди почти десетилетие. Ядрото ѝ обаче остава силно радиоактивно и стои на 7 метра под краката на туристите, обвито от защитни слоеве.„Когато отидохме до ядрения реактор и гидът ни обясни върху какво всъщност стоим, изпитах малко неприятно усещане“, казва 32-годишният британски турист Том Слейтор, облечен в защитен костюм.Всеки един от посетителите се проверява допълнително за радиация преди да излезе. След излъчването на поредицата на HBO обиколките са напълно резервирани до януари 2020 г., a заводът работи за удвояване на капацитета на посетителите, за да се справи с притока на туристи от Европа и извън нея. Цената на обиколката в централата струва по 67 евро на човек.АЕЦ „Игналина“ е привлякла 2240 посетители през миналата година и 1630 души от началото на годината досега.\"Хората идват да видят тези места, които ние никога не сме рекламирали. Доста ново и необичайно е да ги видиш не в Стария град да снимат бароковите църкви, а да си правят селфита тук\", казва Инга Романовскене, главен мениджър в агенцията \"Посети Вилнюс\" (Go Vilnius).Литва, която и преди това бе популярна дестинация за снимане на филми, получи икономически ползи от минисериала на HBO. Общата сума на чуждестранния капитал, инвестиран в снимане на филми, достигна миналата година 45.5 милиона евро, предава БТА.", "date": "2019.08.02", "title": "Как след минисериала \"Чернобил\" туризмът в Литва е във възход"}
{"url": "https://offnews.bg/temida/vas-ostavi-v-sila-naredbata-za-kasovite-aparati-708519.html", "text": "Върховният административен съд отхвърли като неоснователно искането за спиране действието на наредбата за касовите апарати. Жалбата беше подадена от 42 браншови организации и фирми. Според тричленния състав няма основания за спиране на действието на обжалваните изменения в наредбата, тъй като не може да се направи обоснован извод за значителни или трудно поправими имуществени вреди, както на база на представения доказателствен материал, така и на база елементарен сравнителен анализ между прогнозните стойности от Министерство на финансите и визираните суми за разходи на част от молителите.Съдиите не са приели и аргументите за евентуална невъзможност на молителите-търговци легално да упражняват търговската си дейност и същите да претърпят санкции и принудителни административни мерки. Тези аргументи са базирани на хипотетични разсъждения, свързани с евентуално неизпълнение на законови задължения от молителите, вменени с процесната наредба, поради което са неотносими към настоящото производство, пише в определението на тричленния състав. Определението може да се обжалва пред 5-членен състав на ВАС.", "date": "2019.08.02", "title": "ВАС остави в сила наредбата за касовите апарати"}
{"url": "https://offnews.bg/kultura/den-na-milosardieto-v-natcionalen-muzej-zemiata-i-horata-708512.html", "text": "На 6 август 2019 г. се навършват 74 години от атомната бомбардировка над японския град Хирошима. По този повод на 6 август в зала „Гигантски кристали“ на Националния музей „Земята и хората“- София ще бъде експониран „Камъкът от Хирошима”. Камъкът е част от церемонията за отбелязване на тази тъжна годишнина, като знак на състрадание и съпричастност към жертвите от гр. Хирошима и гр. Нагасаки.„Камъкът от Хирошима” е гранитен къс от уличната настилка в гр. Хирошима, който на 6 август 1945 г. е бил в близост до епицентъра на атомния взрив. По-късно 188 подобни къса от настилката са демонтирани, а върху всеки един е изработен барелеф на японската богиня на милосърдието – Каннон.През 1991 г. по инициатива на международната асоциация „Камък за мир“ тези каменни късове – оцелели свидетели на атомния апокалипсис - са изпратени до лидерите на 188 страни в света, като въплъщение на надеждата за мир на цялото човечество.Българският „Камък от Хирошима“ е предаден в музея „Земята и хората“ през 1997 г. от президента на Република България с ангажимента „Денят на милосърдието“ да бъде отбелязван по подходящ начин. Тази година отбелязването на датата се провежда за 22 пореден път.Възпоменателната церемония представлява не само поклонение пред многобройните жертви, но и борба срещу забравата, като гаранция, че атомният апокалипсис няма да се повтори отново.„Денят на милосърдието“ 2019 г. ще се проведе на 6 август (понеделник) от 10.00 до 18.00 часа в зала „Гигантски кристали“ на музея и включва:• Поднасяне на цветя пред „Камъка от Хирошима“ (цял ден);• Написване на лични послания за мир върху специална бланка (цял ден);• Концерт на Юске Хосака (Япония) – пиано – от 11.00 часа.", "date": "2019.08.02", "title": "Ден на милосърдието в Национален музей 'Земята и хората'"}
{"url": "https://offnews.bg/obshtestvo/shest-medala-za-balgarskite-uchenitci-na-olimpiada-po-lingvistika-v-iu-708524.html", "text": "С шест медала, 2 от които златни, и почетни грамоти се завръщат българските състезатели от XVII-а Международна олимпиада по лингвистика (IOL), съобщи Сдружението на олимпийските отбори по природни науки (СООПН).Тя проведе между 29 юли и 2 август в град Йонгин, Южна Корея. Участваха 54 отбора с над 350 участници от 36 държави. България, която е инициатор на олимпиадата, се нареди на трето място в класирането по държави, което се определя на база броя на медалите.Съставът на тазгодишните тимове бе:• Здравко Иванов, 12. клас, СМГ (отбор 1) - златен медал• Матей Петков, 11. клас, НПМГ София (отбор 2) - златен медал• Елена Кескинова, 11. клас, СМГ (отбор 1) - сребърен медал• Цветелина Стефанова, 11. клас, СУЕЕ Русе (отбор 1) - сребърен медал• Виктор Балтин, 11. клас, ППМГ Бургас (отбор 1) - бронзов медал• Марко Иванов, 12. клас, ПЧМГ, София (отбор 2) - бронзов медал• Никол Обретинчева, 12. клас, СМГ (отбор 2) - почетна грамота• Йоан Саламбашев, 12. клас, МГ Пловдив (отбор 2)Ръководители на отборите на IOL' 19 са инж. Александър Велинов (СМБ), Любомир Златков (ИМИ-БАН), д-р Илияна Раева (РУ “Ангел Кънчев”), д-р Росица Декова (ПУ „Паисий Хилендарски“)Дванадесетокласникът Здравко Иванов бе обявен за втори във вечната “Зала на славата” на олимпиадата след завоюването на златото. Той има общо три златни медала (2019, 2018, 2017) и един бронзов (2015). Преди две седмици Здравко се окичи и с втория си сребърен медал от Международната олимпиада по биология.Златният медалист Матей Петков и сребърната носителка Цветелина Стефанова получиха признание и за най-добри решения.Учениците ни се прибират утре.", "date": "2019.08.02", "title": "Шест медала за българските ученици на олимпиада по лингвистика в Южна Корея"}
{"url": "https://offnews.bg/sviat/sasht-i-rusia-ofitcialno-se-iztegliha-ot-dogovora-za-raketite-sas-sred-708516.html", "text": "САЩ и Русия официално се оттеглиха от договора за ракетите със среден и малък обсег. Договорът е подписан още през 1987 г. от Роналд Рейгън Михаил Горбачов. Той урежда премахването на ядрените и конвенционалните (неядрени) наземни балистични ракети със среден и малък обсег (достигащи цел на 500 до 5500 километра или 300 – 3400 мили).САЩ обявиха решението си да се оттеглят от споразумението в началото на февруари. Тогава започна и процедурата по формално оттегляне от договора. Американските власти тогава обявиха като причина за решението си Русия, която според тях от години нарушава споразумението. Москва отрече обвиненията и на свой ред също обяви оттеглянето си от договора.Според високопоставени представители на американското правителство Русия е разположила много батареи с крилати ракети на цялата си територия, в нарушение на договора. Подобни сили има и в Западна Русия, като те \"могат да ударят важни европейски цели\". Москва отрича тези обвинения и твърди, че обхватът на спорната ракета \"Новатор\" 9M729 (SSC-8 по класификацията на НАТО) я поставя извън разпоредбите на договора.\"Изтеглянето на САЩ по силата на член 15 от Договора влиза в сила днес, защото Русия не се върна към пълното и подлежащо на проверка спазване\" на споразумението, се казва в изявление на държавния секретар на САЩ Майк Помпейо. Неизпълнението на поетите по силата на договора ангажименти вреди на интересите на САЩ, защото \"разработването и разполагането на нарушаващи договора ракетни системи от страна на Русия е пряка заплаха за САЩ и нашите съюзници и партньори\", се казва още в изявлението, цитирано от Ройтерс и БТА. Изтеглянето на САЩ от договора беше подкрепено и от НАТО. Алиансът също обвини Русия за разпадането на договора. Русия носи цялата отговорност за разпадането на договора. Съжаляваме, че тя не показва желание и не прави видими стъпки да се върне към спазването на международните си задължения. Не може да продължава положение, при което САЩ изцяло спазват договора, а Русия - не, обяви НАТО в декларация.Решението на САЩ и Русия да напуснат договора доведе до опасения, че се задава нова надпревара във въоръжаването на двете страни.", "date": "2019.08.02", "title": "САЩ и Русия официално се изтеглиха от договора за ракетите със среден обсег"}
{"url": "https://offnews.bg/zdrave/zashtitena-li-e-informatciata-za-zdravnia-ni-status-sled-hakerskata-at-708520.html", "text": "вземат мерки за подобряване на информационната сигурност.Това става ясно от писмо от Столичната РЗИ към директорите на лечебните заведения за извънболнична и болнична помощ. В писмото са изредени всички мерки, които здравните заведения трябва да вземат след изтичането на данни от НАП. Част от препоръките обаче повдигат въпроса доколко действително са защитени личните ни данни, които се съхраняват от здравните заведения, личните ни лекари или специалистите, които сме посещавали, както и данните за заболявания, резултати от изследвания и др. От РЗИ-то препоръчват да се провери каква организация е създадена за осигуряване на защитата на информацията; какви са прилаганите към момента политики, процедури, вътрешни правила и инструкции; известни ли са собствениците на всеки информационен актив; има ли ясно разписани роли и отговорности по отношение на сигурността; кой е отговорният ръководител; кой е системният администратор и кой осъществява контрол над действията. Проверката трябва да установи и дали са обучени служителите на всички нива и знаят ли как да реагират при нарушение на сигурността.В здравните заведения трябва да се направи и инвентаризация на всички материални активи, свързани с обработка на информацията, която включва и създаване на технически паспорт на всяко устройство; актуализация на системното програмно осигуряване; инсталиране на всички актуализации.Мерките предвиждат и да се установи каква информация се обработва, къде се съхранява и на кого се предава, кой има достъп до програмите е данните.Особено внимание се обръща на антивирусната защита, която включва:- използване на антивирусни програми;- създаване на ред за актуализирането им;- да не се отварят електронни писма от непознати адресати;- да не се посещават страници, които не са свързани с преките задължения;- да се обучат служителите как да реагират при съобщение за вирусна атака.Във връзка с достъпа до информация трябва да се актуализират списъците за достъп и да се сменят всички пароли (има дори препоръка паролите да бъдат с минимална дължина 8 символа).Забранява се използването на собствени запаметяващи устройства, посещаването на сайтове, които не са свързани с преките задължения, слушането на музика, гледането на филми и видеа, инсталирането на неодобрен от ръководството софтуер, както и нерегламентираната промяна в конфигурациите на компютрите.Мерките предвиждат и създаването на правила за използване и достъп до резервни копия, сигурно унищожаване на информация, ремонт и подмяна на оборудването.Така поставени част от мерките обаче - например въпросите дали се използват антивирусни програми и дали служителите са обучени как се съхранява информацията и как да реагират при съмнение за вируси, поставят под сериозно съмнение дали наистина съхраняваните данни са защитени, дори и на базово ниво.Това не е маловажен въпрос, тъй като освен лични данни - три имена, ЕГН, адрес и т.н., здравните заведения и лекарите съхраняват и информация за здравия ни статус - за настоящи и минали заболявания, извършени медицински процедури, за приемани медикаменти и др. А тази информация освен лична, има значение и за това дали човек няма да бъде застрашен от уволнение, ако се разбере, че страда от определено заболяване. Такива случаи има с редица болести, които по принцип не представляват непосредствена опасност при делово общуване, но са все още стигматизирани от обществото като диабет, хепатит C, венерически заболявания, депресивни състояния, както и например извършени аборти и други. ", "date": "2019.08.02", "title": "Защитена ли е информацията за здравния ни статус след хакерската атака срещу НАП"}
{"url": "https://offnews.bg/politika/bsp-iska-barz-mehanizam-za-izkupuvane-na-prasetata-otglezhdani-v-zade-708527.html", "text": "БСП настоява изпълнителната власт бързо да изработи механизъм за изкупуване на прасетата, отглеждани по модел „заден двор“ на пазарна цена, за да се подпомогнат собствениците и да спре социалното напрежение. Предложението бе направено в Стара Загора от зам.-председателя на ПГ на \"БСП за България\" Драгомир Стойнев и депутата Георги Гьоков, сред разговор с представители на Областната колегия на Българския ветеринарен съюз по повод кризата с Африканската чума по свинете. „В поредната криза на държавата на ГЕРБ сме, при която пак има протести и неработещи институции. От 4 години наблюдават наближаването на заразата. Гневът на хората е справедлив заради несвършеното, но и заради това, че в момента няма конкретни решения на проблема, а хаосът и несигурността се задълбочават“, заяви Драгомир Стойнев.На пресконференция, в която участва и д-р Трайко Алчев, председател на Областната колегия на Българския ветеринарен съюз, стана ясно, че сред стопаните, които да получат подкрепа, трябва да са и тези, които не са регистрирали животните си. „Не са толкова леки и евтини процедурите по регистрация, затова преди избухването на чумата преди няколко години предложихме облекчена регистрация и режим, подобен на регистрацията на домашните любимци, но това не бе прието, въпреки че така поне щеше да знаем колко и къде са животните. Ако сега се премине към евтаназия, има риск животни да бъдат укрити. Освен това стопаните са изключително недоволни и от таксата „екарисаж“, която плащат всяка година, а реално капацитет от екарисажи при криза няма“, обясни д-р Алчев.До момента са унищожени 100 хиляди прасета от индустриални ферми – това представлява около 16 милиона лева, като ЕК може да покрие до 70% от преките разходи. Около 99% са промишлено отглежданите прасета у нас, малко над 1 % са животните отглеждани в „заден двор“. Държава, която се хвали, че има излишък, може да реши проблема на малките лични стопанства, смятат народните представители. Драгомир Стойнев обяви, че БСП ще поиска и промяната на самите процедури по регистрация в посока максимално облекчаване.В дългосрочен план и за излизане от хаоса в сектора социалистите започват консултации с представители на браншовите организации в земеделието, за да се върнат те като партньор при вземане на решения и изпълнение на политики. Една от задачите ще е и подготовка на Закон за браншовите организации в земеделието. БСП ще предложи и възстановяването на закритата Национална ветеринарномедицинска служба. В мандатите на ГЕРБ започна постепенно унищожаване на системите за превенция, защита и контрол в сектор животновъдство. Драгомир Стойнев поиска да бъде възстановено и подписването на ежегоден Национален рамков договор между Министерството на земеделието и Българският ветеринарен съюз, което не се е случвало от 2014 г., както и връщането на практиката всяка година да се подготвя и изпълнява годишна Държавна имунопрофилактична програма и Програми за надзор и ликвидиране на болестите по животните. Георги Гьоков очерта социалните последствия от кризата - унищожаването на бранша животновъдство и последваща безработица, скок на цената на свинското месо и екологични рискове. „На този етап загубите са при свиневъдите. Това обаче ще повлече след себе си и преработвателната индустрия. Няма анализи, но свиневъдният бизнес осигурява около 600 млн. от оборота в страната и 50 на сто от вътрешното потребление на месо. Еврокомисарят по здравеопазване и безопасност на храните в ЕК ни предупреди, че „България е на път за изгуби целия отрасъл“. Това показва две неща: първо, не сме осъществили превантивни действия през последните 2-3 години и второ, че и сега не се справяме добре“, заяви Георги Гьоков. Можем да очакваме компенсиращ внос от страни от ЕК. Според информацията на самото МЗХГ повишението на цените на свинското месо е с близо 15% за последният месец. През следващите ще е факт увеличеният внос, но вероятно на цени по-високи от сега действащите.Георги Гьоков е категоричен, че африканската чума по свинете е поредната решителна крачка за унищожаване и на българското село. Той припомни и готовия проект на стойност 7 милиона евро в Угърчин с изготвен ОВОС, който бе спрян от ГЕРБ още в първия им мандат. Според депутата от БСП никой не говори за екологичните последици и за косвените рискове за здравето на хората. На този етап БАБХ препоръчва загробване, което е много спорно и неефективно. Площадките, които се определят, може да създадат с времето екологични проблеми. Пример е районът на Русе с плитки подпочвени води. На практика всички области по поречието на р. Дунав имат този проблем.", "date": "2019.08.02", "title": "БСП иска бърз механизъм за изкупуване на прасетата, отглеждани в заден двор"}
{"url": "https://offnews.bg/knigi/novo-izdanie-na-balgarska-istoria-razkazva-za-geroizma-na-lettcite-n-708526.html", "text": "Ново издание на книгата „Спомени летят\" от поручик Владимир Балан излиза на пазара в началото на август. От сдружение „Българска история\" подчертават, че за първи път от 1939 г. насам българският читател ще може да се запознае с вълнуващия разказ на героя от Първата световна война, споделил съдбата на мнозина други – убит без съд и присъда след 9 септември.Владимир Балан е брат на личния секретар на цар Борис ІІІ Станислав Балан и син на акад. Александър Теодоров-Балан – първия ректор на Софийския университет. Авиаторът е роден през 1895 г. в гр. Прасберг (тогава в Австро-Унгария) и по-късно следва в колеж в Истанбул. Там се разиграва и случката, която предопределя живота му. Един ден учителят на Балан завежда класа на авиационна демонстрация, водена от известния френски самолетен конструктор и пилот Луи Блерио. Макар полетът да завършва злополучно за този авиатор, младият Балан се влюбва завинаги в летенето и го превръща в своя професия и съдба.Участникът в Първата световна война разказва за малко известни, но прелюбопитни събития от началните години на българската военна авиация – както бойни моменти, така и такива от ,,земния\" живот на летците. Интересни са внимателните характеристики, които авторът прави на своите колеги и началници, а от техническа гледна точка е важен професионалният поглед, с който описва използваното въоръжение, разказват от издателството.Тук ще прочетете безспорно едни от най-вълнуващите страници в българската мемоарна литература, подобни на военен трилър – боен самолет се разбива след рискован полет навътре в неприятелската територия, а смелите авиатори, полуживи, са принудени дни наред да се крият из храсталаци и шубраци, за да не ги забележат бдителните френски постове.А след прочитането на последната страница ще бъдете сигурни, че сте преживели част от историята на българската военна авиация и я познавате поне малко повече, допълват от „Българска история\".Книгата е налична в търговската мрежа и . ", "date": "2019.08.02", "title": "Ново издание на 'Българска история' разказва за героизма на летците ни през Първата световна война"}
{"url": "https://offnews.bg/tenis/grigor-dimitrov-bolkite-v-ramoto-v-poslednite-6-mesetca-me-varnaha-mn-708521.html", "text": "Най-добрият ни тенисист Григор Димитров даде интервю за Milenio, в което говори за причините за незадоволителните си резултати от началото на сезона. Първата ни ракета изкара емоционална седмица в Лос Кабос, като напусна АТР 250 надпреварата след загуба от аржентинеца Гуидо Пея във втори кръг.Тази седмица бившият №3 в света загуби нови четири позиции в световната ранглиста и вече е №57 в класацията, като в актива си има 952 точки. За последно той беше на по-ниско място на 22 октомври 2012 г., когато заемаше 62-ата позиция. Димитров допусна и разочароваща загуба на старта в Атланта, където отпадна от 405-ия в света Кевин Кинг.\"Не мога да посоча една конкретна причина за резултатите. Има много причини да отпаднеш рано в даден турнир. Аз се опитвам да не мисля срещу кого губя – без значение дали е №400 или №500. За мен това няма значение, защото има много други фактори“, обясни водещият ни тенисист, цитиран от Tenniskafe.com.\"Когато нямаш правилния подход към определени мачове, не е лесно просто да излезеш на корта и да победиш. Разбира се, няма никакво съмнение, че контузията в рамото ме върна много назад – тя едно от основните неща, с които трябваше да се преборя през изминалите шест месеца. Трябваше да сменя конфигурациите на ракетата ми и след това да свикна с новите. Така губиш от увереността си, губиш от играта си\", казва още Григор.В началото на годината се появиха първите новини за физическите проблеми на Димитров. Той отказа участие на ABN Amro World Tennis Tournament (9-17 февруари) в Ротердам, след като след две медицински консултации бе посъветван да си почива заради възпаление на сухожилие в рамото. Впоследствие Димитров не игра в Акапулко и Индиън Уелс, като в програмата му се получи период без турнири от Australian Open до Маями.\"Трябваше да започна наново, но за мен това е вълнуващо. Тенисът е комплексен спорт. Върнах се назад и си казах, че няма накъде да е по-зле, така че нека просто започнем да изграждаме всичко отново. Рамото ми сега е по-добре, аз съм по-добре и съм по-постоянен в тренировките. Нещата отново ще се върнат към нормалното за мен\", казва Димитров.Където и да отиде, Димитров е един от любимците на феновете. А самият той не крие, че се радва на вниманието:\"За мен е важно хората да виждат и друго от нас, тенисистите, защото те виждат единствено мачовете, тренировките. Разбира се, аз съм селективен по отношение на това какво показвам в социалните мрежи. Не съм толкова активен. Мисля обаче, че с времето ще съм по-уверен да показвам повече и повече. Все пак с екипа ми сме фокусирани върху това, което е най-важно, но е хубаво и да се показваш, заради феновете\", допълва българинът.Григор сподели, че тенисистите от Голямата четворка са сами в \"собствената си лига\" и няма какво да доказват повече:\"Можем да научим много от тях. Настъпва и новата генерация и има много играчи, които имат потенциал, но не бих могъл да посоча един конкретен. Много интересни години предстоят. Надявам се и аз да постигна нещо по-добро\".Първата ни ракета коментира още, че тенисът е толкова изискващ спорт от психологическа гледна точка, защото всяка седмица си на състезание. Коментира и силните страни в играта си:\"Аз винаги съм казвал, че най-голямата ти сила е и най-голямата ти слабост. Цял живот много съм се трудил във фитнеса и никога не съм се скривал от повече работа или от опитването на нещо ново. От доста години работя върху гъвкавостта си и върху скоростта. Мисля, че това, както и подвижността и умението да чета играта, са силните ми страни\", завършва българинът.", "date": "2019.08.02", "title": "Григор Димитров: Болките в рамото в последните 6 месеца ме върнаха много назад"}
{"url": "https://offnews.bg/zdrave/spetcialisti-otkriha-che-vitamin-a-predpazva-ot-rak-na-kozhata-708515.html", "text": "Учени от университета Браун в Роуд Айлънд установиха, че витамин А намалява риска от плоскоклетъчен карцином накожата, съобщи сайтът MedicalXpress, цитиран от БТА.Изследването обхванало 125 000 души - 75 000 медсестри и 50 000 медицински работници от мъжки пол. Доброволците били на средна възраст 50 години. Те предоставили информация за храненето си и приеманите от тях хранителни добавки.Плоскоклетъчен карцином на кожата се развил у 4000 участници в разстояние на над 25 години. Оказало се, че високото ниво витамин А намалява с 15 процента риска от поява на ракови образувания. Голяма част от количеството витамин А се приема с храната. Той се съдържа в сладките картофи, морковите, граха, червените чушки, спанака, броколито, млечните продукти,рибата, месото.Специалистите обаче съветват да не се приемат повече от 10 000 международни единици витамин А във вид на хранителни добавки дневно. Витамин А освен това осигурява защита на хората, които имат много бенки по тялото си, и на онези, които са получили тежки слънчеви изгаряния в детството си или докато били тийнейджъри.Все пак най-добрият начин да се предотврати рак на кожата е комплексната защита срещу слънчевите лъчи.", "date": "2019.08.02", "title": "Специалисти откриха, че витамин А предпазва от рак на кожата"}
{"url": "https://offnews.bg/obshtestvo/izbivat-praseta-v-sofijskite-mramor-i-miroviane-708522.html", "text": "Стопаните на домашни прасета в две софийски села - Мировяне и Мрамор, трябва до края на деня да умъртвят животните. Селата попадат в 20-километровата санитарна зона около свинекомплекса в Петърч. В Софийска област няма регистрирано огнище на африканска чума по свинете, нито сред домашните животни, нито сред дивите свине, съобщиха от Агенцията по безопасност на храните, цитирани от БНР. В Мировяне и Мрамор вече са разлепени предупреждения на входовете на кметствата, допълва Нова тв.", "date": "2019.08.02", "title": "Избиват прасета в софийските Мрамор и Мировяне"}
{"url": "https://offnews.bg/medii/aezh-dejstviata-na-prokuraturata-sreshtu-bivola-mogat-da-zastrashat-s-708531.html", "text": "Асоциацията на европейските журналисти – България следи с особено внимание действията на прокуратурата, свързани с журналисти, доколкото това може да има пряк ефект върху тяхната професионална работа и смразяващ ефект на автоцензура в колегията, се казва в позиция на АЕЖ.В четвъртък Специализираната прокуратура издаде европейската заповед за разследване срещу главния редактор на Биволъ Атанас Чобанов.Според АЕЖ при разглеждането на тази заповед френските власти е добре да имат предвид следните обстоятелства:– влошената медийна среда в България, констатирана от редица международни организации;– проблемите със съдебната власт в България и корупцията по високите нива в държавата;– структурният проблем с прокуратурата и липсата на отчетност на главния прокурор, отбелязван многократно в становища, препоръки и доклади на Европейската комисия и Съветът на Европа;– фактът, че през май 2019 г. „Биволъ“ излезе публикация, разкриваща имотна придобивка на главния прокурор Сотир Цацаров и повдигаща редица въпроси, които нямат отговор;– фактът, че след тази публикация по анонимен сигнал срещу Чобанов и Йорданов започна проверка от Върховна касационна прокуратура.\"Нещо повече, прокуратурата излъчва противоречиви сигнали с действията си\" - пишат от АЕЖ.В сряда наблюдаващият разследването прокурор Евгения Станкова заяви, че има данни за комуникация със собственика на Биволъ, който видно от търговския регистър е Асен Йорданов. Днес прокуратурата вече твърди, че доказателствата са относно главния редактор на изданието.\"Журналистите се ползват със защита на източниците си и тяхното разкриване може да стане само при изключителни обстоятелства - посочват от АЕЖ. - Опасенията са, че при подобно разследване върху конкретната медия Биволъ може да бъде оказан неправомерен и непропорционален натиск да разкрие потенциални източници на журналистическите си разследвания.\"В публични изявления пред bTV и БНР Атанас Чобанов заяви, че е готов да съдейства на френските власти, и че смята, че “прокуратурата се опитва да пришие „Биволъ“ към някакво дело, по което могат да поискат със СРС-та и с други методи да разберат по какви теми ние работим. … Има целенасочено действие на прокуратурата, с което тя иска да ни злепостави и да получи достъп до нашите данни”.\"Съгласно българското, френското и европейското законодателство изпълняващият орган има право да откаже изпълнението на заповед за разследване, ако това може да доведе до нарушаването на човешки права, гарантирани от Европейската конвенция за защита правата на човека и основните свободи, Договора за функциониране на Европейския съюз и Хартата на основните права на ЕС\", напомня АЕЖ.", "date": "2019.08.02", "title": "АЕЖ: Действията на прокуратурата срещу Биволъ могат да застрашат свободата на словото"}
{"url": "https://offnews.bg/zvezdi/kejti-peri-osadena-da-plati-550-000-za-plagiatstvo-708517.html", "text": "Певицата Кейти Пери и нейните съавтори ще трябва да изплатят обезщетение от 2,78 милиона долара на християнския рапър Маркъс Грей („Flame”), чиято песен са изплагиатствали в парчето си \"Dark Horse\", пише Би Би Си.Самата Пери ще трябва да заплати 20% от присъденото обезщетение, което е в размер на 550 хиляди долара. Останалата част ще бъде разпределена между нейната звукозаписна компания \"Кeпитъл рекърдс\", нейните продуценти и съавтори.По-рано тази седмица американски съд призна Кейти и екипа ѝ за виновни за нарушаване на авторски права. Самата Пери не присъства на произнасянето на присъдата.По време на процеса и Пери, и съавторите на \"Dark Horse\" свидетелстваха, че никога не са чували \"Joyful Noise\", нито познават Маркъс Грей. Сега юридическият екип на певицата твърди, че планира да обжалва.Решението на съдебните заседатели дойде 5 г., след като рапърът и двама негови съавтори заведоха дело с твърдението, че ритъмът и инструменталната част на половината парче на Пери са откраднати от песента \"Joyful Noise\", която Грей издава през 2008 г. Рапърът ще получи само част от поисканите $20 млн. от адвоката му Майкъл Кан с мотива, че \"тези хора са направили милиони долари с откраднатата песен\".Адвокатите на „Кепитъл рекърдс“ твърдят, че лейбълът е спечелил $31 млн., но след покриването на разходите, останали $630,000.\"Dark Horse\" стана един от най-големите хитове на певицата от албума ѝ \"Prism\". Композицията се задържа четири седмици на върха на хитпарада на сп. \"Билборд\", а през 2015 година беше номинирана за наградата \"Грами\" в категорията за най-добро поп изпълнение в дует или с група.Ето и двете песни:", "date": "2019.08.02", "title": "Кейти Пери осъдена да плати $550 000 за плагиатство"}
{"url": "https://offnews.bg/obshtestvo/95-s-virusen-meningit-ot-komari-chakat-pik-na-zapadnonilska-treska-v-708490.html", "text": "Не пускайте комарите в спалнята. 95 са случаите на вирусни менингити от януари досега у нас, с 35 повече от миналата година. Нашенският комар пренася западнонилската треска, засега няма заразени, но пикът на на болестта се очаква в края на август и началото на септември. Това заяви проф. д-р Тодор Кантарджиев, директор на Националния център по заразни и паразитни болести, по Дарик. Вирусните менингити са възпаления на централния мозък, причинени от вируси. Тежки състояния със загуба на съзнание, силно главоболие и схващане на врата. Понякога се появява и треска“, обясни експертът. В случай на установени симптоми да се потърси незабавна медицинска помощ в неврологично отделение, посъветва той. По думите му най-застрашени от усложнения на нервната система при заразяване със западнонилска треска са възрастните хора над 60 години.Професорът успокои, че популацията на тигров комар в България не пренася опасни болести като чикунгуня.", "date": "2019.08.02", "title": "95 с вирусен менингит от комари, чакат пик на западнонилска треска в края на август"}
{"url": "https://offnews.bg/temida/shefat-na-gdbop-znaem-koj-e-porachiteliat-na-tad-grup-za-hakerskata-a-708494.html", "text": "Заданието за хакерската атака срещу Националната агенция за приходите към \"Тад груп\" е отвън. Знаем от кого идва. Това заяви шефът на ГДБОП Ивайло Спиридонов по бТВ. Поръчителят на атаката обаче ще стане известен на обществото на по-късен етап. По повод пуснатите вчера от прокуратурата доказателства по случая главен комисар Спиридонов обясни, че това е много малка част от информацията, с която разполагат разследващите.Спецпрокуратурата е трябвало да покаже до някаква степен истината, която ще стане ясна в съда, каза още шефът на ГДБОП. \"Тези лица (от \"ТАД груп\") са пример как може да станеш жертва на собствената си охранителна система. Видяхме какъв код за достъп се въвежда от охранителните камери\", допълни той. Според него има достатъчно доказателства, включително и записи на разговори, които доказват, че от \"Тад груп\" са атакували сайтовете на определени компании, а после са им предлагали защита. ", "date": "2019.08.02", "title": "Шефът на ГДБОП: Знаем кой е поръчителят на ТАД груп за хакерската атака срещу НАП"}
{"url": "https://offnews.bg/obshtestvo/parvite-vlakove-po-tretia-lach-na-metroto-tragvat-prez-dekemvri-ili-fe-708532.html", "text": "Първите влакове по третия лъч на метрото ще тръгнат до края на годината, но е възможно е да бъдат пуснати и през февруари догодина.  Причината е времетраенето на тестовете на влаковете и цялостната автоматика, обясни директорът на \"Метрополитен София\" Стоян Братоев по БНР. Това е ново поколение системи за управление. Досега ние за три месеца правихме тестовете на предишните участъци. Минималният срок, по искане на \"Сименс\", беше осем месеца, но те се съгласиха да го намалим на шест месеца. И в момента работим в този шестмесечен срок, каза още Братоев.В участъка бул. \"България\" - \"Красно село\" вече са започнали тестовете, очаква се те да приключат в края на октомври. Предстои в края на този месец да започнат изпитанията и от бул. \"България\" до ул. \"Граф Игнатиев\". Кметът Йорданка Фандъкова: Строителството на първите 8 км от третия лъч на метрото - от бул. „Владимир Вазов“ до „Красно село“ - ще завърши през октомври тази година. Това са сроковете, заложени през 2016 г. от „Метрополитен“. Веднага след това започват тестовите изпитания на новите влакове и автоматиката. Работим така, че да успеем да пуснем линията до края на годината. Да, през последните 3 години имаше извънредни спирания на тунелопробивната машина, заради слабите почви в някои участъци - 3 км от трасето преминава под реки. Нито аз, нито проф. Братоев бихме допуснали компромис със сигурността и качеството на работа, още по-малко заради датата на изборите. Изборите идват и отминават, животът на хората и развитието на града продължават и трябва да продължат. А до средата на 2020 г. ще са готови и 4-те км през „Овча купел“ до Околовръстния път при „Горна Баня“. И над 500 000 души ще ползват метрото всеки ден.", "date": "2019.08.02", "title": "Първите влакове по третия лъч на метрото тръгват през декември или февруари"}
{"url": "https://offnews.bg/futbol/levski-zapisa-poreden-antirekord-trichkovski-se-naredi-do-van-basten-708495.html", "text": "Отборът на Левски единствен от четирите ни участника във втория квалификационен кръг на Лига Европа не продължи напред.\"Сините\" приключиха участието си след две загуби с 0:3 и 0:4 от кипърския АЕК Ларнака. Според треньора Петър Хубчев позитивното е, че наказанието от мачове без публика е изтекло.За негов късмет на \"Герена\" нямаше публика при срамното представяне в реванша срещу кипърците. Социалните мрежи врят и кипят.Феновете с основание се срамуват не толкова от отпадането, колкото от показаната игра. В герой за АЕК се превърна македонецът Иван Тричковски, който вкара и четирите гола.Толкова попадения във вратата на Левски в един мач е вкарвал само легендарния Марко ван Бастен при победата над родния гранд на Милан с 5:2 през 1988 година.Това бе и втората най-тежка загуба на Левски в турнирите на \"Герена\" след 0:4 от Лацио през 2009 година. Тогава обаче това се случи в груповата фаза, а не в предварителните кръгове от отбор, в чията страна първенството дори не е стартирало.Най-голямата загуба в два мача на Левски в европейските клубни турнири пък е от далечната 1974 година, когато \"сините\" отстъпват с общ резултат 1:7 на унгарския Дожа Уйпещ.Левски има няколко дни пауза преди следващия си мач, който е в понеделник срещу Царско село от четвъртия кръг на първенството.", "date": "2019.08.02", "title": "Левски записа пореден антирекорд, Тричковски се нареди до Ван Бастен"}
{"url": "https://offnews.bg/drugi/naj-dobrite-v-paraplanerizma-se-sabirat-na-sastezanie-v-sopot-708528.html", "text": "Най-добрите акробати във въздуха ще се съберат в Сопот от 28-ми август до 1-ви септември, за да вземат участие в единственото по рода си състезание Red Bull Acro Cross, на което тази година ще се представи изцяло нова дисциплина в спорта парапланеризъм, предава „Нова телевизия“.Дисциплината е наречена „Акро крос”, а името й идва от симбиозата между двете главни направления в този спорт - крос кънтри и акробатика. Измислена е от българския пилот и световен рекордьор Веселин Овчаров.„Витоша“ ме е научила на всичко – на ски, на сноуборд, на летене. През 1999 г. тук литнах за първи път и до ден днешен е едно от любимите ми места“, споделя за началото световният рекордьор. Той не помни всички места, на които е летял, но в сърцето му ще останат Хавай, Пакистан и Бразилия.Веселин споделя и радостта от парапланеризма чрез собственото си училище, като казва, че това е най-специалната част. „Когато друг изпита емоцията, а ти си свързан с нея, е неописуемо“, добавя той.Именно навлизането в непознати среди предизвиква най-добрите в този спорт. До момента потвърдилите участие топ пилоти са от близо десет държави, сред които Бразилия, Испания, Франция, Англия, Германия, Русия и Турция.", "date": "2019.08.02", "title": "Най-добрите в парапланеризма се събират на състезание в Сопот"}
{"url": "https://offnews.bg/drugi/dizela-noshtta-ne-beshe-leka-za-men-no-grafikat-e-izpalnen-video-708497.html", "text": "Екстремният бегач Кирил Николов - Дизела продължава опита за рекорд на българския участък на международния маршрут Е4, който преминава през 5 планини: Витоша, Верила, Рила, Пирин и Славянка.32-годишният русенец стартира в четвъртък точно в 12 часа от площада в Драгалевци.\"Една нелека нощ за мен, но графикът беше изпълнен - след с. Клисура, през Рилските езера, хижа Македония, стигнах до хижа Ловна, хижа Мальовица, макар и много уморени бяхме навреме в хижа Рибни езера. Продължавам\", написа Дизела в социалните мрежи.По време на събитието се тества и най-новото мобилно приложение за сигурност в планината – E-SOS.Апликацията е съвместна разработка на VIVACOM, ДЗИ и Сирма Груп Холдинг.Прогресът му се следи и от доброволците от OFFRoad България форум, които отразяват от различни пунктове по маршрута напредъка (виж видеото отдолу).Видеорепортажите се качват в , актуалната информация следете в спортния раздел на OFFNews.bg, както и в самия ", "date": "2019.08.02", "title": "Дизела: Нощта не беше лека за мен, но графикът е изпълнен (видео)"}
{"url": "https://offnews.bg/zdrave/kraven-test-otkriva-altchajmer-20-godini-predi-parvite-simptomi-708493.html", "text": "Кръвен тест може да открие Алцхаймер до 20 години преди появата на първите симптоми. За поредното постижение на науката информира Medicalxpress. Мозъкът започва да натрупва разрушителния бета амилоид протеин много преди да се появят загубата на памет и концентрация. Учени от Вашингтонския университет в Сент Луис уверяват, че най-ранните изменения в мозъка могат да бъдат установени с помощта на кръвни изследвания. Точността на метода им е 94 %.„Открихме възможност да измерим нивата на бета амилоидния протеин в кръвта и да установим дали се е натрупал в мозъка. Когато определеното ниво на амилоида в кръвта се съчетае с другите два основни рискови фактора – възраст и наличие на ген АроЕ4 – пациентът може да бъде идентифициран като носител на Алцхаймер с точност до 94%“, поясняват учените.Специалистите смятат, че тестът може да стане достъпен за ползване в кабинетите до няколко години.", "date": "2019.08.02", "title": "Кръвен тест открива Алцхаймер 20 години преди първите симптоми"}
{"url": "https://offnews.bg/obshtestvo/novo-prouchvane-na-agentciata-po-zaetostta-shte-sledi-potrebnostite-na-708496.html", "text": "Агенцията по заетостта стартира второто за 2019 г. проучване на потребностите на работодателите в България от работна сила. То ще се извърши в периода 1 август – 20 септември 2019 г. включително, на основание чл. 10 от Закона за насърчаване на заетостта съвместно с Комисиите по заетост към Областните съвети за развитие в 28-те области в страната.Това е четвъртото подред проучване на Агенцията, като във всяко от тях над 2500 работодатели в страната споделиха своите потребности от кадри и очакванията си към пазара на труда. С новото анкетиране ще продължи проследяването на потребностите на работодателите от работна сила и ще се анализира развитието на тенденциите, очертани от предишните проучвания, какви професии и умения са необходими на бизнеса в краткосрочен план. И този път анкетирането ще обхване работодатели от национално представителна извадка въз основа на данни, предоставени от НСИ.Работодателите от статистическата извадка ще могат да използват актуализиран онлайн въпросник, в който да посочат от какви специалисти със средно и висше образование ще имат нужда през следващите 12 месеца. Формулярът включва и въпроси за потребностите от работници без специална квалификация и кадри, притежаващи специфична правоспособност. Представителите на бизнеса и администрацията ще могат да посочат и кои са най-необходимите умения, които трябва да притежава търсеният от тях персонал.Получените резултати ще очертаят нуждите на работодателите от работна сила през следващите 12 месеца. Както досега, данните ще бъдат използвани при подготовката на краткосрочните мерки и програми за организиране и провеждане на подходящи обучения за професионални и ключови умения с цел ориентация съобразно изискванията на работодателите.В анкетата се запазва възможността работодателите да посочат очакванията си за необходимите им специалисти с висше и средно образование след 3 до 5 години. Набраната информация ще се използва при определяне на приоритетите на областната и националната политика в сферата на образованието, обучението и насърчаване на заетостта.За работодатели, които не попадат в статистическата извадка, но имат желание да участват в проучването, е изготвен отделен електронен формуляр с аналогични въпроси, който ще бъде достъпен на електронната страница на Агенцията по заетостта в периода 1 септември – 20 септември 2019 г.Агенцията по заетостта отново разчита на активното включване на работодателите и отговорно отношение за предоставяне на реална и конкретна информация за обхвата, професиите, компетенциите, знанията и уменията на търсените от тях кадри.", "date": "2019.08.02", "title": "Ново проучване на Агенцията по заетостта ще следи потребностите на работодателите от кадри"}
{"url": "https://offnews.bg/lajfstajl/muzikata-promenia-vkusa-na-edni-i-sashti-napitki-i-hrani-708498.html", "text": "Върху вкуса на храните и напитките влияят не само подправките или хранителните добавки, а формата и цветът на опаковката, размерът на съдовете и даже музиката, под чиито звуци се яде и пие, пише РИА Новости, цитиран от Дарик.Преди няколко години физиолози от университетите в Брюксел и Оксфорд направили необичаен експеримент. На триста доброволци било съобщено, че ще опитват различни видове бира – светла 4,5 градуса, 8-градусов „трипъл“ и 6-градусов английски ейл. Всеки от участниците трябвало да опита по два пъти предложената напитка и да оцени вкуса й. И двата пъти бил предложен един и същ сорт бира, за което участниците в експеримента не знаели. Когато дошло време да се поставят оценки, практически всички доброволци били убедени, че са дегустирали различни видове бира.Тайната се оказала проста – всяка чаша с пенлива течност била предлагана под звуците на различна музика. В резултат на това вкусът на бирата се променял – на доброволците тя се струвала по-кисела, по-горчива или дори по-силна, отколкото била в действителност.Този трик „работел“ не само по отношение на алкохола. Когато учените предложили бонбони с карамел, в зависимост от музикалния съпровод участниците споделили, че ядат бонбони със съвършено различни вкусове. Ниските тонове „правели“ бонбоните горчиви, а високите – по-сладки, въпреки че всъщност били абсолютно еднакви.Авторите на експеримента обясняват различните вкусови възприятия с пластичността на мозъка. Съзнанието ни постоянно се опитва да се застрахова от едни чувства за сметка на други.Учените предполагат, че силните звучи въздействат механически на барабанната струна – част от нерва, отговаряща за предаването на информация до разположените на езика рецептори.", "date": "2019.08.02", "title": "Музиката променя вкуса на едни и същи напитки и храни"}
{"url": "https://offnews.bg/ikonomika/pat-v-rodopite-stroen-predi-50-g-shte-stane-alternativa-na-plovdiv-708501.html", "text": "Подготвя се техническият проект за строителството на 7,5 км от пътя Белица - Загражден, съобщи АПИ. Третокласният път осигурява бърза връзка на жителите на Баните, Давидково и Загражден с област Пловдив и е алтернатива на пътя Пловдив - Асеновград. Проектът е на стойност 4 124 136 лв. и е включен в годишната програма на АПИ за 2019 г., като се предвижда цялостната реализация да приключи догодина. Трасето на отсечката, която ще бъде изградена, преминава през тежък планински терен. Пътят е строен преди повече от 50 години, с тесен и неотговарящ на класа на пътя габарит, слаба пътна конструкция и лошо отводняване. Асфалтовата настилка е с малка ширина, в изключително лошо състояние, разрушена или липсваща. Предвид сложността на трасето, в хода на проучвателно-проектантските работи възникнаха редица въпроси, свързани с уточняване на обхвата на пътя и укрепване на пътната конструкция с оглед осигуряването на нормативно определения габарит, което наложи взимането на допълнителни решения от страна на проектанта и възложителя, обясняват от пътната агенция.В момента се извършва преглед на проектната документация и проектът се съгласува със заинтересованите експлоатационни дружества и институции, чието съдействие, разрешение или становище е необходимо за реализирането на проекта. След като проектът бъде приет следва издаване на Разрешението за строеж и стартиране на същинските строителни работи на терен и подписване на протокол за откриване на строителната площадка. Периодът за приемане и одобрение на проекта и издаване на разрешението за строеж не е включен в срока на договора, тъй като е необходимо технологично време за спазване на нормативно определените процедури по Закона за устройство на територията и приложимите нормативни разпоредби, уточняват от АПИ. С изпълнението на обекта, който е от изключително значение за жителите на област Смолян, ще се подобрят технико-експлоатационните характеристики на третокласния път, ще се осигури безопасност на движение, ще се намалят амортизационните разходи на превозните средства и времето за пътуване.", "date": "2019.08.02", "title": "Път в Родопите, строен преди 50 г., ще стане алтернатива на Пловдив - Асеновград"}
{"url": "https://offnews.bg/futbol/dani-alvesh-se-zavarna-v-sao-paulo-708504.html", "text": "Бившият десен защитник на Барселона, Ювентус и Пари Сен Жермен Дани Алвеш се завърна като свободен агент в родния си клуб Сао Пауло.Бразилецът подписа тригодишен договор, завръщайки се в отбор на родна земя за първи път от 2002 насам.\"Сега, през 2019 можех да отида навсякъде, но реших да се завърна в Бразилия. За моята страна. За моите хора. За клуба на сърцето ми\", сподели развълнуваният бразилец.Той обяви, че няма да удължава контракта си с френския шампион ПСЖ, след като се разписа при разгромния успех на Бразилия над Перу с 5:0 в група А на Копа Америка.\"Днес завършва още един цикъл в моя живот, цикът от победи, поуки и опит. Бих искал да благодаря на семейството на ПСЖ за възможността заедно да изградим страница в историята на клуба.Това бяха две години, изпълнени с упоритост и постоянна еволюция, за да осъществя целите си, но в живота всяко нещо има начало, среда и край, и сега настъпи моментът, да сложа край\", написа тогава той в Инстаграм.Алвеш има 40 спечели трофея в своята кариера – повече от всеки друг в световния футбол. Докато бе играч на Барселона, той спечели шест пъти Ла Лига, три пъти Шампионска лига и четири пъти Копа дел Рей.Алвеш, който има 115 мача за Бразилия, завоюва и шампионските титли и купите на Италия и Франция съответно с Ювентус и ПСЖ.", "date": "2019.08.02", "title": "Дани Алвеш се завърна в Сао Пауло"}
{"url": "https://offnews.bg/obshtestvo/oborudvat-38-tcentara-za-obuchenie-na-detca-s-uvrezhdania-708500.html", "text": "Близо 3000 деца от центровете за специална образователна подкрепа ще се обучават чрез нови софтуерни продукти и модерни технологии, закупени по национална програма „Осигуряване на съвременна образователна среда“, съобщава Министерството на образованието и науката.За първа година в програмата беше включен модул за модернизиране на базата на специализираната образователна среда. Ще бъдат финансирани проектите на 38 центъра, от които 31 държавни и 7 общински. Те ще получат 1,6 млн. лв.Със средствата ще бъдат закупени технологии за контрол на компютър с поглед. Те дават възможност на деца с тежки физически увреждания, които не могат да използват ръцете си, да боравят с компютър. Предвижда се използването на софтуер, с който децата да общуват чрез синтезирана реч, да изразяват мисли и желания, да се учат, да използват интернет, да разговарят в социалните мрежи и чрез електронна поща, да пишат или рисуват. Част от центровете ще закупят 3D принтери, които са подходящи за създаване на предмети или макети с образователна цел от децата със сензорни увреждания. За децата с детска церебрална парализа ще бъдат закупени бели магнитни дъски с комплекти от магнитни букви и цифри, както и други подходящи образователни игри.По модул „Подкрепа на целодневното обучение на учениците“ на националната програма ще бъдат финансирани и 87 училища за оборудване на кабинети за занимания по интереси. Те ще получат 800 000 лв., като ще бъдат купени книги, игри и материали за разгръщане на потенциалните творчески заложби на учениците в областта на науките, изкуствата и спорта. Класните стаи ще могат да се ползват и за други дейности за учениците от начален и прогимназиален етап, като например тържества или срещи.", "date": "2019.08.02", "title": "Оборудват 38 центъра за обучение на деца с увреждания"}
{"url": "https://offnews.bg/temida/hakerat-kristian-bojkov-mozhelo-da-stane-svidetel-na-obvinenieto-708530.html", "text": "Кристиян Бойков, сочен за извършител на хакерската атака срещу НАП, може да стане свидетел на обвинението. Това е съобщил главен комисар Ивайло Спиродонов, шеф на ГДБОП, пред Нова тв. 20-годишният Бойков е обвиняем по делото за източването и разпространението на лични данни на над 5 милиона български граждани и фирми.\"Това е едно 20-годишно момче. Вероятно иска да бъде известен, може би е бил подведен от работодателите си. Много са нещата, които биха могли да допринесат за това негово решение. Но аз мисля, че в определен етап от досъдебното производство той може и да придобие друго качество. Например - на свидетел\", обяснява шефът на антимафиотите.  Той е категоричен, че според службите има достатъчно данни за това кой е поръчител на престъплението. И намекна, че може да има още арести и обвинения по аферата \"НАП\". По-рано днес пред бТВ  с помощта на записите от камерите от охранителната система на ТАД груп. ", "date": "2019.08.02", "title": "Хакерът Кристиян Бойков можело да стане свидетел на обвинението"}
{"url": "https://offnews.bg/obshtestvo/ministerstvoto-na-zemedelieto-zove-lovtcite-na-pomosht-sreshtu-chumata-708491.html", "text": "Ловци, стреляйте по дивите свине, колкото патрони имате, призова зам.-министърът на земеделието Янко Иванов по БНТ. Отстрелът на глиганите е една от мерките да се спре разпространението на африканската чума. Въведена е поправка в стратегията, според която ловците ще могат да ползват и кучета, това но само за районите, където не е открита зараза. Иванов заяви,че след срещата вчера на министър Танева с кметовете от пазарджишко, са стигнали до взаимен компромис. Кметовете се съгласиха да съдействат за реализиране на мерките, но поискаха отсрочка от една седмица, защото не могат да се организират за такъв кратък срок да унищожат прасетата в личните стопанства.По смисъла на закона на компенсация подлежат тези, които са официално регистрирани. Но се търси начин да се подпомогнат финансово стопаните, да се стимулират, затова че съдействат за изпълнение на мерките. Експертите от ЕК, които бяха у нас, също са изразили мнение, че трябва да се помогне на стопаните, за да имаме тяхното съдействие. Три типа животни са определени като рискови - диви свине, индустриални свине и лични стопанства, уточни Иванов. Този път трябва да постигнем сериозна редукция на популацията на дивите свине, иначе сме обречени на неуспех, каза още той.  По думите му в сивинефермите са били инвестирани много пари в мерки за биосигурност. Това включва и човешкият фактор, който трябва да спазва определени мерки, но някъде се е пропукала системата.Прасетата от личните стопанства са най-уязвимата група. Тези, които имат прасета са ловци, гъбари, билкари, дървосекачи - те ходят в гората и така могат да пренесат заразата и към домашните прасета, и обратно.Това което можем да направим, е да разделим тези три групи, за да няма пинг-понг ефект между тях, каза Иванов. Всеки иска държавата да взима мерки, за да се справим със заразата, но тези мерки да не се отнасят до него. Няма как - ако искаш да направиш омлет, трябва да счупиш яйцето, коментира зам.-министърът по Нова тв по повод протестите срещу избиването на домашните прасета. Министър Десислава Танева отива във вторник в Брюксел, за да договаря помощи за стопаните, не виждам защо се създава напрежение, каза още Янко Иванов. ", "date": "2019.08.02", "title": "Министерството на земеделието зове ловците на помощ срещу чумата: Стреляйте по глиганите!"}
{"url": "https://offnews.bg/obshtestvo/pochitame-pametta-na-arhidiakon-stefan-708432.html", "text": "Църквата почита днес паметта на св. първомъченик и архидякон Стефан, който се чества и на 27 декември. На този ден се чества и паметта на свети свещеномъченик Стефан, папа Римски, загинал мъченически в 257 г. при царуването на Валериан. Днес се възпоменава пренасянето на мощите на св. първомъченик Стефан. За мястото, гдето светите мощи се намирали, получил откровение йерусалимският презвитер Лукиан.След убиването на свети архидякон Стефан с камъни от юдеите неговото честно тяло лежало без погребение едно денонощие и един ден: то било хвърлено, за да бъде изядено от кучетата, зверовете и птиците; но нищо не се докоснало до него, защото Господ го пазел. На втората нощ прочутият иерусалимски законоучител Гамалиил изпратил благоговейни мъже да вземат незабелязано тялото на първомъченика; отнесъл го в своето село и извършил честно погребение на тялото на свети Стефан, полагайки го в пещера в нов гроб.Там били погребани по-късно самият Гамалиил със сина си Авив и Никодим.Над техните гробници построили църква. Мощите на първомъченика най-напред били пренесени в Йерусалим, а по-късно – в Цариград.", "date": "2019.08.02", "title": "Почитаме паметта на архидякон Стефан"}
{"url": "https://offnews.bg/112/mvr-proverihme-nad-7600-kamiona-narusheniata-sa-nad-2300-708508.html", "text": "7 635 товарни автомобила и 2088 автобуса са проверени в рамките на операция на TISPOL от 22 до 28 юли на територията на всички държави членки на ЕС, отчете МВР. Установени са общо 2382 нарушения, а в 27 случая е наложена забрана да продължат движението си. Най-много са нарушенията, свързани с превишена скорост – 900, следвани от тези на неизползване на обезопасителни колани – 279. 307 са случаите при които са констатирани нередовни документи на шофьорите, а 134 – такива на превозните средства.В рамките на операцията са провери и 2088 автобуса, в 457 са установени нарушения. Отново най-чести са нарушенията, свързани с шофиране с превишена скорост - 218 случая, и неизползване на обезопасителни колани – 69. Констатирани са 68 случая за нередовни документи на водачите и 27 на превозното средство.Извършеният анализ отчита увеличаване на нарушенията, свързани с превишаване на разрешената максимална скорост при товарните автомобили и автобусите. ", "date": "2019.08.02", "title": "МВР: Проверихме над 7600 камиона, нарушенията са над 2300"}
{"url": "https://offnews.bg/futbol/lokomotiv-plovdiv-strada-v-tarnava-no-se-promakna-napred-708486.html", "text": "Отборът на Локомотив Пловдив е в третия предварителен кръг на Лига Европа. \"Черно-белите\" не изпълниха прогнозата на президента си Христо Крушарски, че ще спечелят гостуването с 4:0 след успеха в Пловдив с 2:0, но все пак се класираха напред.Пловдивчани загубиха с 1:3, като играха от 36-ата минута с човек повече след червен картон на Захуменски, който фаулира откъсващия се очи в очи с вратаря на домакините Ален Ожболт.Филип Дангубич (15) изведе домакините напред в резултата, а Боган Митреа (52) бе точен от дузпа. Рафаел Таварес (71) вкара третия гол във вратата на Локомотив, но Ален Ожболт (74) върна \"смърфовете\" в битката и донесе предимството с гол на чужд терен и първото отстраняване на съперник в Европа за Локо от 14 години насам.Следващият съперник на Локомотив е френския Страсбург, отстранил Макаби (Хайфа) с общ резултат 4:3.“В кариерата си не съм имал такъв мач, Знаех, че ще имаме шанс да вкараме. Отидох на Кръстова гора и пак ще отида, защото този късмет ни помогна. Още не съм говорил с Крушарски. В хотела ще бъде бурно, весело, ще изпием по една бира. В неделя обаче имаме труден мач”, коментира делово треньорът Бруно Акрапович.", "date": "2019.08.02", "title": "Локомотив Пловдив страда в Търнава, но се промъкна напред"}
{"url": "https://offnews.bg/112/moriak-pedofil-snimal-detca-v-morskata-gradina-vav-varna-gdbop-zalovi-708510.html", "text": "Четирима педофили, извършвали онлайн сексуална експлоатация и кибертормоз на деца от страната, залови ГДБОП. Бандитите се свързвали с набелязаните жертви първо през фейсбук, после - след като спечелят доверието на децата, комуникацията продължавала чрез чат приложения. След като успешно склонявали децата да споделят собственоръчно създадените от тях снимки и видеа, започвал процес на изнудване за създаване на други подобни материали и дори оказване на натиск за срещи на живо.Задържаните са български граждани от Бургас, София, Варна – един от тях работел на бензиностанция, друг бил служител на мобилен оператор, трети - моряк, а четвъртият е безработен.В хода на процесуалните действия в едно от иззетите устройства на моряка, служителите на ГДБОП установили няколко папки с множество снимки на малки деца, играещи си в морската градина в Бургас, предстои установяване самоличността на заснетите деца.От ГДБОП апелират за завишен родителски контрол по време на лятната ваканция. ", "date": "2019.08.02", "title": "Моряк-педофил снимал деца в Морската градина във Варна, ГДБОП залови още трима"}
{"url": "https://offnews.bg/politika/sotciolog-ot-slavi-trifonov-mozhe-da-zavisi-koj-shte-e-na-vlast-708492.html", "text": "Слави Трифонов няма да участва в лично качество в политиката, той ще играе ролята на нещо като рефер. Ако някой си мисли, че ще бъде удобен партньор или патерица, се лъже. Трифонов се опитва да изгради образ на човек, който е равно отдалечен от всички политически сектори, заяви от „Галъп интернешънъл” Първан Симеонов. Той коментира  от независимата от външно финансиране изследователска програма „Политически и икономически индекс“ на „Галъп интернешънъл“, огласени вчера. Според него доверието в Слави Трифонов е доверие в човек, който е стоял отстрани на политиката и е бил неин коректив. „Когато влезеш в политиката, започват да гледат на теб по съвсем друг начин и това доверие започва да се харчи”, смята Симеонов. „Данните за доверието в Трифонов са сравнително добри. Назад във времето са били и по-добри. Като че ли Трифонов малко изтърва момента”, коментира социологът. „В същото време явно си е направил сметка, че и традиционните партии са в упадък. Утре може да се окаже, че той става диспечер в политическия процес. От него може да зависи кой да е на власт”, обясни Първан Симеонов. Според Първан Симеонов от политическия проект на Слави Трифонов е естествено да се притесняват протестните, популистките, патриотичните формации. „Най-големият резерв на Трифонов са млади хора, протестно настроени хора, които гласуват за пръв път. Това е и добра новина, защото има нова енергия. Това е и лоша новина, защото този тип избиратели са много непостоянни. Разбира се и БСП, трябва да се притеснява, защото може да им отнеме донякъде монопола върху протестното и наказателно гласуване”, каза Първан Симеонов.„ГЕРБ обаче също трябва да се притеснява. Типът на гласоподавателите на Трифонов са били и гласоподаватели на партии като ГЕРБ. Те са гласували за човек с харизма, коментира социологът. Най-опасно за проекта на Слави Трифонов е да не надценят възможностите си, защото подобни проекти вече са виждани в България. Вярвам, че са измислили нещо, с което да са различни, каза още Първан Симеонов.", "date": "2019.08.02", "title": "Социолог: От Слави Трифонов може да зависи кой ще е на власт"}
{"url": "https://offnews.bg/futbol/tcska-napred-sled-drama-s-duzpi-v-osiek-708487.html", "text": "Отборът на ЦСКА стана третият ни участник в третия предварителен кръг на Лига Европа, след като отстрани хърватския Осиек след продължения и дузпи. Резултатът 1:0 от \"Българска армия\" се повтори и на \"Градски врът\" в Осиек, но в полза на домакините.В продълженията \"червените\" пропуснаха да решат мача в своя полза, но при дузпите бяха по-концентрирани и отстраниха своя съперник с 4:3. В герой за отбора на Люпко Петрович се превърна Али Соу, реализирал последния наказателен удар.Попадението за Осиек в редовното време отбеляза Майсторович с глава в 28-ата минута. Той успя да изпревари Томаш при центриране отдясно и прати топката в близкия ъгъл на Черниаускас.Малко преди почивката гол на Томаш беше отменен заради засада. В продълженията ЦСКА бе по-опасният отбор, но Соу пропусна да нанесе решителният удар. Малко по-късно \"червените\" претендираха за дузпа срещу Тони Уот, но не получиха.При дузпите единствено Жеферсон пропусна за ЦСКА, но Тиаго, Кери, Бодуров и Соу бяха точни. За Осиек Шкорич прати топката над вратата, а Черниаускас отрази удара на Бочкай.\"Спечелихме, защото по-добре изпълнихме дузпите. Осиек е страхотен отбор. Разполагат с млади играчи, които имат качества, знаят да играят добре.Имахме своите шансове, Али Соу изпусна стопроцентово положение, но за радост продължаваме.Имаме проблем с головете. Ако бяхме вкарали повече в София, нямаше да се налага да пазим този гол днес.Албентоса е опитен играч, продължавам да твърдя, че не беше напълно готов. Нека не говорим за бъдещия съперник.Имаме преди това мач в неделя от първенството, който трябва да спечелим. Трябва да възстановим играчите, защото имаме един отбор, а не два\", коментира Люпко Петрович.\"Трябваше да отбележим задължително, но не успяхме. Значи не сме си свършили работата. Неутрализирахме ги по най-добрия начин. Играем в нова схема, но още не сме готови, макар да навлизаме бързо. Дано феновете са удовлетворени от продължаването. При дузпите всичко е психика, нашата се оказа по-силна\", коментира и капитанът Николай Бодуров. Нападателят Али Соу, който пропусна в продълженията, обеща да се потруди върху отбелязването на головете. В конкретната ситуация той оправда пропуска с близостта на вратаря. Новото попълнение Раул Албентоса, който дебютира за ЦСКА в този мач, похвали отборния дух. \"Бях убеден, че мога да помогна на отбора. Щастлив съм, че успяхме да преодолеем тази фаза. Подготвен съм за такива мачове. Дойдоха в ЦСКА точно защото съм убеден, че отборът може да печели и да се класира в групите на Лига Европа\", каза Албентоса.", "date": "2019.08.02", "title": "ЦСКА напред след драма с дузпи в Осиек"}
{"url": "https://offnews.bg/obshtestvo/slanchevo-i-goreshto-i-dnes-utre-shte-vali-708442.html", "text": "Слънчев ще е денят днес, ще има и облаци, но няма да вали.Максималните температури ще са между 30 и 35 градуса, в София около 31, според прогнозата на НИМХ. Над Черноморието също ще грее слънце, след обяд ще задуха югоизточен вятър. Термометрите на брега ще се качат до 30 градуса на брега и до 27 сред вълните от 1-2 бала. На места в планините ще превали и прегърми, вятърът ще се усили следобед. Максималната температура на 1200 метра ще е около 25 градуса, а на 2000 метра - около 17. Уикендът ще е по-хладен, очакват се и валежи, повече дъжд прогнозират синоптиците в събота. ", "date": "2019.08.02", "title": "Слънчево и горещо и днес, утре ще вали"}
{"url": "https://offnews.bg/futbol/v-zoria-chakali-osiek-vmesto-tcska-708511.html", "text": "Сериозно разминаване в прогнозите за изхода на мачовете между ЦСКА и Осиек направи треньорът на Зоря (Луганск) Виктор Скрипник.Специалистът сподели мнение преди снощния реванш на \"Градски врът\", че хърватският тим е по-добър и ще продължи в следващия кръг на Лига Европа, където да се изправи срещу неговия отбор.В крайна сметка \"червените\" елиминираха Осиек с дузпи и ще играят със Зоря през следващата седмица.\"Осиек е по-силен от ЦСКА. Видяхме как се разви мачът в София. Там смениха треньора, промени се атмосферата в отбора и успяха да бият Осиек с 1:0 в първия мач.Но виждам, че всички хърватски вестници пишат, че Осиек със сигурност ще продължи напред. Осиек превъзхожда ЦСКА и като потенциал, и като пари\", заяви Скрипник.Той ще се изправи срещу \"червените\" за втори път в кариерата си, след като през миналата година бе начело на ФК Рига. Тогава ЦСКА се наложи над латвийския тим отново след изпълнение на дузпи.Помощник на Скрипник в Зоря, както и миналата година в Рига, е българинът Веселин Бранимиров.", "date": "2019.08.02", "title": "В Зоря чакали Осиек вместо ЦСКА"}
{"url": "https://offnews.bg/sviat/vnuchka-na-robart-kenedi-pochina-na-22-godini-708514.html", "text": "Правнучката на по-малкия брат на президента Джон Ф. Кенеди - Робърт Ф. Кенеди издъхна на 22 години, съобщи семейството, цитирано от Би Би Си.Сърша Кенеди Хил е петото дете на Робърт и Етел Кенеди. Починала е във вторник.Екип на Спешна помощ е бил повикан в резиденцията им в Масачузетс. Смъртта ѝ е обявена в болница.Това е поредната трагедия за семейство Кенеди. Освен убийството на американския президент Джон Ф. Кенеди на 22 ноември 1963 г. фамилията преживя и убийството на кандидата за президент Робърт Ф. Кенеди на  5 юни 1968 г., в разгара на предизборната кампания. \"Сърцата ни са съкрушени от загубата на обичаната ни Сърша. Животът ѝ беше изпълнен с надежда и любов\", пише семейството. \"Светът вече е по-малко красив\", се казва в изявлението на баба ѝ, 91-годишната Етел Кенеди.", "date": "2019.08.02", "title": "Внучка на Робърт Кенеди почина на 22 години"}
{"url": "https://offnews.bg/sviat/v-es-glasuvat-evropejskia-kandidat-za-shef-na-mvf-kristalina-georgiev-708489.html", "text": "Страните членки на ЕС гласуват днес кой да стане европейския кандидат за управляващ директор на Международния валутен фонд (МВФ). Сред кандидатите е и Кристалина Георгиева, която е вторият най-важен човек в Световната банка.Това съобщи френското министерство на финансите, цитирано от Ройтерс. Вотът бе отложен за днес, за да се даде възможност на новото правителство на Великобритания да номинира свой представител, ако желае. Министрите на 28-те страни членки се съгласиха да проведат гласуване, ако е необходимо в няколко кръга, за да посочат европейски кандидат, уточни министерството.Решението ще изисква одобрението на 16 от 28-те страни членки на ЕС, представляващи най-малко 65 процента от общото население.", "date": "2019.08.02", "title": "В ЕС гласуват европейския кандидат за шеф на МВФ, Кристалина Георгиева сред претендентите"}
{"url": "https://offnews.bg/obshtestvo/izpitite-sled-x-klas-shte-sa-90-minutni-mon-publikuva-modela-za-tiah-708502.html", "text": "Двата нови изпита след X клас ще бъдат с времетраене по 90 минути, а моделът за всеки от тях ще бъде публикуван от Министерството на образованието и науката в края на месец август.Това съобщи за OFFNews зам.-министърът на образованието Таня Михайлова.Двата изпита - по български език и математика - се въвеждат от предстоящата учебна 2019/2020 г. и десетокласниците ще са първият випуск, който ще се яви на тях.\"След десети клас са планирани изпити по български и математика - отново функционална грамотност и математическа компетентност. Изпитите ще бъдат 90-минутни. Анализират се резултатите от задачите, които бяха апробирани през месец юни, което означава, че до края на август ще публикуваме модел на външното оценяване така, както сме задължени да направим\" - каза зам.-министър Михайлова.Десетокласниците да не се притесняват от тях, призова тя. \"Най-ценното на такова външно оценяване е да намериш отговор за себе си на въпроса: \"Кое зная и кое - не\". Най-малкото, на тях им предстоят две години след това държавни зрелостни изпити\", коментира тя.На въпрос за модела, който ще бъде публикуван в края на месеца, тя обясни, че той ще съдържа типови задачи, няма да представлява стандартен тест.\"Ако се даде стандартен тест, чисто психологически могат да очакват, че точно това ще се падне и, един вид, да се загубят в матрицата. До края на август моделът ще бъде качен - с изискванията, времетраенето, за да няма нещо притеснително.\"По-рано през месеца МОН публикува проектографикът за разпределението на учебното време идната учебна година, от който стана ясно, че отпадат изпитите по Човекът и природата и Човекът и обществото след четвърти клас. От разговора ни стана ясно, че те не са окончателно премахнати - предстоящата година няма да се проведат, но това не означава, че следващи години министърът няма да поднови националното изпитване по тези два предмета.\"Министърът има право, освен български и математика, да обяви още изпити за национално външно оценяване. Тази година решихме да ограничим броя на изпитите, защото е година, в която следват новости - за първи път ще има национално външно оценяване за десети клас, след четвърти клас ще бъдат по новите учебни програми, нов формат. А и Вие знаете колко често родителите казват: \"Много са изпитите!\", каза Михайлова и увери, че тази година няма да има изпити по Човекът и природата и Човекът и обществото.На въпрос дали МОН планира връщането им друга година тя отговори така:\"Нека първо да минат новата учебна година, изпитите, да направим анализите. С оглед резултатите от държавните зрелостни изпити и националното външно оценяване за последната учебна година, ние сме поискали от регионалните управления на образованието да извършат анализ на резултатите, защото с магическа пръчка резултати не се постигат. За нас е изключително важно да се знае къде всъщност трябва да се наблегне. Анализът е този, който ще отговори\".", "date": "2019.08.02", "title": "Изпитите след X клас ще са 90-минутни, МОН публикува модела за тях до края на август"}
{"url": "https://offnews.bg/112/arestuvaha-trima-rumantci-ograbvali-shofiori-s-trik-sas-zlatni-nakiti-708535.html", "text": "Столични полицаи задържаха трима румънци, ограбвали шофьори с трик с фалшиви златни накити на главни пътни артерии в и около София, съобщават от МВР. В някои от случаите румънците заплашвали жертвите си с оръжие. Така например във вторник шофьор беше заплашен с пистолет и ограбен наАрестуваните са прилагали следната схема: в крайното платно или в аварийната лента спирали с кола с чуждестранна регистрация, имитирали авария и махали с ръце на минаващите край тях коли. Когато някой шофьор отбиел, за да им се притече на помощ, те на чужд език обяснявали, че са закъсали с автомобила и се нуждаят от пари. В замяна предлагали фалшиви златни накити, а когато някой откажел - прибягвали и до заплахи с оръжие.От СДВР призовават потърпевши от подобен род посегателства, които не са потърсили съдействие от органите на реда, да подадат сигнал в най-близкото полицейско управление.", "date": "2019.08.02", "title": "Арестуваха трима румънци, ограбвали шофьори с трик със златни накити"}
{"url": "https://offnews.bg/zdrave/cherniat-shokolad-namaliava-riska-ot-depresia-pokazva-prouchvane-708499.html", "text": "Черният шоколад намалява риска от депресия, съобщава британският вестник The Telegraph. 7,6% от всички 13 хил. души, които са взели участие проучване са имали симптоми на депресия, но само 1,5% от хората приемали често черен шоколад са показали такива признаци.Тестовете са проведени от Лондонския „Юнивърсити Колидж“, Университетът „Калгари“ и канадската „Алберта Хелт сървис“. Според крайните резултатите, хората, които са консумирали между 100 и 540 грама шоколад по техен избор дневно са намалили рисковете си от депресия с 57 на сто.„Това проучване дава доказателства, че консумирането на шоколад и по-точно на черен шоколад, може да бъде свързано с намаляване рисковете за развитие на симптоми на депресия“, каза д-р. Сара Джаксън, един от авторите на проекта.Според нея обаче е нужно да се проведат още тестове, тъй като е възможно да има и други фактори, които едновременно да карат хората да ядат шоколад и/или изпадат във форма на депресия. „Нужно е да се разбере типа и количеството на лакомството, чието приемане води до най-голям шанс за превенцията на депресията и справянето с нея“, допълни още тя.Шоколадът съдържа редица психоактивни вещества, които могат да доведат до чувство на еуфория, което е подобно на това при пушещите канабис. Черният шоколад пък има висока концентрация на флавоноиди, които са антиоксиданти. Но някои британски специалисти призоваха шоколадът да се консумира с мярка, тъй като на свой ред може да доведе до други здравословни проблеми.", "date": "2019.08.02", "title": "Черният шоколад намалява риска от депресия, показва проучване"}
{"url": "https://offnews.bg/sviat/zhenite-v-sauditska-arabia-shte-patuvat-bez-razreshenie-ot-mazh-708488.html", "text": "Жените в Саудитска Арабия на възраст над 21 години вече ще могат да получават паспорти и да пътуват в чужбина без предварителното съгласие на настойник от мъжки пол, обяви правителството в Рияд.Според правителствения вестник паспорт ще бъде издаден на всеки саудитски поданик, който подаде съответната молба. Досега жените в Саудитска Арабия трябваше да получават разрешение от някои от настойниците си - съпруг, баща или друг роднина от мъжки пол - за да се омъжат, да си подновят паспорта или да излязат от страната.Решението е поредната от серията мерки за либерализация, въведени от престолонаследника принц Мохамед бин Салман, припомня БНР. Най-емблематичната от тези реформи беше тази от юни миналата година, когато беше разрешено на жените да шофират. Саудитките отскоро могат също така да присъстват на футболни мачове и да бъдат наемани на длъжности, които преди са били стриктно запазени за мъжете.", "date": "2019.08.02", "title": "Жените в Саудитска Арабия ще пътуват без разрешение от мъж"}
{"url": "https://offnews.bg/obshtestvo/zaradi-metro-3-zapochva-izgrazhdane-na-ul-tcentralna-v-ovcha-kup-708484.html", "text": "Днес започва строителството на ул. \"Централна\" в столичния квартал \"Овча купел\". Улицата се изгражда в района на метростанция 17, съобщи Столична община. На старта на строителството зад болница \"Доверие\" ще присъства и зам.-кметът Дончо Барбалов.  Продължава и временната организация на движението, заради изграждането на третия лъч на метрото. От 5 август до 4 декември се забранява влизането на пътни превозни средства по западното пътно платно на бул. “Евлоги и Христо Георгиеви“ между ул. “Силистра“ и бул. “Янко Сакъзов“, като движението на превозни средства ще се извършва двупосочно в източното пътно платно на булеварда в същия участък.Закрива се наказателният паркинг на ЦГМ в разделителната ивица на бул. “Евлоги и Христо Георгиеви“.Движението се извършва по ул. “Силистра“ еднопосочно между бул. “Евлоги и Христо Георгиеви“ и ул. “Чамкория“.Закриват се местата за почасово платено паркиране на източното пътно платно на бул. “Евлоги и Христо Георгиеви“ между бул. “Янко Сакъзов“ и ул. “Силистра“ и по западното пътно платно на ул. “Проф. Милко Бичев“ между бул. “Ген. Данаил Николаев“ и ул. “Силистра“.", "date": "2019.08.02", "title": "Заради метро № 3: Започва изграждане на ул. Централна в Овча купел, нова тапа на Канала"}
{"url": "https://offnews.bg/sviat/tramp-zaplashi-da-pusne-v-evropa-zatvornitcite-ot-idil-ako-evropejski-708537.html", "text": "Американският президент Доналд Тръмп поиска европейските държави да приемат обратно гражданите си, заминали за Сирия, за да воюват за \"Ислямска държава\", като в противен случай заплаши да пусне заловените бойци в Европа. \"Имаме хиляди бойци на \"Ислямска държава\", които искаме Европа да приеме. Нека да видим дали ще ги приемат, а ако не, вероятно ще трябва да ги пуснем към Европа\", заяви Тръмп пред репортери пред Белия дом, цитиран от ДПА и БТА.Около 2000 чуждестранни екстремистки бойци са задържани от подкрепяната от САЩ и оглавявана от кюрдите коалиция Сирийски демократични сили (СДС), а Вашингтон призовава страните по целия свят да приемат обратно гражданите си и да ги изправят пред правосъдието.САЩ предупредиха, че екстремистката групировка \"Ислямска държава\" остава сериозна заплаха въпреки разгрома на физическия \"халифат\" в Ирак и Сирия, като същевременно посочват, че Ал Каида се е съвзела до върховите равнища на силата си.Главният американски координатор за борбата с тероризма Нейтан Сейлс заяви пред репортери във Вашингтон, че е нужно глобално усилие за изтласкване на \"Ислямска държава\" от Афганистан и Африка, особено в Нигерия, и САЩ не могат да водят войната сами.\"Ислямска държава\" \"предприема все по-смъртоносни нападения\" и \"се разширява в нови райони\", добави Сейлс. В райони в Ирак и Сирия групировката все още разполага с около 15 000 бойци, каза Джеймс Джефри, специален представител на САЩ в международната коалиция срещу \"Ислямска държава\".Джефри подчерта, че \"Ислямска държава\" има крепости в Сирия, които са в територии извън обхвата на операциите на САЩ и СДС в Североизточна Сирия, включително в региони под контрола на сирийския президент Башар Асад.Докато през последните години вниманието на света се изместваше към \"Ислямска държава\", Ал Каида съумя да спечели позиции, предупреди Сейлс.\"Ал Каида е толкова силна, колкото винаги е била\", добави той.Американските служители отказват да коментират съобщенията, че Хамза бин Ладен, син на бившия водач на Ал Каида Осама бин Ладен, е бил убит.", "date": "2019.08.02", "title": "Тръмп заплаши да пусне в Европа затворниците от ИДИЛ, ако европейските държави не ги приемат обратно"}
{"url": "https://offnews.bg/kultura/muzikalno-pateshestvie-otvad-stereotipite-za-india-708538.html", "text": "В най-топлите дни в началото на август, само седмица след гостуването на бруклинската рокендрол бенгалка Шилпа Рей, фестивалът „Аларма Пънк Джаз“ на БНР отново ще доведе Индия (или поне частица от нея) – в Пловдив и София – съответно в неделя вечер (4 август) от 21:00ч. в клуб „Фарго“ (Пловдив) и понеделник вечер (5 август) по същото време във „Фотосинтезис“ на столичния булевард „Васил Левски“ (№57), където само преди месец „Аларма“ (заедно с платформата Stretch) представи и дуото на южноафриканския шаман Сибусиле К‘аба.Tapi Project е алтернативна група от град Сурат (щата Гуджарат), откъдето минава едноименната река Тапи, а в музиката им съвременната градска култура на Западна Индия се преплита с влияния от Нина Симон, Ела Фицджералд, Radiohead, Бьорк, от седемдесетарския психеделик-рок, от стила на пакистанската певица Абида Парвин (и въобще, връзките с пакистанската алтернативна сцена са доста силни, дори в текстовете на песните, писани от създателя на групата, китариста Йоги Санияуала, езиците хинди и урду често се смесват). Ядрото на групата се състои от Йоги Санияуала и певицата Свати Минакши, които се срещат на конкурс за нови групи преди няколко години (единият – в ролята на жури, другият – в ролята на участник) и от тази среща произтича това, че всеки от тях напуска тогавашната си група, за да създадат заедно Tapi Project. Освен на хинди и урду, пеят и на родния си език гуджарати. Текстовете им, а и цялата им музика, са посветени на общуването с хората, на пътешествието по света (но и на пътуването в самия себе си), на създаването на нови приятелства, на свързването с хората, въобще – на човешката страна на нещата в един свят, губещ всеки ден малко по малко човешкия си образ. За тригодишното си съществуване са имали няколко турнета – в цяла Европа, в Югоизточна Азия и в Япония. В Гужарат са по-обширна формация, в която имат и ситар и други традиционни инструменти, но на турне пътуват като истински трубадури – само с полуакустичната китара с ефекти на Йоги, мощния глас на Свати и… с още един музикант – румънеца Сорин (на бас, а понякога и на други лесно преносими инструменти) – Сорин е познат на българската аудитория от участията си с със супергрупите Popa Sapka и Basska у нас. От този сценичен минимализъм, който въобще не е минимализъм, ако се хванем да изреждаме всичките цветови и вкусови детайли на сингър-сонграйтърската адаптация на изключително жизнените им песните, Tapi Project не губят, даже напротив – печелят още едно измерение: на непосредственото общуване, което напълно заличава границата между сцената и публиката. И накрая публиката винаги припява с тях…След пловдивския концерт и преди софийския ще има и музикална селекция на “Аларма Пънк Джаз“ с музика на велики индийци в рокендрола (от Шилпа Рей, през King Khan, та чак до The Grеat Munzini & The Astonishing Sotos), пакистански джаз, монголски и казахски прото-блус, айну-дъб от Хокайдо, индонезийски пънк, електро- и ембиънт от Камбоджа и други такива интересни неща, все на Изток от нас...В Пловдив концертът е със свободни дарения в ШАПКА-КУТИЯ, а за София билети по 10 лв. могат да бъдат закупени онлайн в системата на EpayGo -  или на каса на EasyPay.", "date": "2019.08.02", "title": "Музикално пътешествие отвъд стереотипите за Индия"}
{"url": "https://offnews.bg/obshtestvo/borisov-razporedi-da-se-obzhalva-vdiganeto-na-zabranata-za-stroezh-na-708557.html", "text": "\"В разговор с регионалния министър Петя Аврамова разпоредих държавните органи незабавно да предприемат действия по обжалване на решението на съда по казуса със сградата “Златен век” в София. Министър Аврамова разговаря с ръководството на ДНСК, която е компетентната институция, която може да атакува решението отново в съда. Преди минути бях информиран, че е създадена пълна организация и процедурата по обжалване ще бъде задействана още в началото на следващата седмица.\"Това написа Бойко Борисов в личния си профил във Фейсбук във връзка с решението от 31 юли на административния съд в София да бъде вдигната забраната за строеж на сградата в столичния квартал \"Лозенец\".В решението на съда се казва, че няма каквито и да е правни основания за разпореденото спиране на сградата.В решението пише още, че след презаверяването на разрешението за строеж започва да тече нов срок. Последната заповед е на главния архитект на София Здравко Здравков и е от 2018-та г. Това означава, че десетгодишното разрешение за строеж на \"Златен век\" изтича през 2028 г.", "date": "2019.08.02", "title": "Борисов разпореди да се обжалва вдигането на забраната за строеж на 'Златен век'"}
{"url": "https://offnews.bg/kultura/zapochva-festivalat-letni-vecheri-na-operata-i-baleta-baba-vida-vi-708509.html", "text": "Днес от 21.00 часа е официалното откриване на музикалния фестивал \"Летни вечери на операта и балета \"Баба Вида\" 2019, организиран от Община Видин. Третото издание на фестивала ще започне  с грандиозния спектакъл на една от най-любимите и популярни опери на Джузепе Верди „Набуко”, подготвена специално събитието. Абигаиле ще бъде Драгана Радакович, а Набуко – Йонуц Паску. В останалите роли ще се представят обичани солисти на Старозагорската опера като Ивайло Джуров – Захария, Офелия Христова – Фенена и Милко Михайлов – Измаеле. Ще дирижира Ивайло Кринчев.Великолепните солисти на Държавна опера Стара Загора Ивайло Джуров, Офелия Христова и Милко Михайлов ще се представят в трите знакови роли на Захария, Фенена и Измаел. Върховният жрец ще бъде Евгений Арабаджиев, Абдало – Ивайло Йовчев, а Анна – Камелия Стойчева. Участват солисти, хор, камерен оркестър на Държавна опера Стара Загора, оркестър на „Симфониета – Видин, представители на Прабългарска школа за оцеляване „Бага-Тур“ и на трупата КАНЕТИКС – Акробатика в небето.На следващия ден (3 август) от 11.00 ч. е спектакълът за деца „Музикално приключение“, от 16.00 ч. е „Процесът Мерилин Монро“ от Роланд Баумгартнер, а вечерта от 21.00 ще се играе танцова драма „Нестинарка“ от Марин Големинов.На 4 август, отново от 21.00 ч. е оперетата „Хубавата Елена“ на Офенбах. За ролята на Елена е поканена Антоанета Добрева-Нети, Парис ще бъде Николай Моцов, Милко Михайлов ще е Менелай, а Георги Динев – Калхас. На пулта ще застане Димитър Косев.„Баба Вида“ - единствената изцяло запазена българска крепост в България, служила за замък на местния владетел през Средновековието, ще се превърне в основна сцена на фестивалните събития. За първи път на територията на крепостта ще бъдат представени грандиозни музикално-сценични продукции – до момента са били провеждани концерти и камерни и театрални спектакли. Специално за фестивала тази година се изгражда сценичната конструкция и амфитеатрална трибуна за публиката с около 800 седящи места. В рамките на три дни и вечери Държавна опера Стара Загора заедно със своя партньор Симфониета – Видин ще представи разнообразна мултижанрова програма от атрактивни спектакли, както и безплатни представления за най-малките зрители.", "date": "2019.08.02", "title": "Започва фестивалът 'Летни вечери на операта и балета 'Баба Вида' (видео)"}
{"url": "https://offnews.bg/politika/kristalina-georgieva-e-evropejskiat-kandidat-za-shef-na-mvf-708558.html", "text": "Кристалина Георгиева беше избрана от ЕС като кандидат за ръководител на Международния валутен фонд (МВФ), предава \"Ройтерс\".Холандецът Йерун Дейселблум, който беше другият кандидат, стигнал до финала, изпрати поздравите си до нея в Туитър.56% от държавите в съюза са я подкрепили. Гласуването е продължило 14 часа, като Швеция и Холандия са оспорвали нейната победа, тъй като за Георгиева не са гласували страни, съдържащи поне 65% от населението на съюза. Тя е имала подкрепата на 57% от населението.След двучасови дебати обаче двете страни се съгласили да отстъпят.Георгиева е била икономист и преподавател, главен изпълнителен директор на Световната банка, бивш европейски комисар от България и специалист по въпросите на устойчивото развитие. Вицепрезидент на Световната банка (от март 2008 до февруари 2010), член на съвета на настоятелите и доцент в катедра „Икономикс“ на Университета за национално и световно стопанство в София.", "date": "2019.08.02", "title": "Кристалина Георгиева е европейският кандидат за шеф на МВФ"}
{"url": "https://offnews.bg/zdrave/prof-tcvetalina-tankova-edna-ot-6-zheni-razviva-gestatcionen-diabet-708506.html", "text": "Проф. Танкова, как се диагностицира гестационният диабет?Има жени с недиагностициран диабет преди бременността, който се изявява по време на бременността. Когато го установим за първи път по време на бременността, го обозначаваме като гестационен диабет и определяме дали е тип 1 или 2. Възможно е той да отзвучи след раждането, жената да остане в преддиабетно състояние или с диабет.Защо се увеличава в последните години честотата на появата му?Доста се промениха критериите за диагноза на гестационен диабет. Ако по време на бременността, на гладно, жената има кръвна захар повече от 5,1 това се определя като гестационен диабет. Извън бременността нормата е 6,1, а диабет е над 7. Ако при натоварване с глюкоза на първия час кръвната захар е над 10, а на втория час над 8,5, това също е гестационен диабет.В миналото го диагностицирахме на база два от следните три критерия – стойности на кръвната захар на гладно, един час и 2 часа след натоварване с глюкоза. С новите изисквания е достатъчен един от тези критерии, за да бъде диагностициран гестационен диабет.Това е добра тенденция, защото заостря нашето внимание, че има някакъв проблем. При такива жени се проследява по-внимателно и сериозно нивото на кръвната захар. Ако тя е по-висока в някои части на деня, се вземат мерки. По време на бременност лечението на кръвната захар става с инсулин.Това е един много добър подход за търсенето на гестационен диабет и за вземането на адекватни мерки, така че жената да изкара бременността с нормална кръвна захар, за да няма риск нито за бебето, нито за нея.По-рано се смяташе, че жени, които имат рискови фактори за диабет преди бременността, трябва да бъдат изследвани за гестационен диабет между 24 и 28 г. с. Сега подходът е на всяка бременна да се прави такъв скрининг между 24 и 28 г. с., което е сериозен прогрес, тъй като могат да се открият жени, които не са имали рискови фактори, но също могат да развият гестационен диабет.Тези, които имат рискови фактори, не трябва да чакат 24-28 седмица. Още при първата визита е добре да се проконтролира нивото на кръвната захар, тъй като понякога още в началото на бременността се вижда реален диабет, не гестационен, а диабет, който отговаря на критериите извън бременност и това ни позволява по-рано да вземем мерки.Това е много сериозен проблем и напоследък се обръща изключително много внимание на диабет и бременност, защото последиците от повишената кръвна захар по време на бременността са много сериозни както за майката, така и за бебето.Има ли риск при гестационен диабет да се развие диабет при детето?Зависи. Ако това дете се роди по-голямо за гестационната възраст, т. нар. макросомия, или ако детето се роди с по-ниско за гестационната възраст тегло, това е рисков фактор. Възможно е по-късно при това дете да има някои отклонения - да има повишено артериално налягане, да развие диабет, да има някакви други метаболитни нарушения.Когато детето се роди по-малко от нормата за гестационната възраст, има риск от метаболитни отклонения в бъдеще. Ако детето се роди по-едро и майката не е имала гестационен диабет, тази жена е с повишен риск да развие диабет по-късно.Проследяването след раждането е много важно, защото гестационният диабет може и да изчезне след бременността, но жена, която го е имала, остава с повишен риск от захарен диабет тип 2 до края на живота си, затова тя трябва периодично, по международни препоръки на три години, да се изследва. Ние препоръчваме веднъж годишно да се прави скрининг натоварване с глюкоза, за да не се пропусне евентуален диабет.По-късното раждане фактор ли е?При жените, които забременяват в една малко по-напреднала възраст, много често има някакви метаболитни отклонения – наднормено тегло, затлъстяване, високо кръвно, високи мазнини, те вече имат рискови фактори за диабет и една бременност може да го провокира и изяви.Има ли риск за жените с репродуктивни проблеми, които се подлагат на хормонална терапия?По принцип асистираната репродукция се явява рисков фактор, но пък това е една много добра възможност за забременяване, така че не трябва да се абсолютизира такъв риск. От друга страна, това налага задължително да се прави скрининг за диабет, и то в още по-ранните етапи. Не трябва да се чака средата или краят на бременността, а да се направят изследвания още в началото.Това са подходи за ранно откриване на отклоненията, които аз смятам, че са положителни, тъй като по-масовото изследване, по-занижените критерии ни дават възможност да откриваме дори минимални отклонения и така да профилактираме или да намалим рисковете, които могат да настъпят по-късно по време на бременността.Какви са препоръките Ви към жените, които са имали гестационен диабет?Когато жената е родила и направим проверка на глюкозния толеранс 6 седмици след раждането и се окаже, че няма никакви отклонения и е с нормална кръвна захар, не трябва да се успокоява, че всичко е приключило.Препоръчително е след това веднъж годишно да се прави скрининг за захарен диабет. Да се изследва кръвната захар на гладно, да се направи натоварване с глюкоза, за да не се пропусне евентуален проблем. Може никога да не се разболее от диабет, но е в рисковата група.Това валидно ли е за децата, чиито майки са имали гестационен диабет?По отношение на децата понякога се получава така, че прекалено се фиксираме в това, че ако майката е имала някакъв проблем през бременността, задължително детето ще е засегнато и тогава се отива в другата крайност.При децата е достатъчно да се следи нормалното физическо развитие и по-нататък, ако има рискове, да се изследва, но иначе да не се стига до крайност.Изследването на кръвната захар е включено в годишния профилактичен пакет при личния лекар, това би трябвало да е някаква профилактика.Включен е дори и финландският въпросник за оценка на риска от захарен диабет. Въпросът е колко се случва на практика. Затова смятам, че скринингът за диабет трябва да е на национално ниво, да има кампании за повишаване на информираността.Хората трябва да знаят кои са рисковите фактори за диабет и да не пропускат профилактичните прегледи. За съжаление, здравната култура на населението е на много ниско ниво. Имаш човек в семейството с диабет, двама родители с диабет - задължително трябва да се изследваш. При нас, в клиниката, се правят изследвания и на близките на пациентите с диабет, защото самият факт, че някой от семейството го има, вече те поставя в рисковата група.", "date": "2019.08.02", "title": "Проф. Цветалина Танкова: Една от 6 жени развива гестационен диабет"}
{"url": "https://offnews.bg/zdrave-i-krasota/koi-sportove-sa-podhodiashti-za-horata-predrazpolozheni-kam-zatlastia-708529.html", "text": "Медици и диетолози от Тайван изследваха как различните видове спорт влияят на здравето на хората, предразположени към затлъстяване, и откроиха 5 най-ефективни начина за редуциране на теглото им. Резултатите от изследването бяха публикувани в научното списание PLoS Genetics.Учените отдавна изследват причините за затлъстяване, индивидуалните и психичните особености на всеки човек и отсъствието на самоконтрол. Иначе казано – генетичните фактори, които нарушават обмяната на веществата или работата на центровете на апетита и засищането в мозъка. Всяка от тези теории има своите защитници, събрали множество доказателства в своя полза през последните години.Проблемът е, че определяните като гени на затлъстяването - FTO, CADM2 или IRX3, които влияят много силно върху трупането на излишни килограми, имат около 2 млн. дребни мутации, които са статистически свързани с наднорменото тегло.Всяка от тези мутации влияе на метаболизма слабо, но съвкупното им действие върху обмяната на веществата може да бъде много сериозно. Това усложнява избора на подход, който ще е най-ефективен за отслабване – диета, физическа активност или медикаментозна намеса, при носителите на подобни „лоши“ генни вариации.Преди три години американски учени експериментираха с лабораторни мишки и стигнаха до извода, че за хората, които са генетично обременени, е за предпочитане да се занимават със спорт, а не да намалят консумацията на храна. По-късно се появиха други изследвания, които твърдяха точно обратното.Тайванските учени твърдят, че различния прочит на проблема е свързан с това, че не всички спортове, особено по-популярните, са еднакво ефективни за изгарянето на калории. Те са стигнали до този извод, след като са проучили начина на живот на повече от 18 хиляди жители на острова, взели участие в проекта Taiwan Biobank.В рамките на този проект доброволците не само са били подлагани на редовни медицински прегледи, но и са споделяли какъв начин на живот водят, с какво се хранят и какви увлечения имат.Анализирайки данните, учените разделили участниците на две групи, според това колко вредни генетични мутации имат. Изследвали как различните спортове влияят на индекса на телесната им маса, обиколката на талията, процента мазнини на тялото и други показатели свързани със затлъстяването.Целта им е била да установят как 18 вида спорт влияят на здравето на една или друга група доброволци. Оказало се, че само 6 от тях са наистина полезни за носителите на „лоши гени“ и единствено бягането има благотворен ефект при всички. Сред останалите са спортното ходене, йогата, туристическите походи и спортните танци.Учените били изненадани, че спортове като каране на велосипед, плуване, бадминтон, тенис на маса, танцови видеоигри не помагат на хората склонни към затлъстяване да се освободят от излишните килограми.Експертите уточняват, че всеки спорт може да спомогне за редуциране на теглото, но при хората, които са генетично обременени, най-ефективни са само споменатите.Според тях изследването може да бъде от полза на диетолози и терапевти, които работят с хора с наднормено тегло.", "date": "2019.08.02", "title": "Кои спортове са подходящи за хората, предразположени към затлъстяване"}
