{"url": "https://offnews.bg/ikonomika/nivoto-na-predpriemachestvoto-u-nas-raste-no-vapreki-tova-ostavame-na-716281.html", "text": "Нивото на предприемачеството за 2018/2019 г. у нас расте, но въпреки това нарастването на предприемаческата активност в начална фаза (ПАНФ) остава сред най-ниските в света.Това показва третият национален доклад на Глобалния предприемачески мониторинг (GEM) за България за 2017/18 и 2018/19, представен по време на ежегодното регионално събитие за предприемачи SEE GROWTH SUMMIT 2019.Процентът на българите, които решават да се заемат със собствен бизнес, е 6% - най-високото ниво от 2015 г. насам.В България има повече мъже предприемачи, отколкото жени, като съотношението жени/мъже е 0,9 и нарежда страната по-близо до ресурсно обусловените, отколкото до инвестиционно и иновационно обусловените икономики.Делът на хората, които планират да се заемат със собствен бизнес, достига най-ниското си ниво през 2018 г., като едва 3,9% от българите възнамеряват да стартират бизнес през следващите три години в сравнение със средно 26% в останалите инвестиционно обусловени икономики.Негативно влияние оказва и отчетената ниска припознаваемост на възможностите за предприемачество в България (37-39%), като хората не се чувстват по-подготвени да стартират бизнес (19%-19.5%) и липсва възходяща динамика.\"Предприемачите в България са все по-информирани и подготвени за рисковете, които поемат, но остават скептични за предприемаческата среда. Сравнително добрата инфраструктура и олекотена бюрократична и данъчна тежест не могат да компенсират впечатлението за неравнопоставеност между определени фирми и всички останали участници в икономиката,\" смята д-р Венета Андонова, автор на доклада и член на Борда на GEM България и декан на Факултета по администрация на Universidad de Los Andes, Колумбия, автор на статии и книги на тема предприемачество.Като за четвърта поредна година се наблюдава превес на ПАНФ в сектори с ниска добавена стойност, ниска степен на иновации и много малък дял на интернационализация.Търговията продължава да е предпочитаният сектор за предприемачите в България и достига 49.3%.България отчита традиционно ниско ниво на интернационализация на ПАНФ - 7.4% за 2018 г., като страната е сред четирите икономики, чийто показател е под 10% - заедно с Полша, Холандия и Испания.Според изследването образованието е неразривно свързано с предприемаческите намерения и жизнеността на предприемаческата екосистема, тъй като засяга увереността на предприемачите, че притежават необходимите умения и знания за стартиране на бизнес.\"Равносметката за последните 4 години, откакто GEM България започна да следи развитието на предприемаческата екосистема е, че имаме още много работа. За да може да започне да се откроява като катализатор в Югоизточна Европа в сферата на предприемачеството, България трябва да превъзмогне културните си особености и демографски дефицити, както и да има условия и желание за репликиране на иновативните, растящи бизнеси насочени към европейския и глобални пазари. В глобален план предизвикателството е как Югоизточна Европа да се откри при една все още бавна и плахо иновативна Европа на фона на далеч по-агресивните САЩ, Израел и Югоизточна Азия,\" коментира Мира Кръстева, член на борда на GEM България и съавтор на изследването.Страната ни се намира на предни места по отношение на установени бизнеси над 3.5 г. в класацията на страните наблюдавани от GEM.Глобалният предприемачески мониторинг (GEM) е най-мащабното проучване на предприемачеството в света.Той извършва независимо изследване и анализ на предприемаческата екосистема и факторите, които насърчават или затрудняват предприемачеството, както и поведението и мотивацията на настоящи и бъдещи предприемачи в страната. Предприемаческата екосистема бе измерена за първи път в България през 2016 г. на основата на данни от 2015 г.GEM изготвя политики за балансиран растеж и мерки за насърчаване на предприемачеството като цяло, както и в отделни сектори и или региони, като използва световно утвърдена методология, която успешно се прилага в над 100 икономики в света от 20 години насам и се използва от Световната банка, Световния икономически форум, Европейската комисия, правителства, глобални и регионални финансови институции, инвеститори, и бизнес асоциации, корпорации, предприемачи и журналисти.Докладът на GEM България се изготвя с подкрепата на InCulture Foundation, JEREMIE Bulgaria, СуперХостинг.БГ и индивидуални дарители и ще излезе през месец декември 2019 г.", "date": "2019.11.26", "title": "Нивото на предприемачеството у нас расте, но въпреки това оставаме най-назад в класациите"}
{"url": "https://offnews.bg/analizi-i-komentari/balgarinat-predpochita-estestvenata-krasota-716277.html", "text": "Преходът у нас явно е съвпаднал и с един друг преход: прехода към постмодерно общество. Това личи доста добре във всякакви теми, дори и в тези, свързани със здравето и външния вид на българите. Постмодерното значи опит за менажиране, вместо власт – постепенно свикваме с мисълта, че не можем да спрем остаряването и да властваме над времето, но можем да го менажираме – да живеем по-активно, по-природосъобразно, по-щадящо. Все по-широко се приема мисълта, че трябва да се възползваме максимално от времето си. Дори от остаряването си. Преходът може би ни е накарал малко повече да обикнем собствените си преходи. И това особено ясно личи през женския прочит на Прехода. Защото именно за жените надбягването с времето все още е по-голям проблем в нашето общество. Дискусията беше открита от вицепрезидента на България г-жа Илияна Йотова, която уважи с участието си и първото издание на серията дебати през март. Модератори бяха Мира Баджева, издател и редакционен директор на „Жената днес“ и Симеон Колев, водещ в БГ радио. Участници в разговора бяха философът и медиен експерт доц. Георги Лозанов, Мадлен Алгафари, психолог и психотерапевт, Ива Дойчинова, журналист и радиоводещ, д-р Радина Денкова, един от водещите дерматолози у нас и собственик на естетичната клиника “D-r Denkova Dermatology”, Ивелина Атанасова, сериен предприемач и двигагел на инициативата DigitalKidZ, Жени Калканджиева, президент на модна агенция „Визаж Моделс Груп“ и единствената българка, попаднала в челната десетка на конкурса „Мис Свят“ (1995 г.), и Ирина Белчева, блогър, пиар и маркегинг мениджър на „Esthederm”.Оказва се, че днешното общество мечтае за избора да преживява „плавните преходи“ – да се наслаждава на стареенето, да се мъчи да живее с природния ритъм, да се възползва от времето, а не да се опитва да го надбяга.Показателно: мерки за външния вид, които са по-бързи и забележими, но могат да бъдат и по-вредни, биха предпочели едва 9% от запитаните. Мерки, които са по-бавни и по-незабележими, но са и по-щадящи биха предпочели 64% запитаните.Редовната употреба на козметика против стареене се приема. 45% от запитаните смятат, че това е ефективен начин да запазят младия си вид. Особено за жените, при които този дял е 58%, но също и за една трета от мъжете (32%). Здравословният начин на живот изглежда най-добрата опция за почти всички – общо 85% от участниците в допитването смятат така. Малко по-висок е делът на жените (88%), които са убедени, че стремежа към здравословен живот е ефективен метод за „надбягване с времето“. Тази мярка също е оценена като най-ефективна сред 82% от представителите на „силния“ пол. Натрапчивата естетична хирургия е навсякъде около нас, но масово не се одобрява. Само 27% приемат естетичните хирургични намеси като ефективни. Останалите са против, висок е делът и на тези, които не могат да кажат. Очаквано, жените, които по-често се подлагат на подобен тип процедури са малко по-снизходителни в отговорите си от мъжете, но и при тях негативните отговори преобладават.В общества като нашето времето може би все още тече по-бързо за жените. Преходите, възрастите, епохите слагат по-видимия си печат именно на тях. Очакванията на обществото към тях са по-безпощадни. Все още много жени днес продължават да имат по две работни места (едното у дома). Времето е дефицитно и заплащането за жените е по-ниско. Обществото все още дава на жените по-малко време за младост, отколкото на мъжете.Доказателство за това е и границата на привлекателността – според мъжете, една жена е привлекателна най-много до 46-годишна възраст, но един мъж – до 51. Според жените – една жена е привлекателна до 51, а един мъж – до 53. Така, общо, жените са смятани за привлекателни до 49-годишна възраст, а мъжете – до 52.Може би и затова, жените са много по-тревожни в усещането, че винаги се надпреварват с времето – 46% от мъжете се чувстват така, но от жените – цели 56 процента.Затова и жените, като че ли изглеждат поне малко по-убедени, че би било добре да можеш да се наслаждаваш на зрелостта и стареенето, а не да се бориш с тях (81% съгласие при мъжете и 85% при жените).За външния вид днес се отделя най-много до половин час дневно (най-вече при мъжете – 55% от тях казват, че отделят до половин час дневно за външния си вид, но и за 46% от жените това време е достатъчно). При жените – и до един час (за 30% от жените необходимото време на ден е до 1 час). Разбира се, времето за външния вид първо расте с възрастта, а после намалява с възрастта.Две трети от жените твърдят, че редовно отделят време за маникюр. 15% от жените смятат, че често ходят на масаж. Само 3% от жените ползват инжекции срещу бръчките по лицето си, половината от жените намират, че често правят прическата си при професионалист.Една трета от българите приемат хранителни добавки, витамини, минерали и т.н., 8% от запитаните казват, че редовно тичат сутрин, 17% - че ходят редовно на танци, 15% - на фитнес. 55% споделят стремеж към здравословно хранене, а 24% казват, че редовно пазят диети.Разбира се, зад част от отговорите прозира повече желание, отколкото реалност. Но и това е доказателство, че може би у нас бавно си проправя път опитът да се живее по-природно. Или както удачно някой го е нарекъл – бавно живеене. Живеем във време, в което красотата и „запазването на енергията“ на младостта възможно най-дълго са признак на възможности, на социален статус. И това се отнася във все по-голяма степен с еднаква сила и за двата пола.---------------------------------------Изследването е проведено в периода между 1 и 8 ноември сред 835 души и е представително за населението на България на възраст 18+. Максималното стандартно отклонение е ±3.5% при 50% дялове. 1% от извадката е равен на около 55 хиляди души. По поръчка на Institut Esthederm и списание „Жената днес“ - за поредицата събития „Жени. Техонолигии. Време“.", "date": "2019.11.26", "title": "Българинът предпочита естествената красота"}
{"url": "https://offnews.bg/ikonomika/fibank-pusna-parvata-platforma-za-otvoreno-bankirane-v-balgaria-716286.html", "text": "Клиентите на Първа инвестиционна банка са първите, които ще могат да се възползват от предимствата на т. нар. \"отвореното банкиране\", съобщиха оттам. То е разработено на основата на възможностите, предоставени от директивата PSD2 на ЕС, която влезе в сила през септември 2019 г. Клиентите ще имат възможност да добавят сметките си от друга банка към мобилното приложение My Fibank.През My Fibank за Android OS, а впоследствие и iOS, и интернет банкирането, потребителите на Fibank ще могат да извършват операции със сметките си в друга банка, като добавяне на сметка от друга банка; проверка на наличност; нареждане на преводи, както и справки за движенията по сметките си в други банки.Услугите на сметки от други банки могат да бъдат добавяни, само когато тези банки са технически готови и отговарят на всички регулаторни стандарти и изисквания.Новата функционалност предоставя възможност за добавяне на сметки от една банка, оперираща на българския пазар, а впоследствие и обхватът на услугата ще бъде разширен.My Fibank се характеризира с лесен достъп и множество полезни функционалности.Посредством надграждането на My Fibank, клиентите могат да банкират удобно и сигурно със сметките си в различни банки, само с използването на едно приложение.Първа инвестиционна банка затвърждава своето име като синоним на надеждност, качествено обслужване и внедряване на иновативни високотехнологични решения за своите клиенти.Банката отговаря напълно на всички регулаторни изисквания.Новите функционалности са достъпни за клиентите физически лица.", "date": "2019.11.26", "title": "Fibank пусна първата платформа за отворено банкиране в България"}
{"url": "https://offnews.bg/ikonomika/retciklirame-s-11-poveche-bitovi-otpadatci-otkolkoto-prez-2014-g-716259.html", "text": "Българинът рециклира с 11% повече битови отпадъци през 2017 г. в сравнение с 2014 г. Общият процент през същата година е 37, а трябва да достигнем 65 на сто до 2035 г. Такива са изискванията на рамковата директива на ЕС към България.Данните съобщи Стефан Александров, старши експерт в Министерството на околната среда и водите днес на конференция на тема \"Управление на отпадъците и рециклиране\".Предвидено е процентът на рециклиране да се увеличава плавно, като до 2025 г. достигнем 55%, до 2030 г. - 60% и до 2035 г. покрием нормата от 65%, посочи Александров.За същия период (2014-2017 г.) депонираните битови отпадъци са намалели с близо 7 на сто, добави Александров. Изискванията към депонирането у нас са то да се ограничи до 10% до 2030 г., а рециклирането на отпадъците от опаковки да достигне 70% към същата година. Според тях задължително трябва да въведем разделно събиране на опасните отпадъци от домакинствата (напр. батерии) до 2025 г. От 2023 г. трябва да започнем да събираме разделно биоотпадъци и текстилни отпадъци.Националният план за управление на отпадъците за периода 2014-2020 г. предвижда в изпълнение на изискванията да се вложат 1 311 622 596, включително изграждане на инсталации за компостиране и анаеробно разграждане, съдове за разделно събиране на биоотпадъци, транспортни средства за превоз на разделно събрани отпадъци, компостери за домашно компостиране, изграждане на общински площадки за безвъзмездно предаване на разделно събрани отпадъци, закриване и рекултивация на стари депа за битови отпадъци с оползотворяване на депонираните отпадъци и др.С финансиране от ЕС са предприети първите мащабни инвестиции за подобряване на цялостната ситуация с управление на отпадаците, увери Александров. Според Кристине Хорк от германското Министерство на икономиката и енергетиката страната ни е привлекателно място за германската индустрия както и за инвестиции в производствения сектор и услугите. Тя цитира и европейски доклад от 2017 г. ЕС, според който България е рециклирала 37% от битовите си отпадъци, и посочи, че е необходимо страната ни да положи още много усилия, за да достигне целта от 50% за 2020 г. Според доклада е необходимо да насочим усилия в заличаването на нелегалните сметища и изграждане на култура за разделно събиране.Хорк оцени 2018 година като много успешна за България. \"Българската икономиката продължава да се развива положително. БВП достигна до 55 млд. евро, нарасна с 3,3%. През 2019 г. Европейската комисия очаква икономическият ръст да достигне 3%\", посочи тя и припомни данните за ръста на износа и вноса, като подчерта ролята на Германия в тях.\"Германо-българските икономически отношения са изключително интензивни от присъединяването на България в ЕС\", каза Хорн и напомни, че Германия е най-важният търговски партньор на България, един от най-важните чуждестранни пазари за българските стоки и поставя рекорд на външно-търговския оборот през 2018 г. с 8,3 млд. евро в сравнение с предходната година.\"Рециклирането на отпадъците е проблем в развитите страни, свързан с лукса, в който си позволяваме да живеем днес. В не толкова развитите страни този проблем не е толкова актуален. .. Много е важно да се намали създаването на отпадъци. Отпадъците, които сме създали, могат да бъдат рециклирани, дори и само отделни компоненти биха могли да бъдат оползотворени\", казва Хубертус Клинк, ръководител на икономическия отдел в посолство на република Германия в България.В Германия се рециклират около 80% от метала и стъклото.България пък може да се похвали с рециклирането на пластмаса и хартия - страната ни е втора в ЕС по този показател.В нашето общество се \"произвеждат\" около 60 млн. тона боклук и би било много сложно да се оползолтворят всички тези количества, добави Клинк.Инж. Станислав Николов от Асоциация на специалистите по управление на околната напомни какви са задълженията на кметовете на общините, сред които е да организират управлението на битовите и строителните отпадъци на територията на съответната община. Кметът трябва да осигури условията, при които всеки притежател на битови отпадъци да се обслужва от лица, притежаващи документ за дейности за отпадъци, на които да е предоставено право да извършват дейности по тяхното събиране, транспортиране, оползотворяване и/или обезвреждане. \"Ние искаме да имаме чисти градове. Тези ресурси могат да бъдат използвани повторно дори като енергия\", каза Вернер Бауер, WtERT Germany GmbH.", "date": "2019.11.26", "title": "Рециклираме с 11% повече битови отпадъци, отколкото през 2014 г."}
{"url": "https://offnews.bg/politika/nivata-na-nevalidnite-biuletini-na-mestnia-vot-sa-istoricheski-716274.html", "text": "Асоциация „Прозрачност без граници“ алармира ЦИК и правната комисия към парламента за безпрецедентно висок брой невалидни бюлетини в двата тура на тазгодишните местни избори.Неправителствената асоциация бе сред наблюдателите на вота на 27 октомври и 3 ноември, а заключението си за броя невалидни бюлетини прави на база анализ на резултата.\"Делът на недействителните бюлетини за общински съветници бележи исторически максимум от началото на демократичните промени досега\", посочва асоциацията и цитира следните данни: - На национално ниво броят на недействителните бюлетини за общински съветници бележи исторически максимум от 466 077, като те съставляват 15,098% от подадените бюлетини;Данните се потвърждават и от  - друга организация, която от години наблюдава изборите. Оттам допълват, че за справка – на предишните местни избори недействителните гласове са били 463 695 или 14.09%.- В 3 области делът на недействителните бюлетини е над 20%, а в 11 области той варира между 17% и 20%. Тези 11 общини са Видин – 23,12%, Монтана – 20,71%, Разград – 20,07%, Ловеч – 19,99%, Пазарджик – 19,46%, Пловдив област – 19,38%, Силистра – 19,26%, Враца – 19,20%, Кюстендил – 18,96%, Сливен – 18,65%, Велико Търново – 18,64%.\r\n\r\n- На ниво общини се открояват драстично високи стойности на недействителните бюлетини, които съставляват между 25% и 31% от общия брой на подадените бюлетини (Посочените стойности не включват дела на бюлетините, попълнени с избор „Не подкрепям никого“, който беше специално предвиден в изборното законодателство, за да отрази вота на избирателите, които не желаят да посочат конкретен политически избор.)Резултатите от проведените местни избори изискват незабавно предприемане на мерки за изясняване на причините за високия дял на недействителните бюлетини, тъй като се отклоняват драстично от утвърдените международни стандарти за допустим дял на недействителните бюлетини и могат да бъдат показател за подкопаване на основни стълбове на демократичния процес в страната, посочват от \"Прозрачност без граници\".Според организацията това може да се дължи както на съществени дефицити в изборния процес, така и на по-дълбоки процеси в политическия живот на страната.За да се намерят причините за това, трябва да се осигури достъп до бюлетините на експерти, неправителствени организации и представители на ЦИК. Този достъп може да се даде от ЦИК, добавят от асоциацията. На база на този нов анализ пък трябва да произлязат решения за промени в изборното законодателство.Затова \"Прозрачност без граници\" призовават за съвместна проверка и достъп, вкл. до невалидните бюлетини.", "date": "2019.11.26", "title": "Нивата на невалидните бюлетини на местния вот са исторически"}
{"url": "https://offnews.bg/analizi-i-komentari/de-nasilie-vilnej-tam-zakonat-linej-716287.html", "text": "Тази седмица управляващите стъпиха на нов връх в законодателните си търсения на благини за народа! Всичката Мара втасала, та между първо и второ четене на Закона за бюджета, предложиха да се ограничи свободното краткосрочно предлагане на стаи и апартаменти за гости, които не са изрично сертифицирани като места за настаняване от според Закона за туризма. Сиреч, платформи като Booking, Airbnb, Expedia, Facebook и др. няма да могат да публикуват обяви на български граждани и фирми за даване на стаи под наем без предварителното дозволение на Министъра на туризма или който там е посочен от него. Ако дръзнат да нарушат това народополезно правило, ги чакат солени финансови санкции, а при „системни нарушения“ дори ще се спира достъпа до съответните интернет сайтове. Само, дето не е ясно кого ще накажат: предоставящите „нерегламентирани“ стаи под наем или всички ползватели на горните приложения. Но това изобщо не е важно!В тази връзка, не знам докога политиците у нас ще си губят времето да имитират демокрация и да ни санкционират частично. Българинът е тарикат и все успява да се измъкне от капаните, които му залагат. С много псувни, вайкане и охкане, но някак успява! А това не е добре! Затова ще си позволя да предложа на управляващия елит някои крути мерки, които да държат народа в правия път.Както вече сами се убедихте, предложенията за промени в Закона за туризма са само плаха стъпка в правилната посока. Трябва да се действа много по-решително и всеобхватно.1. Няма какво да се чака Facebook, Airbnb, Booking, Expedia и други такива да направят 2-3 нарушения, за да спрем достъпа до тях. Един нов закон, априори трябва да забрани на българина да влиза там! Особено до Facebook! Тук не просто се отдават некатегоризирани палатки и каравани под наем, тук всеки акаунт е потенциална заплаха за стабилността! Всяка свобода на словото си има граници, все пак! Я си представете, че започне да се използва за критика на управляващите, или не дай, Боже, за организиране на протести (с палатки!!!). В нормалните държави като Китай, Куба и Северна Корея това пространство, както си му е реда, е отделено за благодарности за грижите за народа. Или е блокирано, докато ползвателите му се научат да се държат прилично.2. Българският туризъм е на ръба на пропаст, дълбана от десетилетия върху някогашна дюна, укрепена в основите с гигантски хотел поне с аквапарк. Вместо да са патриоти и да помогнат в усилията последните късчета на българското Черноморие да бъдат „доукрепени“, т.е. застроени и унищожени, българите хукнали по морета и планини у съседите. Няма да стане така! Трябва да се приеме закон и за онези български хотели, където всеки от нас е длъжен да летува – с прилежащи брой шалтета и шопски салати по 40 лв. С този самоотвержен патриотизъм със сигурност ще привлечем вниманието на световните медии. А това неминуемо ще доведе милиони туристи желаещи да вкусят от „обслужването“ и скубането в мутренските ни хотели!3. Отдавна е назряло времето и за нов закон, в който ясно да се каже, че частната собственост може да е частна, но само чиновникът може да се разпорежда свободно с нея. Не е достатъчно само отдаването на стаи под наем да се лицензира. А ходенето на гости какво е? Откъдето и да го погледнеш, е отдаване на помещение и маса за краткосрочно или дългосрочно (според количеството на пиенето) ползване. Да знаете само на колко агенции може да възложим да се заемат с регулирането на тоя въпрос! И на колко чиновника още може да създадем работа! Не може да се позволява на всеки да решава какво да прави с нещата, които притежава. Днес ще отдава свободно под наем, утре ще почне да иска да знае как и да казва за какво да се харчат данъците му! Твърдо не – добрият пример и свободата са най-големият враг на плутокрацията!4. Не може българинът все да очаква от чиновника да си свърши работата, за която е назначен. В България никога не сме имали такива традиции и не виждам защо тепърва да ги градим. Чиновникът е там, за да пречи, не да помага. Затова трябва да му се дават все повече и повече правомощия. И е много неправилно да му се вменяват задължения! Това не са задължения, а благоволения, които той може да даде на данъкоплатците, когато и както той реши.Крайно време е с нов закон да се отсече, че където има чиновници, Интернет шанс няма! Още колко милиарда трябва да похарчим за електронно правителство, за да се научим, че всеки електронен подпис трябва да е придружен с мокър печат поне? Няма да позволим на мишката да изяде книжката! Книжката трябва да е прономерована, прошнурована и парафирана от Негово Величество Чиновникът!5. Промени трябва да има и в Конституцията. Трябва да се запише, че политиците имат изконно право да създават проблеми там, където ги няма, за да отклонят вниманието от проблемите там, където ги има, но те не знаят или не им изнася да решат. Както се казва – проблем проблем избива. А когато не могат да се изловят и накажат нарушителите, управляващите имат право да си го изкарат на всички. Най-вече на изрядните и предприемчивите! Кой, ако не те, ще платят сметката за всички глупости, които могат да се сътворят. Политиците и без това го правят, не разбирам защо да не го узаконим.Това са само част от идеите, които могат да бъдат приложени на практика. Знам си, че ми е бедна фантазията и не мога да се меря с тази на некадърниците, добрали се до власт. У нас напоследък май само такива управляват.________________________*Епиграма на Радой Ралин, карикатура на Борис Димовски („Люти чушки“)", "date": "2019.11.26", "title": "Де насилие вилней, там законът линей!*"}
{"url": "https://offnews.bg/ikonomika/nova-vratka-darzhavata-nalia-polovin-miliard-za-svlachishta-bez-konku-716291.html", "text": "Държавната компания „Автомагистрали“ ЕАД ще укрепва 74 свлачища, срутища и пропадания от републиканската пътна мрежа, а държавата ще ѝ плати почти половин милиард лева. В случая въпросната компания получава договора без да се е явила на търг или конкурс, на база изключение от разпоредбите на Закона за обществените поръчки, съобщават от Агенция „Пътна инфраструктура“.Същата държавна фирма получи и многомилионни договори за строителството на магистрала Хемус, въпреки че разполага с ограничен ресурс като служители и техника и със сигурност трябва да ползва подизпълнители, за които разпоредбите на ЗОП също няма да важат.От АПИ посочват, че възлагането е на база чл. 14, ал. 1, т. 6 от ЗОП, приложим за публични възложители, тъй като дружеството е 100 процента собственост на МРРБ.Договорът между АПИ и „Автомагистрали“ ЕАД е на стойност 474 655 613.56 лв. без ДДС, но кой ще свърши работата и ще вземе многото пари не е ясно. Най-вероятно изборът на подизпълнителите ще е правилен.Сред проектите, по които ще се работи, са отсечки от пътищата: Соколовци - Смолян - Средногорци, Кочериново - Рила - Рилски манастир - Кирилова поляна, Костенец - Радуил - Боровец - Самоков, Мизия - Оряхово и други, съобщават от АПИ.Според ведомството укрепването на свлачища, срутища и пропадания на пътното платно е стратегически приоритет на МРРБ и АПИ и възлагането по чл. 14, ал. 1, т. 6 от ЗОП ще позволи навременното, бързо и качественото изпълнение на проектите, тъй като подготовката и провеждането на открита процедура, включително и евентуални обжалвания на решенията за откриване и класиране, създава предпоставки за забавяне на укрепителните дейности и задълбочаване на свлачищните и срутищните процеси.През септември Министерският съвет отпусна до 31 млн. лв. по бюджета на Министерството на регионалното развитие и благоустройството за 2019 г. за укрепване на обектите от републиканската пътна мрежа, засегнати от свлачищни и срутищни процеси, в следващите три години. Останалите необходими средства ще бъдат осигурени от приходите от тол такси в периода от 2020-2021 г. за финансиране на цялостното изпълнение на проектите, уточняват от АПИ.", "date": "2019.11.26", "title": "Нова врътка: Държавата наля половин милиард за свлачища без конкурс"}
{"url": "https://offnews.bg/112/mazh-zastrelia-sadruzhnika-si-i-bashta-mu-v-plovdiv-obnovena-716292.html", "text": "Баща и син са застреляни в Пловдив към 16 ч. днес.Убитият мъж е на 52 години, а синът му - на 32.Престъплението е станало в складово помещение в квартал \"Гагарин\", което от няколко години е ползвано за цех за рециклиране на кафе машини и е собственост на убитите.45-годишният нападател e стрелял със законно притежаван пистолет \"Макаров\".Той е изпразнил цял пълнител по двете си жертви - неговия 32-годишен съдружник и баща му.45-годишният нападател не е криминално проявен. Задържан е от автопатрул малко след убийствата.Влошени бизнес отношения е предполагаемата версия за убийствата, съобщи на мястото на инцидента окръжният прокурор Румен Попов.", "date": "2019.11.26", "title": "Мъж застреля съдружника си и баща му в Пловдив (обновена)"}
{"url": "https://offnews.bg/turizam/turoperatorite-sa-protiv-zakonoproekta-anti-airbnb-716284.html", "text": "Асоциацията на българските туроператори и туристически агенти (АБТТА) не подкрепя промените в Закона за туризма, предложени от От асоциацията упрекнаха Министерството на туризма в тотална неефективност в изразходването на средствата за реклама на България. Според туроператорите ведомството на Ангелкова насочвало усилията си в погрешна посока, насочвайки бюджетите към морския туризъм, който тази година отчете сериозни спадове, които щели да продължат и догодина. В същото време за културния туризъм отчитал ръстове не оставало нищо.Според данните на АБТТА изтичащият туристически сезон е бил противоречив и турболентен. Официалният спад е само 2 процента, но по морето сривът бил драстичен. ", "date": "2019.11.26", "title": "Туроператорите са против законопроекта анти-Airbnb"}
{"url": "https://offnews.bg/obshtestvo/napoitelni-sistemi-tvardiat-che-ne-sa-vinovni-za-martvata-riba-v-716289.html", "text": "От акционерното дружество \"Напоителни системи\" твърдят, че са осигурявали необходимия обем за отводняване на река Въча и не са виновни за мъртвата риба.Миналата седмица местни жители и природозащитни организации алармираха за стотици умрели риби по брега на реката в района на Кричим.На среща вчера при областния управител на Пловдив Дани Каназирева зам.-министърът на околната среда и водите Красимир Живков съобщи, че за неспазване изискванията на графика за осигуряване екологичния минимум за оводняване на река Въча.От „Напоителни системи“ обаче днес отговориха, че в периода на спиране на работа на ВЕЦ „Въча 1“ и ВЕЦ „Въча 2“, от 18 до 21 ноември, поради ремонтни дейности, дружеството е изпълнило указанията на МОСВ за водоподаване от 5 куб. м. с режим на работа 18 ч.\"Според официална справка, издадена от Националния институт по метеорология и хидрология, среднодневните осигурени водни количества, са били следните: 18 ноември - 7,104 куб. м/сек., 19 ноември – 6,567 куб. м/сек., 20 ноември -6,570 куб. м/сек, 21 ноември – 7,736 куб. м/сек.\" -  посочват още от \"Напоителни системи\".", "date": "2019.11.26", "title": "''Напоителни системи'' твърдят, че не са виновни за мъртвата риба в река Въча"}
{"url": "https://offnews.bg/112/48-godishen-mazh-e-namushkan-i-ubit-v-borisovata-gradina-716288.html", "text": "48-годишен мъж е намушкан и убит на входа на Борисовата градина - на метри от столичния булевард \"Драган Цанков\", съобщава БНР.Жертвата е нападната с нож.33-годишният нападател е задържан на място.По информация на МВР двамата са водили скитнически начин на живот и нямат адресна регистрация в София.Към момента нападателят не е посочил пред разследващите логично обяснение какво точно се е случило.", "date": "2019.11.26", "title": "48-годишен мъж е намушкан и убит в Борисовата градина"}
{"url": "https://offnews.bg/politika/zhertvite-v-albania-veche-sa-21-balgaria-prashta-speshno-pomosht-obn-716279.html", "text": "Официално обявените жертви на мощните земетресения в Албания вече са 21. България ще изпрати спешно помощ, обяви вицепремиерът и външен министър Екатерина Захариева.На правителственото заседание утре тя ще внесе извънредно предложение за отпускането на 200 хил. лева помощ за албанското правителство за справяне с последствията, след като десетките трусове, започнали часове след полунощ на 26 ноември, отнеха човешки живот, раниха над 100 души, разрушиха сгради и пътища.Най-мощното от земетресенията от последното денонощие е с магнитуд 6,4 по Рихтер. То е най-силното в страната от 1979 г. насам.“Съболезнования от името на целия български народ и правителство за голямата трагедия, която се случи в Албания. Готови сме да помогнем с каквото можем. 30 спасители от Гражданска защита, заедно с техника пътуват към тях”, каза Захариева, цитирана от БГНЕС. Тя посочи, че в момента те имат нужда от спасители, които да търсят затрупани хора под руините и да разчистват отломките.Много хора са затрупани, предупреди министър Захариева. Освен българските спасители, на помощ на Албания са се притекли екипи от Гърция и Италия.В Албания живеят 10 хил. български граждани. Няма данни за пострадали наши сънародници. При необходимост българските граждани могат да се свържат с посолството ни в Тирана на телефони +355 4 22 33 155 и +355 4 22 32 906.", "date": "2019.11.26", "title": "Жертвите в Албания вече са 21, България праща спешно помощ (обновена)"}
{"url": "https://offnews.bg/112/70-godishen-shofior-blasna-uchenichka-do-gimnazia-v-kazanlak-716293.html", "text": "70-годишен шофьор блъсна 16-годишна ученичка на пешеходна пътека в Казанлък, съобщава местната Прес ТВ.Инцидентът е станал днес около 14 ч. до Художествената гимназия.Пострадалото момиче е откарано в спешното отделение с контузия на рамото.Шофьорът, блъснал ученичката, е с отрицателна проба за алкохол.Това е пореден инцидент на пешеходната пътека до Художествената гимназия в Казанлък.По настояване на родители и учители миналата година там бяха поставени легнали полицаи и ярки обозначителни знаци, но хората от района твърдят, че дори и след предпазните съоръжения инцидентите продължават.", "date": "2019.11.26", "title": "70-годишен шофьор блъсна ученичка до гимназия в Казанлък"}
{"url": "https://offnews.bg/analizi-i-komentari/razsmej-me-pak-s-desen-gerb-716201.html", "text": "Да се забрани свободното предлагане за апартаменти за краткосрочно настаняване! Ако собствениците им не са ги категоризирали - да плащат жестоки глоби! Още по-жестоки глоби за електронните платформи - Booking, Airbnb, Expedia, Homeaway, Rentbyowner, Facebook, дръзнали да ги предлагат! Направо да се забрани достъпа до такива \"зловредни\" сайтове!Ако онзи ден някой ми беше казал, че в българското Народно събрание е внесен подобен законопроект, щях да си помисля, че през нощта шумкарите пак са слезли от Балкана.Уж не е 9 септември и уж не е 1944 г. Само че все повече вони на такова.Гадното усещане няма как да не горчи когато въпросните щуротии се предлагат от уж десни политици - председател на бюджетната комисия в парламента (Менда Стоянова, ГЕРБ) и зам.-председател на НС (Валери Симеонов, Обединени патриоти).Разбира се, в това да удариш дребния бизнес и стопанската инициатива на хората, даващи жилища за нощувки, само за да не стоят празни хотелите, няма нищо дясно. Обратното на дясното е. И не е друго, ами пример за изтръскан от нафталина аналогов лобизъм.Да ударим малкия бизнесНека да видим всъщност кои са засегнатите от законотворчеството на тандема ГЕРБ-ОП. Първо - това са хората, имали неблагоразумието да инвестират в недвижими имоти или тези с по няколко реституирани жилища. Във всеки случай не са избирателите на леви партии.Второ - това са собствениците на ресторанти, кафенета, магазини и таксита. На практика всички други в туристическия бранш без хотелиерите. И през последните години бизнесът им специално в големите градове цъфти благодарение на отдаващите жилища през социалните платформи.Трето - столичният кмет Йорданка Фандъкова би трябвало да е бясна от \"приятелския огън\" на подобен налудничав законопроект, който не само е директен удар срещу редица частни бизнеси, но и шамаросва общинските приходи. Достъпните цени на апартаментите под наем осигуряват стотици хиляди чуждестранни и не само чуждестранни туристи, които увеличават приходите от продадени билетчета за градския транспорт, фестивали, концерти, музеи, опера и т. н.С шарените групи чужденци, организирали сами пътуванията си, София изглежда по-космополитна, приветлива и по-малко ориенталска!Изобщо подобна законодателна промяна е пример за неадекватност със света, в който живеем. В него споделената икономика винаги ще побеждава праисторическото мислене, така характерно за родните управници.Кое е дясно и кое ляво?Въпреки категоричната победа на ГЕРБ на миналите евроизбори премиерът Бойко Борисов изобщо не се опита да прикрие гнева си от това, че голяма част от демократичната общност в столицата подкрепи Мая Манолова за кмет и гласува срещу Фандъкова. Упрекна \"Демократична България\", че се е сдушила с бившите комунисти и е гласувала против десния кандидат на балотажа. Бившият президент и настояща половинка на синоптичката Деси Банова Росен Плевнелиев отиде и по-далеч. \"Трудно мога да не споделя своето дълбоко унижение като дясно мислещ човек от ръководството на \"Демократична България\", което влезе в съюз на балотажа с Мая Манолова. Не трябва да дават оставки, а да си изберат Манолова за шеф\", каза той укорително.Само че дясното на ГЕРБ е все по-трудно откриваемо.Сегашната наказателна акция срещу Booking, Airbnb, Expedia, Homeaway, Rentbyowner и Facebook изобщо не е първото посегателство на т. нар. \"селска десница\" срещу споделената икономика, разбирай срещу гражданите на България и като потребители, и като възможности за бизнес. По същия начин, пак при управление на Бойко Борисов, бе ударен Uber в столицата, само и само за да бъдат обслужени интересите на няколко големи таксиметрови компании.Дясно е да дадеш повече икономическа свобода и да намаляваш съществуващите регулации. Ляво е да измисляш нови и да пречиш.В туристическия бранш, особено в сферата на градския туризъм, през последните няколко години у нас се случиха и хубави неща. Те обаче нямат нищо общо с държавните политики и министерството на Николина Ангелкова. София и големите градове се напълниха със стотици хиляди туристи, които са тук само благодарение на нискотарифните авиокомпании като \"Райънеър\" и \"Уиз еър\" и изгодните места за нощувки, предлагани от платформи като Booking и Airbnb.Тук е добре да припомним и че друг десен министър от ГЕРБ, финансовият Владислав Горанов подписа от името на България инициатива, която води до поскъпване на самолетните билети - директна щета срещу туризма ни. Майтапът \"десен ГЕРБ\" на практика може да бъде допълван още и още. Например със следизборните призиви от страна на властта общините да слагат 20 процента надбавка върху данъка на доходите. Или пък с прословутата програма за безплатно саниране.А някои разправят, че комунизмът си бил отишъл!", "date": "2019.11.26", "title": "Разсмей ме пак с 'десен ГЕРБ'"}
{"url": "https://offnews.bg/knigi/prevedoha-pod-igoto-na-balgarski-716250.html", "text": "Осъвременен вариант на романа \"Под игото\", наскоро излязъл на пазара, предизвика множество дискусии за това редно ли е архаичният език на Вазов да бъде подменян.Според редактора на изданието Нели Стефанова целта е езикът в него да бъде достъпен за учениците, които не разбират много от думите и фразите от епохата на Възраждането.Някои от думите в романа са обяснени под черта, а други са директно променени.Ето няколко примера:заменена сзаменена сПреведени са и цели изречение и поговорки:\"Новото \"Под иго\" е дело на Издателска къща \"Византия\". Авторът на съвременната му редакция Нели Стефанова пък е и автор на английско-български, френско-български и немско-български разговорници, както и на помагало за падежите в руския език. Съставител и е на други книги.Адаптирането на литературни произведения за учащи не е новост в световната практика. Често, например, се адаптират по-архаични произведения като тези на Омир или Шекспир. Съществуват и издания, в които паралелно са представени оригиналните текстове и тяхното по-съвременно звучене. По-честата практика обаче е по-непознатите думи да се обясняват в бележки под линия.„Някои от децата в ученическа възраст разговарят на английски. Тоест езикът на съвременните млади хора се различава драстично от езика на „Под игото”. Всички пояснени думи са отговор на въпроси, зададени от шестокласници\", обясни пред  \"преводачът\" на романа Нели Стефанова. По думите ѝ екипът се е допитвал до деца как разбират Вазовите думи и именно, например, посочили, че \"ятаган\" трябва да бъде заменен със \"сабя\".Според литератори и педагози е важно романът да запази езика на епохата.„Българските учители знаят какво е Вазов за българската литература и не е нужно да улесняваме децата и да ги подценяваме по този начин. В оригиналния текст се пази духа на епохата. Будните и интелигентни деца няма да се затруднят. Те знаят къде да потърсят и да разчетат дадена дума”, коментира в сутрешния блок на bTV езиковедът от Софийския университет Владислав Миланов. Според него голяма част от „преведените” думи са некоректно представени и те по-скоро ще подведат децата, а няма да ги улеснят.Издателят Манол Пейков е на мнение, че трябва да се чете повече, за да може езикът да се обогатява. „Турцизмите са много характерна част от тази епоха и са част от нашия живот дори и днес”, коментира той.", "date": "2019.11.26", "title": "Преведоха 'Под игото' на... български"}
{"url": "https://offnews.bg/temida/elena-joncheva-ne-sam-napravila-nishto-v-protivorechie-sas-zakona-716255.html", "text": "Не съм направила нищо, което противоречи на закона. В това е категорично убедена Елена Йончева, чийто имунитет като евродепутат поиска вчера главният прокурор Сотир Цацаров. Той настоява за това заради разследване срещу Йончева. Обвинението е, че през 2012 г. тя е направила общо дружество с офшорка от Британските Вирджински острови, която е внесла по сметките на новата фирма над 650 хил. лв. от КТБ.С въпросните средства са направени 7 документални филма, била е закупена техника, а филмите са излъчени - заяви по този повод Йончева пред БНР днес.\"Техниката я има. Така че тук няма абсолютно нищо, което да противоречи на закона. Това, в което ме обвиняват, е, че съм знаела през 2013 година, когато съм подписала договора с ТВ 7, че средствата, които ползвам, всъщност са придобити по незаконен начин от банката. 2013 година даже държавата и БНБ не са знаели, че има проблем с тази банка“, подчерта Елена Йончева.Часове след като бе подадено искането в ЕП, Йончева написа във фейсбук следното: „Европейският парламент се доверява на националните институции. Това е практика и това е рутинна процедура. Искам да благодаря на българската прокуратура за предприетите стъпки, защото знам, че това е пътят, който ще докаже без никакво съмнение, че тези обвинения нямат никакво основание“.Йончева припомни днес, че в българския парламент е предприела всички стъпки и е дала своето съгласие за сваляне на своя имунитет като депутат. \"Европейският съд за правата на човека прие моя жалба срещу тези обвинения. Над 80% от подадените жалби в Европейския съд се считат за недопустими. На 10 юли Европейският съд прие моята жалба срещу това обвинение и фактът, че тази жалба е приета, означава, че това е потенциално основателна жалба\", коментира още евродепутатът от Групата на социалистите и демократите в ЕП.Елена Йончева очаква да излезе цялата истина около случая. \"И тя ще излезе рано или късно. В България обикновено става късно\".Според процедурата на ЕП сега предстои Комисията по правните въпроси към ЕП да разгледа искането. Комисията може да поиска всякакви данни или обяснения, които прецени за необходими. Засегнатият евродепутат получава възможност да бъде изслушан и да представи документи или други писмени доказателства в своя защита. Свалянето на имунитета се гласува от Европарламента.\"Вярвам в невинността на Елена Йончева. Депутатите на “БСП за България” в Европейския парламент я подкрепят единодушно - така, както направихме депутатите в Народното събрание в България. Председателят на групата Петър Витанов ще представи позицията ни пред групата на социалистите и демократите в Европейския парламент\", написа по повод искането председателят на НС на БСП Корнелия Нинова във Фейсбук. Тя призова Сергей Станишев да запознае лидерите на партиите от ПЕС със случая и да излязат с обща позиция в подкрепа на Елена Йончева.", "date": "2019.11.26", "title": "Елена Йончева: Не съм направила нищо в противоречие със закона"}
{"url": "https://offnews.bg/zdrave/d-r-decho-dechev-obshtinskite-bolnitci-i-majchinoto-i-detsko-zdraveop-716254.html", "text": "„В продължение на години проблеми, които трябваше да се решават по време на управлението на определен кабинет и екип в министерството, бяха замитани под масата и бяха прехвърляни на следващия екип. Някои от участниците в т. нар. пазарен модел на здравеопазване категорично не успяха да се впишат в него и това са общинските болници и дейностите, свързани с майчино и детско здравеопазване, заяви директорът на Националната здравноосигурителна каса д-р Дечо Дечев пред Нова телевизия. И допълни, че същевременно няма нито едно предложение, което да извади тези групи участници от този модел.По повод случая с лекаря от Пазарджишката болница, станал известен с внушителното количество поставени стентове на пациенти и липсата на контрол върху дейността му, шефът на НЗОК коментира, че експертният потенциал на служителите, които контролират дейността в Касата, не е достатъчен, за да могат да влязат в детайли и да преценят дали на пациент трябва да се сложат един, два или три стента. Затова те проверяват дали документацията отговаря на определени условия и записът се предоставя на експерти, които имат потенциал да преценят. На практика така е било постъпено случая в Пазарджик. Д-р Дечев допълни, че според експертите на НЗОК има голяма доза истина в това, което е било изнесено по случая, макар че проверките там продължават. Обективните доказателства дали нещо е изпълнено или не в огромна част от случаите зависят от отношението на пациента, затова винаги се препоръчва второ и трето мнение, за тези които могат да си го позволят, каза още той.Д-р Дечев коментира и случая с починалото 3-годишно момченце, по който се проверяват три столични болници. По думите му Педиатричната болница не отговаря на определени критерии за оборудване и персонал за здравно заведение от такова високо ниво. Той каза още, че над 30% от леглата в този период не са били заети, бюджет е имало, затова липсата на легла не може да бъде аргумент за връщането на детето.Нарушена е връзката между болнична и извънболнична помощ и това е един от изводите в този случай, коментира шефът на Касата. Според него личният лекар би трябвало да насочи детето към подходящо болнично заведение, ако има такава необходимост. Не е нормално по всеки повод да се ходи в \"Пирогов\", коментира той и изрази притеснение, че от популистката посока, в която е тръгнало разглеждането на този случай, може да пострадат лечебни заведения, които нямат никаква вина за случилото се. \"Пирогов\" е болница, без която системата не може да функционира, затова трябва да бъде запазена, допълни д-р Дечев.Той коментира и \"лекарствения туризъм\", обяснявайки, че решението дали едно лекарство да присъства на пазара, или не е на този, който го произвежда. Той обясни, че Касата работи със 170 производители и никой от тях не се е оплакал, че е бил \"натискан\" от НЗОК да предлага продуктите си на по-ниски цени. Според д-р Дечев фармацевтичните компании изтеглят част от лекарствените си продукти от нашия пазар, тъй като у нас цените са традиционно по-ниски, и по този начин се опитват да запазят цената си на международния пазар. Той обаче уточни, че има определена група лекарства за масова употреба, които трябва да бъдат защитени и това е в компетенциите на здравното министерство.", "date": "2019.11.26", "title": "Д-р Дечо Дечев: Общинските болници и майчиното и детско здравеопазване не се вписват в пазарния модел"}
{"url": "https://offnews.bg/zdrave/prof-todor-kantardzhiev-nad-90-e-otkrivaemostta-na-hiv-pozitivnite-716290.html", "text": "В България откриваемостта на ХИВ-позитивните е повече от 90%. Трябва да работим заедно в посока да се разчупи стигмата, а хората живеещи с това заболяване по-добре да се възприемат от обществото.“ Това заяви директорът на Националния център по заразни и паразитни болести проф. Тодор Кантарджиев на церемонията за награждаване на победителите в конкурса „Иновации и напредък в името на общата кауза – за свят без HIV”.Проф. Марияна Стойчева, началник на Клиниката по инфекциозни болести в МБАЛ „Свети Георги“, Пловдив и председател на Южнобългарското дружество по инфекциозни болести, отбеляза, че е много важно да се говори открито за ХИВ и за стигмата, свързана с него.Проф. Татяна Червенякова, директор на СБАЛ по инфекциозни и паразитни болести \"Проф. Ив. Киров\" и председател на Българското дружество по инфекциозни болести отчете, че броят публикации по темата се повишава значително с всяка изминала година и това е един от начините стигмата в обществото да бъде преборена ефективно.Д-р Нина Янчева от СБАЛИПБ, припомни социалната значимост на ХИВ и допълни, че колаборацията между различните участници в процеса е от изключително значение „Само обединените усилия на общество, медицински специалисти, институции и пациентски организации могат да доведат до подобряване възприятието на хората живеещи със СПИН в страната ни. Това е обща кауза и се радвам, че виждам толкова много съмишленици днес.“, добави тя.„Много сме щастливи, че виждаме разбиране по проблемите на хората, живеещи с ХИВ, от страна на институциите, индустрията и експертите“, каза Елена Биринджиева, председател на Сдружение „Здраве без граници“. Тя добави, че ръководената от нея организация работи в посока на тестването и ранната диагностика, а сред новите й инициативи е организирането на работа в групи както с пациентите, така и с техните семейства.„Напредъкът в науката е огромен и сме горди, че сме част от него. Допреди 40 години не знаехме за съществуването на ХИВ и СПИН, а в близко бъдеще очакваме одобрение на първата по рода си дълго действаща инжекционна терапия за възрастни, живеещи с вируса.“, заяви Лиза Бонадона представител на фармацевтичната кампания, която разработва терапиите за това заболяване. В конкурса бяха подадени 11 материала от национални и регионални печатни медии и онлайн издания. Победител е Силвия Николова от в. \"Монитор\", с материала „Проф. Марияна Стойчева: Лекарства правят ХИВ неоткриваем в кръвта“. Втората награда е за Надежда Динева, News.bg - „За да живеят ХИВ позитивните, стигмата трябва да се лекува“. Третото място се поделя между Мария Драганова, zonazdrave.com за материала „За свят без ХИВ“ и Габриела Стефанова, Zdravedae.com за материала „ХИВ вирусът срещу вируса страх“. Четиримата отличени получиха плакет, а на всички кандидати бяха връчени сертификати за участие в конкурса.", "date": "2019.11.26", "title": "Проф. Тодор Кантарджиев: Над 90% е откриваемостта на ХИВ-позитивните у нас"}
{"url": "https://offnews.bg/politika/premierat-borisov-i-vanshniat-ministar-zaharieva-izpratiha-saboleznova-716256.html", "text": "Министър-председателят Бойко Борисов изпрати съболезнователна телеграма до премиера на Албания Еди Рама след десетките земетресения, започнали тази нощ и продължили до сутринта, които отнеха човешки живот и раниха над 100 души.\"От името на целия български народ и от свое име изказвам най-искрени съболезнования и съчувствия към Вас и към роднините и близките на пострадалите“, пише премиерът Борисов в съболезнователната телеграма до Рама. „Споделяме болката на албанския народ, изразяваме надежда за скорошно оздравяване на пострадалите и бързо възстановяване на сериозните материални щети. В този труден момент имаме готовност отново да окажем необходимата подкрепа на приятелска Албания“, пише още Борисов до своя колега.Вицепремиерът и външен министър Екатерина Захариева също изпрати съболезнователна телеграма до албанския си колега Гент Чакай.„С дълбока тъга научих трагичната новина за земетресението, което сполетя вашата страна, причини трагична загуба на човешки животи, наранявания и разрушения\", пише тя.В посланието си външният ни министър изразява съчувствието към семействата и близките на жертвите и пожелава скорошно възстановяване на ранените.„България остава готова да подкрепи и помогне на приятелска Албания по всеки възможен начин\", уверява още българският вицепремиер.", "date": "2019.11.26", "title": "Премиерът Борисов и външният министър Захариева изпратиха съболезнователна телеграма до албанските си колеги"}
{"url": "https://offnews.bg/obshtestvo/12-godini-dms-v-balgaria-nad-9-500-000-leva-za-911-razlichni-kauzi-716260.html", "text": "Създаден преди 12 години DMS остава най-популярният дарителски механизъм в България. За този период чрез платформата са събрани над 9 531 964 лева за 911 различни кампании.Към момента 181 активни кампании на хора и организации търсят своите добротворци през напълно обновения уебсайт Част от кампанията „Отвори врата за доброто. Влез, стани дарител!“ е Предизвикателството на DMS, което се осъществява изцяло в социалните мрежи. В него известни личности от различни сфери подкрепят благотворителността чрез личния си пример.Условието към участниците във всички предизвикателства е да влязат на сайта , да изберат и подкрепят някоя от многобройните каузи, след което да споделят това в страниците на една от популярните личности в предизвикателството. Жребий определя при кого отива подарената вещ. Сред личностите, подкрепили инициативата са: Драгомир Симеонов, Митко Павлов, Део и съпругата му Мариана, Лорина Камбурова, Кирил Николов - Дизела, Красимира Хаджииванова.Част от кампанията е и инсталацията в Бизнес парк София, която има за цел насърчаване на дарителството и разясняване на механизмите за бързо и надеждно набиране на средства чрез еднократни или абонаментни SMS-и на кратък номер 17 777, чрез онлайн дарения през системата на ePay и посредством виртуален POS терминал.", "date": "2019.11.26", "title": "12 години DMS в България: Над 9 500 000 лева  за 911 различни каузи"}
{"url": "https://offnews.bg/bojni/dzhoshua-horata-shte-razkazvat-na-svoite-vnutci-za-revansha-s-ruis-716257.html", "text": "Бившият световен шампион в тежката категория на професионалния бокс Антъни Джошуа смята, че предстоящата му битка с Анди Руис младши ще бъде помнена дълго време.Двамата ще се изправят един срещу друг в реванш на 7 декември в Саудитска Арабия. Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO.Джошуа пристигна в Рияд в събота. Той ще се радва на подкрепата на хиляди фенове от Великобритания, които ще наблюдават на живо срещата.\"Това бъде невероятна вечер. Радвам се, че много мои фенове ще присъстват край ринга, особено от Обединеното кралство.Определено ще бъде вечер, за която хората ще разказват на своите внуци, че са присъствали. Една от онези емблематични вечери на бокса. Удоволствие е да се работи с всички в Саудитска Арабия\", каза Джошуа.", "date": "2019.11.26", "title": "Джошуа: Хората ще разказват на своите внуци за реванша с Руис"}
{"url": "https://offnews.bg/temida/zaporirat-imushtestvo-za-blizo-142-mln-leva-na-semejstvo-banevi-716261.html", "text": "Апелативният съд в Бургас запорира имущество за 141 820 225,19 лева на семейство Евгения и Николай Баневи като обезпечение на бъдещ иск на КПКОНПИ, съобщи прокуратурата.Обект на запора са поименни акции и дружествени дялове от капитала на търговски дружества на Баневи, на движими вещи, иззети от Специализираната прокуратура - златни кюлчета и накити, часовници, монети и др., както и моторна яхта, както и пари в банкови сметки.Баневи са обвинени в участие в организирана престъпна група за данъчни престъпления, пране на пари и за незаконно притежание на оръжие. Николай Банев е обвинен като извършител на данъчните престъпления, а съпругата му – като негов помагач. Майката на Николай Банев - Мария Банева, ще отговаря пред съда за участието в организирана престъпна група. ", "date": "2019.11.26", "title": "Запорират имущество за близо 142 млн. лева на семейство Баневи"}
{"url": "https://offnews.bg/zdrave/v-niderlandia-dostaviat-lekarstva-na-patcienti-s-dronove-716262.html", "text": "Медицинският център Erasmus в Ротердам, Нидерландия, обединява усилията си с логистичната компания PostNL и кръвната банка Sanquin, за да задвижи експеримент с доставка на лекарства и кръвни продукти от лабораториите в болницата или от болницата в дома на пациента с помощта на дрон. Идеята е, че по този начин доставката е много по-бърза и не ангажира пациента, когато е трудноподвижен, съобщава Medik Forum.\"Искаме да разберем дали можем бързо да доставяме лекарствата до пациентите и безопасно ли е това\", казва Дейвид Дрекшаг от медицинския център Erasmus. Експериментът е започнал на 21 ноември и ще продължи три години.Кръвната банка Sanquin изпълнява спешни поръчки за доставка на кръв и кръвни продукти около 100 пъти месечно, затова проявява сериозен интерес към използването на безпилотните устройства за тази цел.\"В случай на извънредна ситуация ние имаме срок за доставка, който трябва да спазим. Това предизвиква стрес на екипа, който превозва продуктите, и създава суматоха в движението по пътищата. Затова сме особено заинтригувани от възможността да използваме дронове за тази цел\", казва представител на банката.Проф. Стефано Страмиджиоли, специалист по роботехника от университета в Твенте, е ентусиазиран от началото на експеримента. Той подчертава, че техническото изпълнение не е сложно, но са необходими промени в законодателството, за да се осигури законното и безопасно летене на дроновете.\"В момента съществуващите закони за въздушното пространство в значителна степен ограничават движението на безпилотни устройства\", коментира Страмиджиоли пред NL Times.", "date": "2019.11.26", "title": "В Нидерландия доставят лекарства на пациенти с дронове"}
{"url": "https://offnews.bg/futbol/atanas-furnadzhiev-mihail-kasabov-e-prezident-s-lechkov-si-napravihm-716252.html", "text": "Вицепрезидентът на Българския футболен съюз Атанас Фурнаджиев категорично обяви пред БНТ, че Михаил Касабов е избран временно за президент на организацията. Фурнаджиев разкри, че той и Йордан Лечков са отказали поста и допълни, че е най-добре провеждането на конгреса да бъде през февруари, а не да се отлага за по-късно.\"Времнно изпълняващ длъжността президент на БФС е Михаил Касабов. Да, има словестни престрелки, но това е - Касабов е вписан в Търговския регистър. На въпросното заседание, на което той беше избран, освен членовете на Изпълкома, присъства и цялата админстрация.Имаше и секретар, който води протокола. Гласуваше се явно. Всички единодушно избрахме Касабов. Аз и Лечков си направихме отвод. Подписа се протокол в присъствието на всички\", каза Фурнаджиев.\"След заседанието дадохме съвместна пресконференция, на която Лечков присъства. В четвъртък е насрочен Изпълком, на който ще бъде взето решение и за конгреса. Ще се обсъди и ситуацията с изявленията му.Няма как да не се свика конгрес. Има диспут вътре в Изпълкома, това е колективен орган, водят се непрекъснати дискусии. Аз искам още февруари да има конгрес. Не бива да се отлага за по-късно. Предстоят баражи на националния отбор, имаме шансове да се класираме на Евро 2020. Ще играем срещу отбори от нашата черга. Имаме шансове за класиране\", коментира Фурнаджиев.\"Абсолютно възможно е февруари да се проведе конгрес. Някои казват, че трябвало да минат баражите, за да имало спокойствие за националния отбор и треньора. Някои колеги пък искат да приключи сезона и чак тогава да има конгрес. Три са настроенията в Изпълкома - за провеждането на конгрес през февруари в мое лице, други са за април, а трети - след края на първенството през май.Ние сме единствената държава в Европа, която избира президент от толкова много клубове. Организирането на конгрес - да се съберат 700 представители на отборите в една зала, не е лесно. Това е решението, което е взето преди доста години (б.р. - на конгреса всеки от близо 700-те клубове да има глас). Това е уставът на организацията.Той може да бъде променен от конгреса. Ако се прецени, ще се гласува. Тези клубове, които трябва да гласуват за това да отпадне правото на глас, не биха гласували против себе си, все едно гласуват да отпадне правото им на глас при провеждането на конгреса. Малки, големи, това са 700 клуба\", обясни още Атанас Фурнaджиев.Той коментира и разследването на bTV, в което бе уличен в злоупотреба със средства по съвместни програми със спортното министерство.\"Преди дни излязох с декларация по случая. Днес ще има пресконференция, на която хората в БФС, които са подписвали документите и са одобрявали офертите, ще дадат обяснение за широката публика.Да, аз съм собственик на фирмата \"КП Имобилиен\" ЕООД, която е инвеститор в комплекс \"Белведере Холидей Клуб\", това дружество продава апартаменти. Аз съм ги продал на чуждестранни и български лица. След това те ги отдават на други лица. Аз не се облагодетелствам от това, че някой футболен отбор спи там. По никакъв начин не печеля от това нещо\", подчерта Фурнаджиев в студиото на БНТ.\"Печеля от продажбата на апартаменти в комплекса, това е\", категорично обяви бизнесменът.\"Това е единственият комплекс на територията на Банско с футболен терен и всички условия за тренировки на отборите. Има си процедура с избор на туроператор. Избран е от БФС, те решават. След това туроператорът предоставя офертите и се избира най-доброто\", обясни Фурнаджиев.\"Комисията, която прави избора, е съставена от отговорника за детско-юношеския футбол Емил Костадинов, от Лъчезар Димитров и Андрей Петров. Те избират туроператора. След това фирмата предоставя вариантите за хотели. Но това категорично не са мои хотели\", каза бизнесменът.\"Що се касае до сумата от 75 лева на човек - това е цената, която държавата заплаща на нашите спортисти на ден. Включена е нощувката в хотел и храната - закуска, обяд и вечеря\", добави Фурнаджиев.", "date": "2019.11.26", "title": "Атанас Фурнаджиев: Михаил Касабов е президент, с Лечков си направихме отвод"}
{"url": "https://offnews.bg/zdrave/proveriavame-onlajn-kak-sa-ni-lekuvali-716283.html", "text": "От днес Националната здравноосигурителна каса (НЗОК) предлага нова услуга на здравноосигурените лица. На здравния портал www.nhif.bg на институцията, в меню „Услуги за граждани“, се отваря секция „Отчетени дейности за здравноосигурени лица от договорни партньори на НЗОК“, където всяко здравноосигурено лице може да извършва справки за използваната от него медицинска помощ за период от пет години. Визуализираната информация е обединена по дейности – болнична, извънболнична, лабораторни изследвания и др.Резултатът от справката визуализира знак „+“, когато в информационната система на НЗОК съществува отчетена дейност от договорен партньор за съответния месец. Справката се извършва чрез въвеждане на собствено име, ЕГН и код за спам, без да съдържа лични здравословни данни и медицинска информация.При изявено желание от страна на здравноосигурения, той може да се абонира за автоматично известяване за всяко регистрирано движение по здравното му досие на посочен от него електронен адрес. Достъпът до пълната информация, съдържаща се в здравното досие, както и абонаментът, са възможни от портала на НЗОК, меню „Услуги за граждани“, прозорец „Преглед на досие от здравноосигурените лица“.Проверката се осъществява с електронен подпис, с уникален код за достъп (УКД) или ПИК на НАП. Издаването на УКД се извършва на място в районните здравноосигурителни каси (РЗОК). В процес на изграждане е специализирано мобилно приложение, което ще предоставя информация за услугите от сайта на НЗОК.Въвеждането на новата услуга предоставя възможност за цялостен и пълен контрол на здравноосигурените за ползваната от тях медицинска помощ. При открити несъответствия всеки може да подаде сигнал до съответната РЗОК или на e-mail - grajdani@nhif.bg.", "date": "2019.11.26", "title": "Проверяваме онлайн как са ни лекували"}
{"url": "https://offnews.bg/ikonomika/podkrepa-izliza-na-natcionalna-stachka-utre-iska-rabotodateliat-da-716265.html", "text": "КТ \"Подкрепа\" организира национален протестен митинг под надслов „Болните работници не са престъпници!“ утре, 27 ноември. Макар управляващите да дадоха на заден за неплатения първи ден болничен, синдикатите настояват за друга промяна в настоящата схема на плащане: не първите 3, а поне първите 5 дни от болничния да се поемат от работодателя. В момента работодателите изплащат първите 3 дни на 70% от стойността на дневния надник. Синдикатите освен това настояват периодът от болничния, поет от работодателя, да се изплаща върху 100% от надника. Допълнителни искания са да отпаднат дължимите данъци за хората на минимална заплата, да се ограничи извънредният труд, да се актуализира ставката за нощен труд и да се прилага сумираното изчисляване на работното време само в непрекъсваеми производства.Протестното шествие утре ще започне в 11 ч. от пл. „Княз Александър I“ по бул. „Цар Освободител“ до пл. „Народно събрание“, където протестиращите ще внесат протестна декларация. След това шествието ще продължи по бул. „Васил Левски“ и бул. „Княз Ал. Дондуков“ до ул. „Тракия“ №15, след което обратно по бул. „Княз Ал. Дондуков“ до пл. „Независимост“.Предупредителна стачка освен това ще се проведе в 35 дирекции на \"Социално подпомагане\" между 10 и 11 ч същия ден. основното искане е за 40% базово увеличение на основната работна заплата на социалните работници и служители. Стачката е организирана от Националния синдикат на административните служители към КТ „Подкрепа“", "date": "2019.11.26", "title": "'Подкрепа' излиза на национална стачка утре, иска работодателят да поема първите 5 дни болничен"}
{"url": "https://offnews.bg/politika/prezidentat-podpisa-ukaza-za-naznachavaneto-na-ivan-geshev-za-glaven-p-716263.html", "text": "Президентът Румен Радев подписа указа за назначаване на Иван Гешев за главен прокурор.В 12:05 ч. той даде изявление пред медиите.Държавният глава бе категоричен, че го подписва не защото повторното гласуване на кандидатурата във Висшия съдебен съвет е разсеяло съмненията, заради които той върна предложението при първото му внасяне, а защото не иска да наруши Конституцията на Република България.\"В началото на месеца върнах предложението и подчертах, че начинът на провеждане на този избор трябва да създава доверие в обществото, а не да поражда съмнения. Повторното гласуване във Висшия съдебен съвет не успя да ги разсее. Няма как обаче да се вслушам в призивите за нарушаване на Конституцията, защото върховенството на закона е фундаментът на демокрацията. България ще просперира, когато започнем да уважаваме и спазваме законите, затова няма да допусна точно президентът да наруши Конституцията, чието спазване винаги съм отстоявал\", заяви държавният глава.\"Днес подписах указ за назначаване на г-н Иван Гешев за главен прокурор, като преди това го поканих за среща в президентството. Ясно изразих своите очаквания за справедливост, в чиято основа е независимата и ефективна прокуратура, отнасяща се еднакво към всички, нарушили закона – без оглед на социално положение, политическа принадлежност и участие във властта\", каза Радев.Според него българите очакват развръзка за корупцията по високите етажи на властта, за скритите офшорни сметки, фирми и имоти зад граница на политици и магистрати, за „Апартаментгейт“, за Българската агенция за безопасност на храните и мобилните инсинератори, за безобразното качество на ремонти и инфраструктурни проекти и много други. Към тази група бе причислена и КТБ.\"Изясняването на всички виновни лица и възмездието са истинският тест за новия главния прокурор. Искам да подчертая: не селективно посочвани, а всички виновни. От това зависи дали главният прокурор ще сбъдне надеждите на българите за законност и справедливост\", подчерта президентът.Радев уточни, че в българския конституционен модел отчетността на главния прокурор приключва с избора му. Затова и обществото ни е особено чувствително към тази процедура. \"Въпросът обаче е в цялостния модел на българската прокуратура, в нейното устройство и функции, в мястото ѝ в съдебната система и връзките с други институции. Това е трудна тема, непокътната от 30 г., но нейната обществена значимост е особено актуална днес. Затова започвам широк обществен дебат за промени в конституцията и ще поканя академичната общност, парламентарно представените партии, институции, професионални сдружения и граждански организации\", каза Румен Радев.Според него ефективността на реформите в съдебната система зависи от това дали ще постигнем справедливост, пречупване на корупцията, качествено държавно управление и просперираща обществена среда.\"Неведнъж съм заявявал, че бъдещето ни като нация зависи от нашата зрялост и общи усилия. България ще стане нормална европейска държава, когато обществото осъзнае своята сила и отговорност, когато се засили гражданското участие и контрол върху управлението и институциите\", допълни държавният глава.На срещата с Гешев преди изявлението си пред медиите Румен Радев ясно е изразил очакванията си за справедливост, \"в основата на която е независимата и ефективна прокуратура, отнасяща се еднакво към всички нарушили закона, без оглед на социално положение, политическа принадлежност и участие във властта\".Всичко, което каза президентът Румен Радев, може да видите тук:След президента пред медиите говори и Иван Гешев. Ето какво каза той:", "date": "2019.11.26", "title": "Президентът подписа указа за назначаването на Иван Гешев за главен прокурор (изявление и видео) - обновена"}
{"url": "https://offnews.bg/futbol/berbatov-vartiat-se-edni-i-sashti-hora-v-bfs-triabva-nov-chovek-s-do-716268.html", "text": "Бербатов особено се запали по свръхнаболял въпрос - за БФС. В интервюто, дадено през октомври, Димитър остана актуален и днес - сякаш прогнозира развитието на ситуацията. Ето мнението на славната деветка по темата, а всичко останало - в брой 19 на СПРИНТ, който ще излезе на пазара от 28 ноември.Какъв е шансът да се кандидатирате някога за президент на БФС? Остана ли амбицията да оправите футбола?- Имам много разговори със себе си по тази тема. И с мои близки. Ако някой каже че е 100 процента готов за подобен пост, значи е безрасъден...Но моментът е такъв, че трябва радикална промяна във всичко. Всичко! Имаме ситуация, знак на съдбата, че нещата трябва да се променят драстично, изцяло. Изцяло! Имената, които се въртят напоследък из медиите, не са промяна. Сменяш един човек с друг и всичко си остава както преди. Лицата се менят, системата - не.Който да е президент на БФС, трябва да е независим, нов човек, независим и финансово, да има добро име. Трябва да е подредил своя живот, за да подреди и БФС.. Трябва да има добро име в УЕФА, да говори езици..Ние сме малка държава и е наложено мнение, че всеки познава всеки. И може да му говори свойски, приятелски. Това усещане за близост позволява на хората да си звънят и - може ли това или онова. Няма лошо, на всеки му се случвало да звъни на някого за нещо. Но когато тази близост се използва за неморални неща, и не знаеш къде е границата, която не трябва да минаваш, тогава е проблем.Затова нов човек трябва да прави промени в ръководството на футбола като цяло, и в изпълкома, който да е без клубни президенти. Плюс промени в съдийската комисия, в администрацията на първенство... И най-вече в развитието на детско-юношеския футбол в България.Но имената, които се въртят в пространството... Това не е зов за промяна. Не бива да има оплитане в отношения, близости, приятелства.За президента също трябва да има мандатност! Примерно два мандата. Нещо, върху което добре да се помисли сериозно. И този човек да има много силен екип! Сам няма как да промени каквото и да е.Тъй като делегатите на конгреса избират президента, те трябва да искат промяната. Иначе нищо няма да се случи.Трябва една трета от делегатите да поискат конгрес, за да се случи. Е, къде са те? Къде са в момента, когато трябва да реагират и да действат. Защо мълчат? Нали уж искаме промяна, а никой от хората, които могат да я извършат наистина - защото те избират кой да ги ръководи и представлява, не действат. Това е висша форма на безразличие и нежелание за промяна. И то от родните ни футболни клубове, а това само по себе си говори много.Защото делегатите представляват своите отбори - същите отбори, които трябва да развиват добри играчи, за да се вдигне нивото на футбола ни. И ако те не искат и не виждат, че трябва цялостна промяна на управлението, за да има възможност за развитие както на техните клубове, така и на футбола ни - лошо! Защото, когато казваш, че искаш промяна, и моментът за нея настъпи, а ти пак избереш старото, това вече е лицемерие. И тогава трябва да се търси сметка от тях.Отивате репортери, медии, намирате отговорник на зоналните съвети, тъй като той организира делегатите на отборите от своята зона, и го питате защо е гласувал така и така?Сложно е, но и просто. Трябва да се смени системата като цяло, а не само един човек.А има и наложено мнение, че за да управляваш, трябва да си над определена възраст. Мнения от рода на \"Той още е млад... Той още е зелен...\" Е, ще чакаме да стане някой на 62 и тогава ли ще е узрял да ръководи?...Ето, аз ръководя фондацията си вече 11 години. Това е работа с много хора, управление на бюджети, взимане на решения, делегиране на права на точните и отговорни хора. Аз мога да имам много повече опит от един човек, който е на 50 примерно! А в същото време да се уча на други неща от хора по-млади от мен. Възрастта не значи повече опит и знание. Вече не! Трябва все повече кадърни млади хора да навлизат в структурите на БФС, за да се движим в крак с времето.Виждаме също как няма уважение дори между хората, които управляват футбола. Поне го дръжте това зад затворени врати... Подобни неща показва как се ръководи - хаотично.А като видиш, че след толкова време нещата не се получават, имай поне малко достойнство и поеми някаква отговорност, дай си сметка, че може би и ти си част от причината нещата да не се получават, и си тръгни.Както се сменят треньори, футболисти, същото важи и за ръководителите. Как все всички други са виновни!Всички, които обичат футбола, и имам предвид цялата футболна общественост, трябва да поиска промяната и да я търси активно!", "date": "2019.11.26", "title": "Бербатов: Въртят се едни и същи хора в БФС, трябва нов човек с добро име"}
{"url": "https://offnews.bg/temida/protcesat-sreshtu-miniu-stajkov-tragva-po-sashtestvo-na-14-ianuari-to-716266.html", "text": "Съдебният процес срещу собственика на \"Винпром - Карнобат\" Миню Стайков и другите 13 обвинени за злоупотреба със средства от европейските земеделски фондове ще започне по същество на 14 януари 2020 г., реши Специализираният наказателен съд в разпоредително заседание снощи (25 ноември 2019 г.), съобщи прокуратурата.Съдът прие, че няма процесуални пречки делото да стратира, след като не намери допуснати пропуски и грешки в обвинителния акт, които биха накърнили правото на подсъдимите да се защитават.Миню Стайков остава в ареста. Съдебният състав потвърди мярката му за неотклонение „Задържане под стража“ с мотива, че не са настъпили нови обстоятелства, които предполагат нейното изменение.Със същия мотив потвърди и определените парични гаранции на 9-има от подсъдимите, които без законно основание са получавали или са кандидатствали да получат средства от еврофондовете. Съдът измени в по-леки единствено мерките на четиримата подсъдими служители на Държавен фонд „Земеделие“ – от „Парична гаранция“ в „Подписка“, тъй като в момента те са без работа и доходи, а по-тежките мерки вече са изпълнили целите си, предвидени в закона.На разпорадителното заседание Министерството на финансите предяви граждански иск срещу Миню Стайков и други четирима от подсъдимите, с който претендира пред съда да бъдат възстановени в бюджета всички усвоени от тях средства на Държавен фонд „Земеделие“ от европейски земеделски фондове.Стайков бе задържан на 5 септември 2018 г. и привлечен към наказателна отговорност от Специализираната прокуратура за ръководене на организирана престъпна група за данъчни престъпления и пране на пари. Оттогава той е в ареста, след като през май 2019 г. му бе повдигнато обвинение по второ дело (заедно с още 13 лица, петима от които служители в Държавен фонд „Земеделие“) - за участие в престъпен сговор с цел злоупотреба със средства от Програмата за развитие на селските райони и Националната програма за подпомагане на лозаро-винарския сектор.", "date": "2019.11.26", "title": "Процесът срещу Миню Стайков тръгва по същество на 14 януари, той остава в ареста"}
{"url": "https://offnews.bg/temida/geshev-se-zareche-da-napravi-vsichko-za-da-specheli-doverieto-na-graz-716270.html", "text": "„Моето мнение е, че прокуратурата е част и трябва да остане част от съдебната власт. Това е мнение на почти цялата магистратска общност. Ако сте чули правилно, президентът каза, че ще инициира дебат по темата за конституционните реформи. Не съм чул обаче какво смята президентът, че трябва да бъде променено.”Така новият главен прокурор Иван Гешев отговори на  за промени в конституцията, засягащи прокуратурата. Самият Радев не обясни какво точно има предвид под промени, но даде да се разбере, че е недоволен от работата на обвинението и независимостта на шефа му.Гешев, който изчака президентът да обяви, че е издал указ за назначаването му като главен прокурор, посочи, че не е работил селективно по делото \"КТБ\", както и екипът от следователи, прокурори и съдебни служители. \"Това ще стане ясно и в хода на съдебното производство”, каза той, но не спомена за другите дела от обществен интерес, изброени от Румен Радев.Наследникът на Сотир Цацаров бил с ясното разбиране, че прокуратурата трябва да е още по-активна и по-активно да отговори на очакванията на българските граждани за повече справедливост. \"Съзнавам, че обществото очаква това и ще направя всичко възможно да оправдая тези очаквания\", обяви Гешев.Според него през годините определени политико-олигархични кръгове, които разполагат и с медии, са внушавали, че отговорна за всичко, което не се случва в българското правораздаване, е прокуратурата. \"Да се фиксираш само върху прокуратурата, върху това, че някоя институция е нещо лошо и да се бориш срещу нея за мен е непродуктивно. Това уврежда имиджа на цялата държава, макар че някой постига личен или политически интерес\", бе коментарът на Гешев по повод протестите срещу неговия избор. Той не каза дали ще има наказание за организаторите, защото България е демократична държава и всеки може да си протестира.Гешев добави, че има приоритети, но няма да ги коментира, преди официално да приключи процедурата по встъпването му в длъжност.Новият обвинител №1 отговори и на обвинението на държавния глава, че на практика е недосегаем. \"Главният прокурор не е недосегаем и не решава всички проблеми в държавата. Смятам да развенчая мита, че той е всевластна и безконтролна фигура. Главният прокурор не е пощенска кутия, за да приема сигнали от политици. Рационално е българските политици да внасят сигналите си в компетентната прокуратура. Те не трябва да използват главния прокурор за реклама.” ", "date": "2019.11.26", "title": "Гешев се зарече да направи всичко, за да спечели доверието на гражданите"}
{"url": "https://offnews.bg/tehnologii/koi-sa-goreshtite-novosti-ot-pazara-za-hosting-uslugi-716273.html", "text": "Ако сте собственик на сайт или скоро планирате да се сдобиете с такъв, със сигурност ще ви е интересно да се запознаете с новостите в хостинг сектора. Някои от тях засяга Владислав Георгиев - съосновател на NS1.bg в  за Телевизия Европа. От него научаваме, че в този бързо развиващ се пазар, най-гореща е темата за увеличението на лицензните цени за контролния панел cPanel. Това решение заедно с останалите водещи платформи вече е собственост на една фирма, която вдигна цените с до 2000% за лиценз.Това от своя страна води до значително поскъпване на хостинг услугите, тъй като на практика е постигнат монопол върху този тип решения. Компаниите засега плащат по-високите такси, а по-големите от тях пристъпват към създават на собствени платформи за заместване на cPanel.  са предвидили подобно развитие още преди години, като за целта са създали собствена облачна лаборатория за разработка на цялостно решение, включително . По този начин клиентът може да разчита само на една компания, без да се обвързва с трети страни.В момента 80% от разходите са именно към трети страни, но от около месец NS1.bg вече е постигнала независимост в това отношение. Това е възможно благодарение на далновидното насочване на инвестиции преди години. Финалният продукт на компанията е с цена за клиента под зоната за комфорт, която в световен мащаб е под 20 долара, за управляем сървър с контролен панел и останалите свързани услуги.NS1.bg има най-добрата оферта в целия Свят, като компанията предлага решението си и на международните пазари чрез американското си подразделение. Георгиев отбелязва, че гигантите като Amazon и Microsoft не са директни конкуренти, тъй като те не искат да навлизат на пазара на управляеми услуги.Американският филиал на NS1.bg обслужва клиенти от над 120 държави, а всичко това става онлайн и не е нужно дори да има физическо присъствие в отделните страни. В момента се обслужват около 700 000 сайта при персонал от 25 човека в България. Това се постига чрез въвеждането на автоматизирани процеси, което дава и възможност за постигането на висока степен на конкурентност.Иначе хостинг пазарът като цяло се определя от настроението на потребителите, като от 5 години насам намалява драстично търсенето на споделен хостинг. На другия полюс е това за виртуални сървъри и облачни услуги. Георгиев прави и връзка с идеята на Бил Гейтс за компютър във всеки дом с тази за възможността всеки сайт да има собствен сървър. В тази връзка той засяга и темата с цената, като според него тя е особено силен фактор за малкия и среден бизнес.", "date": "2019.11.26", "title": "Кои са горещите новости от пазара за хостинг услуги?"}
{"url": "https://offnews.bg/zdrave/lekari-izvadiha-7-4-kilogramov-babrek-ot-patcient-v-india-716253.html", "text": "Индийски лекари премахнали 7,4-килограмов бъбрек от пациент с наследствено заболяване, предаде Би Би Си.Смята се, че това е най-големият бъбрек, който някога е бил отстраняван в Индия. Обикновено теглото на този орган е между 120-150 гр. Пациентът страдал от бъбречна поликистоза. Генетично предаваната болест се характеризира с формиране и нарастване на множество кисти в двата бъбрека, което може да доведе до развитието на хронична бъбречна недостатъчност.Големите бъбреци са често срещани при пациенти със заболяването, но обикновено хирурзите не отстраняват органа, освен ако няма инфекция и вътрешно кървене - пояснява д-р Сачин Катурия от болницата \"Сър Ганга Рам\" в Делхи. Този пациент обаче е бил инфектиран и антибиотиците не са му повлияли. Стигнало се дотам човекът да има затруднено дишане и лекарите трябвало да отстранят бъбрека, за да спасят човека.Д-р Катурия споделя, че той и колегите му очаквали органът да е голям, но не чак толкова. И не е само това: \"Другият му бъбрек е още по-голям\", казва хирургът.Той цитира данни, според които най-тежкият бъбрек, вписан в книгата \"Световни рекорди на Гинес\" е 4,5 кг., въпреки че в урологичните списания може да се прочете и за по-тежки. Описани са случаи на 8,7-килограмов бъбрек на пациент от Холандия, както и 9-килограмов орган на пациент от САЩ.Сега д-р Катурия и колегите му обмислят да представят случая за вписване за нов рекорд.Поликистозната бъбречна болест е наследствена и често симптоматиката ѝ се проявява при пациенти на възраст между 30 и 60 г. ", "date": "2019.11.26", "title": "Лекари извадиха 7,4-килограмов бъбрек от пациент в Индия"}
{"url": "https://offnews.bg/sviat/dva-frenski-helikoptera-se-sblaskaha-v-nebeto-nad-mali-13-voenni-zagi-716267.html", "text": "13 френски войници са загинали в сблъсък на два хеликоптера, участващи в антиджихадистка операция в Мали, съобщи пресцентърът на френското президентство, цитиран от Би Би Си. Обстоятелствата, предизвикали катастрофата, са неясни. Тече разследване.Сблъскали са се \"Тигър\" и \"Кугър\". Сред загиналите са шестима офицери и един главен ефрейтор.Инцидентът, станал в понеделник, е довел до една от най-тежките загуби за френските военни от десетилетия насам. Френският президент Еманюел Макрон изрази своята \"дълбока тъга\" от катастрофата. \"Тези 13 герои имаха само една цел: да ни защитят - пише Макрон в Туитър. -Прекланям се пред болката на техните близки и другари.\"През 2013 г. Франция разположи хиляди войски в Мали, след като ислямистките бойци завзеха огромни части от север. Оттогава армията на Мали е завзела територията, но несигурността там продължава и насилието се разпространява и в други страни в региона. Франция е разположила свои 4500 военнослужещи в Мали, Мавритания, Нигер, Буркина Фасо и Чад.Франция даде още една жертва в Мали този месец. Друг френски войник, Ронан Поано, беше взривен близо до автомобила му.Общо 38 френски войници са убити в Мали, откакто Франция се намеси в конфликта.", "date": "2019.11.26", "title": "Два френски хеликоптера се сблъскаха в небето над Мали: 13 военни загинаха"}
{"url": "https://offnews.bg/zdrave/mozachno-vazpalenie-mozhe-da-e-prichinata-za-zatlastiavane-pri-mladite-716271.html", "text": "Мозъчно възпаление може да е причина за затлъстяването при младите хора, твърдят учени от университета в Сао Пауло, цитирани от Medicalxpress. Възпалението засяга важни области, които отговарят за контрола върху апетита, емоциите и когнитивните функции. Учените са изследвали особеностите на мозъка при тийнейджъри със затлъстяване, на възраст 12-16 години. Сред доброволците било открито влошаване на състоянието на бялото вещество, което влияе върху синтеза на инсулина, хормонът, който подпомага регулирането на кръвната захар. Според специалистите това мозъчно нарушение може да бъде съпоставено с развитието на инсулинорезистентност.Друг извод сочи, че при тийнейджърите със затлъстяване се наблюдават специфични мозъчни увреждания, които водят до резистентност към хормона лептин. Това е хормон, който се изработва от мастните клетки и спомага за регулиране на нивото на енергията и запасите от мазнини.Поради измененията, които настъпват, мозъкът престава да реагира на лептина и мастните клетки започват да изработват все по-големи количества от този хормон.\"При младите хора със затлъстяване открихме връзка между промените в мозъка и резистентността към лептин и инсулин. Положителна връзка има и с маркерите за възпаление, което ни наведе на мисълта, че възпалителният процес причинява тази резистентност\", казва специалистът по биомедицина Памела Бертолази.Тя отбелязва, че са необходими допълнителни изследвания, за да се определи дали възпалението при младите хора със затлъстяване е следствие на структурни изменения в главния мозък или напротив – възпалението причинява невронни нарушения.", "date": "2019.11.26", "title": "Мозъчно възпаление може да е причината за затлъстяване при младите хора"}
{"url": "https://offnews.bg/medii/koshlukov-samonakazah-se-sas-zapoved-dva-mesetca-bez-zaplata-da-mi-716296.html", "text": "Декември и януари няма да взимам никакви заплати. Да ми дойде акълът, обяви от ефира на БНТ генералният директор на медията Емил Кошлуков.Това е една голяма простотия. Разбира се, грешката си моя - че не съм видял. По решение на предишното ръководство заплатата на генералния директор е вдигната с 40%. Аз не съм го видял. И тези 5 месеца съм получавал по 40% отгоре, откакто съм директор. И затова се самонаказах със заповед да възстановя две заплати - 5 по 40 прави 200, сметна Кошлуков.Това е напълно законно, но напълно неморално - няма как в тази криза директорът да си вдигне заплатата с 40%, коментира той.Истинският лидер ръководи не с нареждания и заповеди, а чрез пример. Аз имам директорска заплата, за какво са ми 40% отгоре? Извинявам се на колегите. Нехаен и небрежен съм - не съм видял, че взимам една торба пари отгоре. Това е безумие. Върнах парите в сметката, оправда се генералният директор на БНТ.", "date": "2019.11.26", "title": "Кошлуков: Самонаказах се със заповед - два месеца без заплата. Да ми дойде акълът"}
{"url": "https://offnews.bg/obshtestvo/kupuvame-helikopter-linejka-s-20-miliona-leva-ot-oprr-716276.html", "text": "Над 108 млн. лева се предвижда да бъдат преразпределени между приоритетните оси на Оперативна програма „Региони в растеж“ 2014 – 2020 г. след одобрение на решение за промяна в нея. Изменението ще бъде обсъдено на предстоящото 15-то заседание на Комитета за наблюдение на програмата. Форумът ще се проведе утре в резиденция „Бояна“ в София. Заседанието ще бъде открито от заместник-министъра на регионалното развитие и благоустройството и ръководител на Управляващия орган на ОПРР Деница Николова. В него ще се включат и представители на Генерална дирекция „Регионална и градска политика“ на Европейската комисия.Предложението за промяна на ОПРР предвижда близо 25 млн. лв. да бъдат насочени към подобряване на енергийната ефективност на жилищни и обществени сгради в 28-те малки общини и периферни райони. 20 млн. лв. ще бъдат преразпределени към Министерството на здравеопазването за закупуване на медицински хеликоптер и осигуряване на съпътстваща инфраструктура за използването му.Наскоро стана ясно, че въздушният превозвач \"Хели ер\", който притежаваше последния хеликоптер линейка в България, го е продал зад граница. Така на практика спасителните операции по въздух в планините станаха невъзможни.Очаква се други 55 млн. лв. да бъдат пренасочени към ремонт на участъци от републиканската пътна мрежа, а малко над 2 млн. лева - към мерки за подобряване на безопасността на пътната инфраструктура.Ще бъде обсъдено и предложението за пренасочване на малко над 6 млн. лева за инвестиции в образователна инфраструктура и закупуване на оборудване.", "date": "2019.11.26", "title": "Купуваме хеликоптер линейка с 20 милиона лева от ОПРР"}
{"url": "https://offnews.bg/futbol/2-v-1-zhandarmeria-i-brifing-s-opravdania-v-bazata-na-bfs-video-716294.html", "text": "Изпълнителният директор на Българския футболен съюз Борислав Попов изнесе информация относно разследването на колегите от bTV, което повдигна редица въпроси за това при какви условия и процедури централата подписва договори с фирми.\"\", каза Попов.Той разясни и причината за днешното повторно влизане на два буса с жандармерия пред сградите на БФС в Бояна и на \"Иван Асен\". Това се случи преди днешната пресконференция на БФС във връзка с медийното разследване срещу дейността на централата.\"\", каза Попов.", "date": "2019.11.26", "title": "2 в 1: Жандармерия и брифинг с оправдания в базата на БФС (видео)"}
{"url": "https://offnews.bg/obshtestvo/svetiat-sinod-se-obiavi-sreshtu-zakona-za-sotcialnite-uslugi-i-nenak-716297.html", "text": "Светият Синод на БПЦ призова Народното събрание \"да предприеме действия за отлагане действието на новия Закон за социалните услуги, както и за отмяната му, или основното му преработване - след широка обществена дискусия\".Според Светия Синод новоприетият закон \"обслужва интересите предимно на частните доставчици и ги извежда като основен доставчик на социални услуги\", както и \"създава възможности и предпоставки за социално инженерство, което може да доведе до пълна подмяна на отношенията между родителите и децата\".\"Създават се предпоставки за един модел на незаконна и ненаказуема намеса на чиновници и неправителствени организации в семейното огнище, които могат да доведат до разрушаване на семейството, до увеличаване на броя на социалните сираци при живи родители, до опустошени детски съдби. „Овластяването“ на детето се пропагандира винаги с идеите за т. нар. репродуктивно здраве и права на децата, но зад тази терминология се крие поход срещу детската чистота и невинност, институционална поквара на децата и опит за демографски контрол в семейните отношения\" - пише в Светият Синод \"с тревога констатира, че така наречените нови „семейни политики“, в основата на които е разбирането за детето като субект на самостоятелни юридически права и за родителството като социална роля, вече са придобили законов израз, който има противоконституционен характер.\"\"Тази лукава аритметика – колкото повече права за детето, толкова по-малко за родителите, поставя детето в зависимо състояние от външен генератор на детски права и чрез това внедрява изкуствен заместител на родителите във формата на професионални „майки“, институционални мащехи или други сурогатни форми на майчинство\" - пише още в становището.", "date": "2019.11.26", "title": "Светият Синод се обяви срещу Закона за социалните услуги и ''ненаказуемата намеса'' на НПО-та в семейното огнище"}
{"url": "https://offnews.bg/zdrave/dvama-ot-vseki-trima-balgari-pribiagvat-do-samolechenie-716264.html", "text": "Двама от всеки трима българи прибягват до самолечение, сочи проучване от маркетинговата агенция Pragmatica, по поръчка на медийна агенция Starcom, част от Publicis Groupe България. 61,5% от участвалите в изследването българи посещават лекар, след като не са успели да се излекуват сами.Как българите се справят с вирусните инфекции, вземат ли превантивни мерки, на кого се доверяват за здравни съвети? Това са само част от въпросите, на които отговорят запитаните в независимото проучване. От отговорите става ясно, че само 19% посещават лекар още при проява на първи симптоми. За сметка на това, основната част от хората, които са взели участие в проучването, вярват, че полагат нужните грижи за здравето си. Резултатите показват, че 59% разчитат и на натурални средства и билки при лечението си. 71% от анкетираните залагат основно на традиционната медицина.Българите са посещавали личните си лекари средно 3 пъти за изминалата година. Оказва се, че повечето хора вземат решение за покупка на лекарствен продукт по-скоро на база предишен личен опит, отколкото на препоръка от лекар. Почти всички семейства (97,5%) имат подготвена домашна аптечка с лекарства от първа необходимост, до която прибягват при поява на симптоми, а 63% първо посещават лекар и купуват лекарства след неговите препоръки. Въпреки това при 67,8% от хората се е случвало да заменят предписаното им лекарство от лекар с друго, по-евтино, със същото действие.Проучването показва, че 56% от анкетираните прибягват до онлайн пазаруването и по отношение на лекарства. Основните фармацевтични продукти, които българите купуват онлайн са хранителни добавки, витамини и пробиотици. Хората, които предпочитат традиционните аптеки, избират между 2 и 3 фармацевтични заведения всеки път, като влияние за избор оказват ценовите оферти.Все пак лекарите си остават най-достоверен източник на здравни съвети за 78% от анкетираните. Интересен факт е, че 44% от хората търсят решения за здравните си проблеми в специализирани сайтове. Повечето от тях се допитват по-често до приятелите си, отколкото до фармацевт, а 23% се доверяват на социалните мрежи.Проведеното проучване е количествено, направено чрез онлайн анкета към равен брой мъже и жени (обща бройка 400) на възраст от 18 до 70+ години, които ползват интернет поне веднъж седмично.", "date": "2019.11.26", "title": "Двама от всеки трима българи прибягват до самолечение"}
{"url": "https://offnews.bg/politika/sinat-na-prof-mermerski-e-prevodachat-na-sreshtata-mezhdu-tramp-i-bor-716295.html", "text": "Йонко Мермерски, синът на известния телевизонен водещ и популяризатор на народната медицина проф. Христо Мермерски, е преводачът на срещата в Белия дом между премиера Бойко Борисов и президента Доналд Тръмп, съобщи bTV.Йонко Мермерски работи с Държавния департамент от началото на 90-те и разделя денонощието между Вашингтон и София. Той е професор по химия, създател на множество патентовани изобретения и автор на над 30 книги, част от които в съавторство с баща си - Христо Мермерски.Преводачът не крие симпатиите си към американския президент.\"Те толкова близко се държаха и говореха приятелски, че аз трябваше да притичам, за да може да се разбира това, което се говори. Изключителна химия между двамата, много добра комуникация, много лесно беше да превеждаме - за колежката ми и за мен\" - разказа той за срещата между Тръмп и Борисов.", "date": "2019.11.26", "title": "Синът на проф. Мермерски е преводачът на срещата между Тръмп и Борисов"}
{"url": "https://offnews.bg/sviat/moshtni-zemetresenia-v-albania-ima-zhertvi-i-raneni-razrusheni-sa-sg-716238.html", "text": "Мощни земетресения станаха в Адриатическо море, в Албания и Гърция тази нощ. Има жертви, ранени, разрушени сгради и пътища.Най-тежко засегнат е албанският град Дурас, който е и най-близо до епицентъра на най-силния трус. Към 9 ч. българско време (8 ч. албанско) е потвърдена смъртта на трима души, съобщи българският консул в Тирана Благой Петров пред bTV. Според Би Би Си загиналите са шестима.Един от тях е скочил от сграда в паниката си. Ранените са повече от 130 души. Спасители се борят да извадят две затрупани под рухнали блокове семейства. Тази сутрин беше съобщено, че едно от децата е извадено живо.Разрушени са множество сгради и пътища в Дурас.За 6 часа тази нощ и сутринта () са регистрирани 28 труса, по данни на Европейския средиземноморски сеизмологичен център.Най-силното е в Адриатическо море, от 2:54 ч след полунощ (), край бреговете на Дурас. То е с магнитуд 6,4 по Рихтер и е усетено и по високите етажи в България в някои населени места.Предшествано е от два труса в Албания - 4.4 и 3.1 по Рихтер.Минути след най-силното земетресение в Албания стават още две: с магнитуд 5.1 и 5.3 по Рихтер, съответно в 2:59 ч. (UTC)/3:59 ч. местно време и 3:03 ч. (UTC)/4:03 местно време. До 5:56 ч. (UTC)/6:56 ч. местно време стават още 15 по-слаби земетресения. Едно от тях е в Гърция, с магнитуд 4.6. Епицентърът му е на 18 км североизточно от Патра и на 165 км западно от столицата Атина.Как изглежда Дурас след мощното земетресение показва журналистът Клаудия Караболи от тв Syri, която публикува видеоклип от нощта в града:Земята не утихва. След 7 ч. сутринта стават нови земетресения. Най-силното от тях отново е в Адриатическо море, край Дурас. Силата му е 5,4 по Рихтер, а епицентърът - на 27 км северно от Дурас. Следват още четири по-слаби труса и пети, по-силен - с магнитуд 4,6 по Рихтер. Епицентърът е на 23 км северно от Дурас. Той е последван от ново земетресение, 4.0 по Рихтер, станало в 8:36 ч. местно време в Адриатическо море на 16 км северозападно от Дурас.", "date": "2019.11.26", "title": "Мощни земетресения в Албания: има жертви и ранени. Разрушени са сгради, напукани са пътища (снимки и видео)"}
{"url": "https://offnews.bg/obshtestvo/sv-stilian-zakrilia-detcata-majkite-ne-rabotiat-dnes-imenitci-cherp-716229.html", "text": "Православната църква почита днес паметта на Св. Стилиан Пафлагонийски. Наречен е още Детепазител, защото се възприема като закрилник на бебетата и малките деца.Имен ден празнуват Стилиян, Стилияна, Щилиян, Щилияна, Щерян и Щеряна. Името е от гръцки произход и означава \"стълб\". Свети Стилиян е роден в Пафлагония в Мала Азия. Живял е в края на IV и началото на V век. Стилиян раздал имуществото си, станал монах и се прочул като чудотворен лечител на децата.На празника на светеца майките месят и раздават за здравето на рожбите си питки, намазани с мед, както и варена царевица. Жените палят свещи пред иконата му и през целия ден не работят нищо, за да не боледуват децата им.", "date": "2019.11.26", "title": "Св. Стилиян закриля децата, майките не работят днес, именици черпят с варена царевица"}
{"url": "https://offnews.bg/obshtestvo/v-dolni-bogrov-kokaliane-i-gorna-bania-bez-voda-dnes-zaradi-remonti-716221.html", "text": "\"Софийска вода\" ще прекъсне водоснабдяването в някои столични райони заради ремонти, предупреждава дружеството.Във връзка с изпълнение на инвестиционен проект за реконструкция на уличен водопровод на ул. 15-та в с. Долни Богров, се налага спиране на водоподаването от 9:00 до 21:00 часа на живеещите в селото.Заради реконструкция на уличен водопровод на ул. „Димитър Благоев“ в с. Кокаляне се налага спиране на водоподаването от 09:00 до 21:00 часа във вилна зона „Кокалянски ханчета“.Във връзка с монтаж на спирателен кран на ул. „Бойчо Бойчев“ в кв. „Горна баня“ се налага спиране на водоподаването от 09:00 до 15:00 часа на: ул. „Бойчо Бойчев“, ул. „Подлозище“, ул. „Торни Смърдан“, ул. „Траян Танев“ №1 и ул. „Веселин Бешевлиев“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .“Софийска вода” АД предварително се извинява на своите клиенти за причинените временни неудобства!Сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.11.26", "title": "В Долни Богров, Кокаляне и Горна баня без вода днес заради ремонти"}
{"url": "https://offnews.bg/politika/sasht-ni-nasarchavat-za-varhovenstvoto-na-zakona-svobodata-na-mediite-716235.html", "text": "Съединените щати насърчават България да продължи борбата с корупцията, която възпрепятства доверието в публичните институции и икономическия растеж. САЩ твърдо подкрепят медийната свобода в глобален мащаб, тъй като свободната преса е от съществено значение за демократичните нации, и насърчават България да продължи да защитава свободата на медиите.Това се посочва в съвместното изявление на президента на САЩ Доналд Тръмп и министър-председателя на България Бойко Борисов, публикувано от офиса на прессекретаря на Белия дом и цитирано в сайта на американското посолство в София.Оценен и разразилият се неотдавна скандал с руския шпионин у нас и обвиненията срещу български граждани за шпионаж в полза на Кремъл. \"САЩ подкрепят неотдавнашните усилия на България да защити . Подкрепяме дългосрочните усилия на институциите и агенциите, участващи в разследването и разкриването на нарушения на българското законодателство от страна на злонамерени чуждестранни фактори и потвърждаваме правото на България да определя своето собствено бъдеще\", се казва в текста.Подчертано е, че  формират основата на общата сигурност и просперитет на двете държави. Съединените щати приветстват постоянните усилия на България по отношение на икономическите реформи, добрите практики и регулаторната рамка, които са насочени към спазване на международните стандарти, включително тези на Организацията за икономическо сътрудничество и развитие (ОИСР).България подчерта своето желание да започне присъединителния процес към ОИСР възможно най-скоро.Като приятели и съюзници Вашингтон и София се ангажират да задълбочават двустранното сътрудничество в областта на сигурността и насърчаваме икономическия растеж и просперитет на нашите две велики нации. Двамата лидери  обявиха  между Съединените американски щати и Република България.Главната цел на двустранните отношения е укрепването на трансатлантическата общност като общност от нации, обединени от споделени саможертви и ангажимент към обща отбрана, демократични ценности, справедлива търговия и взаимни стратегически интереси. Преди 30 години, след края на комунистическата диктатура, България свободно избра трансатлантическата ориентация. Преди 15 години България препотвърди своя трансатлантически прозападен избор като страна съюзник в НАТО.Изтъкнати са връзките в търговията и инвестициите между двете страни и общия интерес за формиране на Вашингтон и София се ангажират с принципа за справедливо отношение към инвеститорите, разрешаване на инвеститорските спорове по пътя на добросъвестни преговори и разширяване на двустранната търговия.Изразени са намерения за съвместни усилия за определяне на момента, когато ще бъде възможно сключването на .Важен акцент е, че и приветстват продължаващия напредък на България по изпълнение на определените от закона изисквания за присъединяване към тази програма.Съединените щати оценяват високо лидерството и ангажимента за споделяне на финансовата тежест на България, чиито разходи за отбрана надхвърлят 2% от БВП тази година. България планира в дългосрочен период да изпълни обещанието си за разходи за отбрана като член на НАТО до 2024 година.Съединените щати и България извличат взаимна полза от съвместните учения и другите начини за оперативно използване от страна на САЩ на учебния полигон „Ново село“ и авиобаза „Граф Игнатиево“ и възнамеряват да проучат начини за по-нататъшно развитие на възможностите ни за съвместни учения в бъдеще. Съединените щати и България също така възнамеряват да продължат сътрудничеството си за унищожаване на излишни конвенционални оръжия.Взаимно е споделено желанието на двете страни да работят заедно чрез многостранни форуми, особено чрез , за насърчаване на регионалното развитие, включително посредством разширяване на ключовата енергийна, транспортна и цифрова инфраструктура. Отчитайки, че сигурните мрежи за комуникация от пето поколение (5G) ще бъдат от жизненоважно значение, както за бъдещия просперитет, така и за националната сигурност, САЩ и България заявяват желанието си да засилят сътрудничеството си в тази област.САЩ приветстват стремежа на  посредством завършване на интерконекторната връзка Гърция-България, придобиване на дял и резервиране на капацитет в плаващата платформа за съхранение и регазификация край Александруполис, Гърция, либерализиране на вътрешния си газов пазар, разширяване на капацитета и осигуряване на достъп до газовото си хранилище, сътрудничество със Сърбия по изграждане на друг интерконектор и инвестиране в реверсивния капацитет на Трансбалканския газопровод за диверсифициране вноса на газ за Източна Европа съобразно правилата на Европейския съюз. Всички тези стъпки значително , ще понижат цената на енергоносителите за българския потребител и ще направят България енергиен лидер в региона, е посочено в изявлението.Съединените щати и България разбират, че енергийната сигурност е национална сигурност. Двете страни подчертават  общото си разбиране, че , независимост и конкурентоспособност за двете икономики. Отчитайки интереса на България да премине към по-ефективни и по-чисти източници на енергия, Вашингтон и София ще си сътрудничат за увеличаване на доставките на газ от различни и надеждни източници и за диверсификация на сектора на ядрената енергия.В тази връзка САЩ възнамеряват да изпратят технически екип в България, който заедно със своите български колеги да проучи възможностите за по-нататъшно сътрудничество в различни области на енергетиката, включително и ядрената. Постигнато е разбирателство за Съединените щати и България планират да работят заедно за засилване на енергийната сигурност на България, като подкрепят експедитивното  при стриктно спазване на изискванията за безопасност и диверсификация и разпоредбите на Европейския съюз.Съединените щати и България поемат ангажимент да провеждат  между двете нации през 2020 година и след това.", "date": "2019.11.26", "title": "САЩ ни насърчават за върховенството на закона, свободата на медиите и борбата с корупцията"}
{"url": "https://offnews.bg/kultura/kontcert-na-vasko-vasilev-v-ndk-716145.html", "text": "Концерт на виртуозния ни цигулар – Васко Василев е основното събитие в културната програма на НДК за 26 ноември.Той започва в 20 ч. в Зала 1 на Двореца на културата.Съо днес от 18:30 часа в кино „Люмиер Лидл“ можете да видите филма на режисьора Клод Льолуш – „Най-хубавите години от един живот“.От 20:30 часа ще можете да се насладите на най-новата лента на Педро Алмодовар – „Болка и величие“. ", "date": "2019.11.26", "title": "Концерт на Васко Василев в НДК"}
{"url": "https://offnews.bg/politika/borisov-pokani-amerikanskia-biznes-da-investira-vav-visokite-tehnologi-716236.html", "text": "„САЩ са важен стратегически партньор на България и ние отдаваме голямо значение на развитието на двустранните търговско-икономически връзки“, заяви министър-председателят Бойко Борисов по време на срещата си с представители на Американската търговска камара (US Chamber of Commerce), цитиран от правителствената пресслужба.Това e най-влиятелната представителна организация на американския бизнес, основана през 1912 г., в която членуват 300 000 компании от едрия и среден бизнес в САЩ.„Стремим се към по-нататъшно активизиране на диалога и взаимодействие в икономическата област, като целта ни е оползотворяване на съществуващия потенциал за разширяване на деловото ни сътрудничество“, посочи премиерът Борисов пред американския бизнес. Той бе представен от корпорации като AES (American Energy Systems), Citi Bank, IBM, Google, MetLife, General Electric, Motorola Solutions, Raytheon, UPS и други.В последно време САЩ редовно се нареждат сред 20-те водещи външнотърговски партньори на България. По данни от 2018 г. страната е 15-ият по значимост пазар за реализиране на български стоки зад граница. Американският пазар е сред основните експертни дестинации за реализацията на български изделия от високотехнологичния сектор.„Доброто сътрудничество с американския бизнес, което потвърждава и срещата днес, е признание за усилията, които българското правителство полага за атрактивни условия за развиване на бизнес, за успешното разрастване на производствата и нарастването на инвестициите“, изтъкна премиерът Борисов пред Американската търговска камара. Той акцентира върху ролята и привличането на нови преки американски инвестиции у нас, чрез които се разкриват нови работни места, водят до ръст на икономиката ни и повишават стандарта на живот в страната.„Значителен потенциал за инвестиции от САЩ има във високотехнологични сектори като информационните и комуникационните технологии, аутсорсинга на бизнес процеси, машиностроенето, електротехниката и електрониката“, отбеляза премиерът Борисов.Борисов каза още, че българо-американските търговско-икономически отношения са се задълбочили силно. Това показват и годишните срещи на премиера с Американската търговска камара в България (AmCham), която е член на US Chamber of Commerce. По време на последното такова събитие представителите на AmCham приветстваха премиера Борисов за създадения от правителството добър бизнес климат и за отличния диалог с него.По данни на Министерството на икономиката за 2018 г. търговията със стоки със САЩ достига стойност от над 975 млн. щ. д., а износът ни е на стойност от над 633 млн. щ. д. (без включване на услугите). По оценка на Българската агенция за инвестиции общият обем на преките капиталовложения на САЩ в България за периода 1996-2016 г. е 1,69 млрд. евро, с което страната се нарежда на 9-о място по размер на преки чуждестранни инвестиции у нас.Основната функция на Американската търговска камара е извършването на проучвания и подобряване на бизнес- средата в интерес на нейните членове. Приоритетите й са постигане на максимална свобода за бизнеса в рамките на върховенството на закона, намаляване на регулациите, приемливо данъчно облагане, свободна търговия, подобряване на инфраструктурата и интернационализация.", "date": "2019.11.26", "title": "Борисов покани американския бизнес да инвестира във високите технологии у нас"}
{"url": "https://offnews.bg/offtopic/eto-koj-se-sreshtna-s-tramp-spored-fox-news-716239.html", "text": "Американците като цяло са пословични с географските си познания за света извън границите на страната си. Въпреки това е доста странно една от най-големите световни телевизии да не разбере с кого точно се е срещнал американският президент.FOX News излъчи кадри от срещата на българския премиер Бойко Борисов с Доналд Тръмп с надпис \"Министър-председателят на Белгия посети Белия дом\".В случая грешката е досадна, но поне Белгия също е в Европа, и при това не е на последно място по икономическо развитие в рамките на ЕС, където е България. А иначе по света има и други държави с буквата Б, с които объркването щеше да остави по-горчив вкус - Бутан, Бенин, Буркина Фасо, Бангладеш.", "date": "2019.11.26", "title": "Ето кой се срещна с Тръмп според FOX News"}
{"url": "https://offnews.bg/tenis/bivshiat-trenior-na-grigor-se-zae-s-plishkova-716240.html", "text": "Световната номер 2 Каролина Плишкова обяви в понеделник, че е назначила венецуелския наставник Дани Валверду за заместник на испанката Кончита Мартинес, която бе уволнена по-рано този месец.\"Той бе една от главните ми цели от самото начало\", разкри чехкинята на официалния си сайт. 33-годишният Валверду работи с Анди Мъри от 2010-2014 и бе част от водения от Иван Лендъл треньорски щаб, който помогна на шотландеца да спечели олимпийското злато в Лондон и Ю Ес Оупън през 2012, както и Уимбълдън през 2013.Венецуелецът работи и с Томаш Бердих и първата ракета на България Григор Димитров, а тази година се присъедини в щаба на Магнус Норман, който тренира Стан Вавринка.\"Той постигна фантастични резултати, разбира играта и съм убедена, че има какво да ми даде\", добави 27-годишната Плишкова, която все още търси първа титла от Големия шлем.Чехкинята сподели още, че бившата състезателка на Украйна за Фед Къп Олга Савчук също се е присъединила към щаба й преди тренировъчния лагер в Тенерифе и първия турнир за 2020 в Бризбън, където тя ще защитата титлата си от миналата година.Плишкова, финалистка на Ю Ес Оупън 2016, се раздели с шампионката на Уимбълдън от 1994 Мартинес след сезон, в който спечели четири титли от Женската тенис асоциация и достигна полуфиналите на Аустрелиън Оупън и заключителния Мастърс в Шънджън.", "date": "2019.11.26", "title": "Бившият треньор на Григор се зае с Плишкова"}
{"url": "https://offnews.bg/futbol/simeon-slavchev-dava-otgovor-na-levski-do-nova-godina-716241.html", "text": "Националът Симеон Славчев ще даде отговор на Левски дали приема предложението за договор в дните след Коледа. На \"Герена\" се надяват да го стори преди Нова година. Така те ще имат време за реакция, ако полузащитникът отхвърли офертата им, пише вестник \"Тема Спорт\".В момента халфът е във висяща ситуация. Той има договор за още година и половина с азербайджанския Карабах, но там категорично не разчитат повече на него. Играчът е уведомен, че ще бъде пуснат без финансов иск в друг клуб, стига да си намери такъв.През този сезон 26-годишният полузащитник е изиграл само два шампионатни мача. Започвал е в тях като титуляр, но неизменно е бил сменян. В евротурнирите е бил на терена в 6 срещи, като в половината от тях е започвал в стартовата единайсеторка.Симеон има ангажименти с Карабах до 19 декември, когато на тима предстои мач за местната купа. До тогава съставът има и две срещи от групите на Лига Европа - гостуване на Севиля и домакинство на Дюделанж.Треньорът на Левски Петър Хубчев отлично познава качествата на Славчев, като неизменно го викаше в националния отбор. Той играеше като титуляр под негово ръководство в селекцията.\"Сините\" имат интерес и към още трима национали. Двама от тях са звездите на Ботев Тодор Неделев и Кристиан Димитров, както и Ивелин Попов, който обяви, че се отказва от участия при \"трикольорите\" след победата с 1:0 над Чехия.", "date": "2019.11.26", "title": "Симеон Славчев дава отговор на Левски до Нова година"}
{"url": "https://offnews.bg/interviu/georgi-gospodinov-da-darish-e-glagol-kojto-spasiava-716226.html", "text": "Защо решихте да подкрепите кампанията за донорството?Защото животът не свършва с нас. Това е късият отговор. Приех да подкрепя, защото подобна кампания има животоспасяващ смисъл. Знам, че в България донорството е крайно непопулярно, на последно място сме сред всички страни членки на ЕС. Познавам хора, които са чакали с месеци и години, ако успеят да съберат пари, отиват в Турция или другаде, не на последно място, защото и процедурата там е по-улеснена. Това е дълъг и труден разговор в обществото, особено в нашето, което е пълно с подозрение и несигурност, но този разговор трябва да тръгне. Затова подкрепям тази кампания.Всеки втори е отказал да дари органите на починал близък. На какво се дължи това според Вас?Има поне няколко неща тук. Съмнение дали всичко ще бъде извършено законно и почтено. Дали няма да се задействат някакви корупционни практики. Недоверие в институциите и работещите в тях. И обикновен страх. Един съвсем разбираем страх и нежелание да говорим за смъртта. Трябва да проявим разбиране, че това не е лесно решение. Но нека не забравяме, че ние самите можем да се окажем във всяка от двете ситуации – и в тази на донорството, в тази на чакащите за трансплантация. Както казва Булгаков, проблемът не е, че човек е смъртен, а в това, че той е внезапно смъртен. Затова е добре да сме си говорили предварително.Казвате, че тъгата ни държи в човешките граници, в това да сме хора. Защо тогава в най-тъжния момент, когато губим някого, не успяваме винаги да сме хора и да постъпим благородно?Защото в тези моменти става дума за извънмерна, непоносима тъга, която може да те направи неспособен за решение. Затова този разговор трябва да бъде подготвен предварително. Струва ми се, че тук точно законът би могъл също да помогне. Доколкото знам, са нужни промени, които да облекчат процедурата. Но това не променя нуждата от разговор помежду ни по това готови ли сме да дарим за живот.Какво е нужно, за да надскочим тленното и да извършим благородното?Осъзнаването, че доброто е постижимо човешко дело. Забравили сме, че го можем. Трябва да си го припомним. Позволете си да бъдете добри. Позволете си да изпитате съчувствие. Става дума по-скоро за човечност. Човечността е направена от такива малки неща, които всъщност никак не са малки, когато става дума за спасяване на живот.Променя ли донорството „граматиката на остаряването“, за която пишете?В граматиката на остаряването, както е описана във „Физика на тъгата“, детството и младостта са направени от глаголи, зрелостта е съществително, а старостта – пълна с прилагателни. Когато даряваш орган и спасяваш живота на друг, ти правиш нещо, което променя и надхвърля възможното. Добавяш живот и отлагаш смъртта – това е била древната мечта на човечеството. Да дариш е глагол, който спасява.Как би започвал един разказ за човек, който живее втори живот, благодарение на трансплантиран орган?Аз сме.Има ли донорство в литературата? Какво бихте искали да може да ѝ се трансплантира?Литературата е непрекъснато даряване, не просто от писател към читател, а и в обратна посока. Размяна на дарове между читател и автор, също така между самите четящи. Да дариш смисъл и надежда на някой, който спешно се нуждае от смисъл и надежда, това е непрекъсната, невидима и безкръвна трансплантация, която тече между нас.Мина тези дни премиерата за България на филма „Физика на тъгата“, който вече има 5 награди от 4 престижни фестивала – в Торонто, Ванкувър, Отава и Монреал. Можем ли да кажем, че благородството е в състояние да превърне „Физика на тъгата“ във „Физика на дъгата“, както беше казала дъщеря Ви като по-малка?Когато излезе романът „Физика на тъгата“, дъщеря ми беше на 5 и още не знаеше смисъла на думата тъга или предпочете да я чуе като дъга. Какво по-хубаво преображение. След прожекцията на филма в зала 1 можеше да се усети споделеното дишане и отваряне на вратата към собственото ни детство и собствените ни минотаври, заключени там. Такива, споделени, неща променят тъгите ни.", "date": "2019.11.26", "title": "Георги Господинов: Да дариш е глагол, който спасява"}
{"url": "https://offnews.bg/futbol/zuma-ironizira-ludogoretc-pozdraviava-gi-za-titlata-716243.html", "text": "Легендата на българския футбол Христо Бонев - Зума коментира противоречивото съдийство в двубоя на Локомотив (Пд) с Лудогорец в събота. Ето какво каза легендата на българския футбол след загубата с 1:2 в Разград.\"Възмутен съм от решенията на съдията. Искам да поздравя Лудогорец с изключително трудната им девета поредна шампионска титла. Съдията и страничните рефери изиграха важна роля с много неправилни отсъждания.Мачът така се разви, че Лудогорец ни обърна. След това съдията започна да се стреми двубоят да завърши по този начин - с победа на Лудогорец. Неговите неправилни отсъждания повлияха много на крайния резултат.Ако един от двамата братя Домусчиеви беше съдия, дузпата за Локо щеше да бъде свирена. Да, голът на Моци в края беше редовен, но това не беше решително за крайния резултат в мача\", заяви Бонев пред \"Тема: Спорт\".", "date": "2019.11.26", "title": "Зума иронизира Лудогорец, поздравява ги за титлата"}
{"url": "https://offnews.bg/drugi/putin-privikva-shefovete-na-sporta-v-kremal-716249.html", "text": "Препоръката на експертна комисия към Световната антидопингова агенция (УАДА) за изхвърляне на Русия от спорта за 4 години, предизвика бурна реакция в страната.В основата на искането е доказаното фалшифициране на информация от антидопинговата лаборатория в Москва (РУСАДА). Наказанието може да бъде наложено на 9 декември, когато в Париж има среща на Комитета по съответствие на УАДА.Президентът Владимир Путин реагира, като насрочи среща в Кремъл с шефовете на спортните федерации. Темата на кръглата маса ще бъде обсъждане на поведението на Русия при въвеждане на санкции.Списъкът от наказанията е дълъг, но най-важните са отстраняване на Русия от всички международни състезания за 4 години, забрана за провеждане на международни състезания в страната и отмяна на вече насрочените, когато е възможно юридически и практически.Санкциите включват и други забрани, но тези са най-важните. Шефът на РУСАДА Юрий Ганус заяви, че очаква този път силна реакция от Путин.\"Настъпи моментът на истината, но за съжаление вече е късно и нищо не може да се направи. У нас традиционно винаги се чака решението на царя. Неотдавна бях в Китай на конференция на УАДА и там присъства и председателя на Върховния съд на страната.Той каза, че борбата с допинга е приравнена с борбата срещу тероризма. И ние имаме нужда от силна и реална борба, най-вече със самите себе си. Не ни трябва да се изкарваме по-добри, отколкото сме, а да се тревожим за реалните постижения на нашия спорт\", коментира Ганус.", "date": "2019.11.26", "title": "Путин привиква шефовете на спорта в Кремъл"}
{"url": "https://offnews.bg/drugi/iskat-izhvarliane-na-rusia-ot-sporta-za-4-godini-716246.html", "text": "Комисия на Световната антидопингова агенция (УАДА) поиска изваждане на Русия от всички спортни състезания за 4 години, съобщи АФП. Най-големите спортни форуми за този период включват олимпийските игри в Токио и Пекин, както и световното първенство по футбол.Новината предизвика бурни реакции в страната. Президентът Владимир Путин привика шефовете на руските спортни федерации (). Становището на комисията от експерти е резултат от извода за фалшифициране на информацията от антидопинговата лаборатория в Москва (РУСАДА).Комитетът за проверка на съответствието на УАДА (КПС) ще препоръча на срещата на организацията в Париж на 9 декември Русия да бъде наказана много сурово. КПС мотивира препоръката с действия на руснаците, които определя като \"изключително сериозни случаи на несъответствия с изискванията, в допълнение към утежняващи обстоятелства\".Препоръката идва, след като беше анализирана информацията от замесената в прикриване на систематична употреба на допинг лаборатория в Москва, предоставена на УАДА през януари.Руската антидопингова агенция РУСАДА беше наказана за 3 години, заради разкрита схема за прикриване на допингирани атлети. Едно от изискванията на УАДА за премахване на наказанията на Русия, което беше решено през септември 2018 г., беше лабораторията в Москва да предостави цялата налична информация, без да я редактира. Впоследствие, в изявление УАДА каза, че предоставената им от руснаците информация за московската лаборатория не е била \"нито пълна, нито автентична\". Световната централа твърди, че руснаците са премахнали стотици доказателства за нарушения и са изтрили множество файлове. Част от информацията била премахната през 2016 и 2017 г., след като избухна скандалът, друга - през декември 2018 и януари 2019 г., малко преди данните да бъдат дадени на УАДА.Според УАДА някой в Русия е фалшифицирал част от ключова база данни. Фалшификацията била направена така, че да подкрепи руската теза за скандала, според която бившият служител в лабораторията Григорий Родченков, който подаде сигнал за нередности в нея, е подхвърлил фалшиви доказателства в системата в опит да изнудва лабораторията.Четирите години наказание са една от мерките, които КПС препоръча на изпълнителния борд на УАДА, който ще заседава в началото на декември. КПС препоръчва също на Русия да се забрани да домакинства и да кандидатства за големи спортни прояви, което поставя под въпрос домакинството на Санкт Петербург на срещи от Евро 2020. Тази санкция може и да не се осъществи, тъй като Евро 2020 е под егидата на УЕФА, а не на ФИФА, но шефовете на европейския футбол може и да се съобразят с евентуално такова решение.КПС препоръчва и забрана официални лица от Русия да посещават големи спортни събития.Отделни спортисти от Русия ще могат да се състезават на Олимпийските игри, но само ако докажат, че не са били част от схемата за систематично допингиране на атлети.", "date": "2019.11.26", "title": "Искат изхвърляне на Русия от спорта за 4 години"}
{"url": "https://offnews.bg/obshtestvo/sgradata-na-posolstvoto-ni-v-tirana-napukana-sled-trusa-716248.html", "text": "Посолството на България в Албания прозвънява българите в страната, за да се увери, че са добре след силното земетресение тази нощ.Засега няма данни за пострадали наши сънародници, съобщи МВнР. Няма пострадали и сред служителите на посолството ни и техните семейства. Сградата на мисията ни е напукана вследствие на труса, допълват от министерството..По линия на координационния консулски механизъм на Европейския съюз също не е постъпила информация за пострадали граждани на ЕС при земетресението. Учебните занятия в Албания са отменени със заповед на образователния министър.В най-силно засегнатия град Дурас и околностите няма ток и телефонна връзка. В Тирана електричеството е възстановено. Към момента няма достоверни данни за жертви и пострадали сред местното население, посочва МВнР.При необходимост българските граждани могат да се свържат с посолството ни в Тирана на телефони +355 4 22 33 155 и +355 4 22 32 906.", "date": "2019.11.26", "title": "Сградата на посолството ни в Тирана напукана след труса"}
{"url": "https://offnews.bg/zdrave/zdraveopazvaneto-vleze-v-chernata-kniga-na-pravitelstvenoto-razhishten-716247.html", "text": "„Здравеопазването е тема, която досега не сме засягали в „Черната книга“ – тази година я има.\" Това съобщи пред БНР Петя Дюлгерова от Фондация за свободата „Фридрих Науман“, при представянето на поредното издание на книгата. По думите ѝ целта на книгата не е да е изчерпателна и да обхване всички случаи. Тя прави моментна снимка на състоянието на страната и разказва истории от национално и регионално ниво за това как парите на българския и европейския данъкоплатец не се харчат по най-добрия начин.Като цяло случаите касаят конфликт на интереси и непрозрачни процедури за избор на една или друга компания, отбеляза Дюлгерова. „Тази година сме пропуснали умишлено БДЖ, не защото няма случай, а защото искахме да разкажем други истории. Здравеопазването е тема, която досега не сме засягали в „Черната книга“ – тази година я има. Има истории от Варна, Севлиево. Булевардът във Варна стана известен. Ремонтите на „Граф Игнатиев“ нямаше как да пропуснем. Спортна зала в Шумен, която има приходи като малък квартален магазин. Историите са различни.\", обясни тя.Последната статия обобщава средствата, които медиите са получили от европейски програми за оповестяване. Тази статия обхваща сумите, които българското правителство е използвало, за да си купи телевизионно време, за да оповести европейските програми“, допълни Дюлгерова.Тя уточни, че автори в „Черната книга“ са разследващи журналисти, които тази година се представят с истинските си имена. \"Някои от тях загубиха работата си в резултат на разследванията си и нямат какво да губят“, обясни представителят на Фондация \"Фридрих Науман\".Днес фондацията ще представи „Черна книга за правителственото разхищение в България\". Тя описва случаи на лошо похарчени пари на данъкоплатците, намеци за корупция и нецелесъобразно усвоени средства от ЕС.", "date": "2019.11.26", "title": "Здравеопазването влезе в Черната книга на правителственото разхищение"}
{"url": "https://offnews.bg/ikonomika/naj-golemiat-remont-na-bdzh-otiva-pri-giganta-alstom-137-miliona-lev-716244.html", "text": "Най-голямата обществена поръчка за ремонт на БДЖ - ремонта на мотрисите \"Дезиро\" на \"Сименс\" отива при френския жп гигант Алстом. Това е решила националната жп компания на 22 ноемри т. г.Бюджетът на процедурата е повече от внушителен - над 137 милиона лева без ДДС.Въпросната обществена поръчка бе пусната преди почти 3 години и премина през серия странни перипетии. От нея на по-ранен етап отпаднаха производителят на самите влакчета - германската \"Сименс\" и българския жп завод \"Експрес Сервиз\".На финала останаха само офертите на Алстом Транспорт и швейцарската Щадлер. С двете компании бе проведена процедура по директни преговори, след които е предпочетена френската оферта. Подписването на договора за тези ремонти обаче ще е истинско предизвикателство. Причината е, че голяма част от работата по първоначалното задание на обществената поръчка, вече е извършена от самите БДЖ и сега от изпълнителя ще се иска да поеме допълнителни дейности за сметка на направеното. Те ще бъдат описани в самия договор за възлагане, който ще бъде подписан, ако няма обжалване на решението за избора на Алстом.През последните седмици националната жп компания обяви няколко важни обществени поръчки за ремонти и доставка на нов подвижен състав. Най-важните са тези за доставка на 40 пътнически вагона за 76 милиона лева и покупката на 10 локомотива за 57 милиона лева.", "date": "2019.11.26", "title": "Най-големият ремонт на БДЖ отива при гиганта Алстом - 137 милиона лева"}
{"url": "https://offnews.bg/obshtestvo/sastoianieto-na-zhenite-postradali-v-arsenal-se-podobriava-716245.html", "text": "Състоянието на трите жени, пострадали при инцидент в оръжейния завод „Арсенал“, се подобрява. Това съобщи временно изпълняващият длъжността директор на „Пирогов“ проф. Николай Габровски за БНТ.По думите на специалиста е направено всичко необходимо по отношение на медицинската част и състоянието на пациентките е стабилно. Предстоят им диагностични и терапевтични процедури.Една от жените е в по-тежко състояние, с 20-25% изгаряния, което само по себе си представлява риск за живота ѝ, каза проф. Габровски. Рано е да се правят прогнози за изхода от лечението, но първата стъпка е направена, допълни той.Инцидентът в оръжейния завод се случи вчера следобед. Според очевидци в района е бил чут взрив. Причината е запалило се вещество. Разследването продължава.", "date": "2019.11.26", "title": "Състоянието на жените, пострадали в \"Арсенал\", се подобрява"}
{"url": "https://offnews.bg/sviat/chetiri-zhertvi-na-navodneniata-v-gartcia-716242.html", "text": "Четири жертви в Гърция взеха наводненията, причинени от бурята \"Гирионис\", предаде кореспондентът на БНР в Гърция.Тази нощ бурята е засегнала силно Халкидики. Автомобили са били отнесени във водата. Пожарникари вадиха хора от тях. На остров Тасос са наводнени приземни етажи на къщи и магазини. Прекъсната е железопътната линия Серес - Драма. Наводнения има в Катерини.Бурята достигна и островите. Мащабни са щетите на островите Лимнос и Родос.Част от пътищата са под вода. Движението на места по централната магистрала е прекъснато. Има и други затворени пътища. Хората от наводнените райони са евакуирани. Възстановява се пътният трафик.Областните управители на засегнатите райони съобщават, че обезщетенията ще се изплатят в рамките на няколко дни, за да започне възстановяване от щетите.Днес отново се очакват силни дъждове на островите в Егейско море и част от Централна и Северна Гърция.", "date": "2019.11.26", "title": "Четири жертви на наводненията в Гърция"}
{"url": "https://offnews.bg/futbol/bobi-mihajlov-vse-oshte-sam-prezident-na-bfs-716251.html", "text": "Бившият президент на Българския футболен съюз Борислав Михайлов няма да присъства на заседанието на Изпълнителния комитет на организацията в четвъртък. Това призна самият той пред \"24 часа\".\"Според устава аз все още съм президент, защото мога да бъда освободен само от конгрес. Освен това съм и член на изпълкома и като такъв мога да присъствам на всяко заседание, да участвам в гласуванията, но няма да го направя.Когато подадох оставка, по категоричен начин дадох да се разбере, че единственото ми желание е да се оттегля, за да няма напрежение. Така че със сигурност няма да присъствам в четвъртък\", каза Михайлов.Той призна, че най-после има достатъчно време да се погрижи за здравето си и най-вече за трайно контузеното си коляно. Преди седмица първият му заместник Йордан Лечков разкри, че е възможна операция.По телефона обаче Боби уточни, че все още се надява да се размине без хирургическа намеса: \"Правя различни процедури, раздвижвам, масажи, терапия, ще видим\".", "date": "2019.11.26", "title": "Боби Михайлов: Все още съм президент на БФС"}
{"url": "https://offnews.bg/obshtestvo/prolivni-dazhdove-v-10-oblasti-v-burgaska-e-obiaven-oranzhev-kod-za-o-716218.html", "text": "Проливни дъждове в 10 области на страната се очакват днес. В 9 от тях е обявен жълт код за потенциално опасно време, в десетата - Бургас - кодът е оранжев, което означава \"опасно време\", предупреждава Националният институт по метеорология и хидрология.Областите с жълт код са: Пазарджик, Смолян, Пловдив, Кърджали, Хасково, Стара Загора, Ямбол, Сливен и Варна.Там се очаква за денонощието да паднат между 25 и 35 литра на квадратен метър, а в планинските райони - и повече. По морето вятърът ще се усили от североизток, а по-късно - от север ще духа с пориви до 20 метра в секунда. Вълнението на морето ще е 3-4 бала.В Бургас се очаква да паднат между 35 и 65 литра дъжд на квадратен метър.Валежи се очакват днес в почти цялата страна, но по-слаби. В районите с надморска височина над 1200 метра дъждът ще се примесва със сняг. Около обяд от югозапад валежите ще спират и облачността ще се разкъсва. Ще духа до умерен вятър, а в Източна България - временно силен североизточен вятър, който след обяд ще се ориентира от север-северозапад.Преобладаващите температури ще са: минимални - между 7° и 12°, максимални в по-голямата част от страната - между 8° и 13°, на места в Северна България - по-ниски, по Черноморието - 11-14 градуса.В планините ще е облачно, с валежи от сняг, под 1200 метра - от дъжд. Ще духа умерен вятър от изток-североизток. Максималната температура на височина 1200 метра ще е около 5°, на 2000 метра – около 0°.", "date": "2019.11.26", "title": "Проливни дъждове в 10 области, в Бургаска е обявен оранжев код за опасно време"}
