{"url": "https://offnews.bg/zdrave/rakat-na-belia-drob-naj-chestata-prichina-za-smart-ot-onkozaboliavan-716212.html", "text": "В България ракът на белия дроб е най-честата причина за смърт от злокачествените заболявания при мъжете и на трето място при жените. Данните сочат, че близо 70% от пациентите се диагностицират в напреднал стадий на заболяването. Това е и причината 5-годишната преживяемост при белодробен карцином в България (6,50%) да е приблизително два пъти по-ниска от тази в Европа (12,60%). Тези данни бяха оповестени на семинар на тема „Какво трябва да знаем за рака на белите дробове?“. Д-р Мила Петрова, медицински онколог в МБАЛ „Надежда“ - София посочи симптомите, при които трябва да се търси лекарска помощ - упорита кашлица, затруднения в дишането, гръдна болка, прогресираща загуба на тегло. Около 25% от пациентите с белодробен карцином обаче нямат симптоми.Заболяването се диагностицира чрез образни изследвания - рентгенова снимка на гърдите, компютърна томография или PET скенер (позитронно-емисионна томография). Реалната диагноза се поставя след патологично изследване на тъканен материал в зависимост от конкретния пациентски случай, обясни специалистът.Най-честият рисков фактор за рака на белия дроб е тютюнопушенето. Проучванията сочат, че относителният риск за развитие на заболяването при пушачите се увеличава с 13,3 пъти в сравнение с непушачите. Други рискови фактори за рака на белия дроб са хроничната обструктивна белодробна болест, замърсяването на въздуха, някои химикали (азбест, арсен, никел и т.н.), радиацията и фамилното предразположение.„Тревожното нарастване на заболеваемостта от рак на белия дроб в световен мащаб стана причина за създаването на Алианс за борба с рака на белия дроб в началото на месец юли тази година. Партньори на инициативата са Международната асоциация за изследване на рака на белите дробове (IASLC), Guardant Health (иновативна диагностична компания), Глобалната коалиция за рак на белите дробове (GLCC) и AstraZeneca. Нашата амбиция е да елиминираме това заболяване като причина за смърт. Първата цел на Алианса е да се удвои петгодишната преживяемост при пациенти с рак на белия дроб до 2025 г.“, каза Зоя Паунова, изпълнителен директор на АстраЗенека България.Трите основни приоритета на партньорите-учредители на Алианса са: увеличаване на скрининга и ранна диагностика; реализация на иновативни терапевтични подходи; подобряване на качеството на грижите за пациентите с рак на белия дроб.По данни, публикувани в сайта на Global Cancer Observatory (GLOBOCAN), през 2018 г. в световен мащаб са регистрирани приблизително 2.1 млн. случая на белодробен карцином и 1.8 млн. смъртни случая вследствие на заболяването. Повече от 58% от всички случаи на заболяването в света, възникват в Азия. Статистиката за Европа за миналата година отчита 387 913 смъртни случая от белодробен карцином, което представлява 20% от всички свързани с онкологични заболявания смъртни случая.", "date": "2019.11.25", "title": "Ракът на белия дроб - най-честата причина за смърт от онкозаболяване при мъжете"}
{"url": "https://offnews.bg/sviat/shofiorat-na-kamiona-kovcheg-ot-anglia-prizna-che-uchastval-v-prestap-716213.html", "text": "Шофьорът на камиона ковчег с българска регистрация, в който в графство Есекс, Англия, бяха намерени 39 мъртви тела на виетнамци, е признал, че е участвал в схема за превоз на нелегални мигранти, предаде Би Би Си.25-годишният Морис Робинсън се призна в съда за виновен и посочи, че заедно с други хора е участвал в незаконната дейност в периода между 1 май 2018 година и октомври 2019 г., когато бяха намерени телата на жертвите.Мрежата, за която е работил Робинсън, е била за транспортиране на хора до посока Великобритания.Шофьорът призна още, че е получавал облаги за дейността си - главно пари в брой.Освен в убийство, младият мъж е обвинен в участие в престъпна дейност за трафик на хора.Следващото заседание на съда е на 13 декември, а дотогава Робинсън ще остане в ареста.Жертвите от Есекс са 31 мъже, между които две момчета на 15 години, и осем жени.", "date": "2019.11.25", "title": "Шофьорът на камиона ковчег от Англия призна, че участвал в престъпна схема"}
{"url": "https://offnews.bg/politika/stanishev-ako-si-zatvorim-ochite-pred-nasilieto-nad-zheni-sled-godin-716222.html", "text": "Ако си затворим очите пред проблема с насилието над жени, след години обществото ни ще се дели на две - насилници и жертви. Няма да ни хареса, но ще е твърде късно - пише председателят на ПЕС и бивш лидер на БСП Сергей Станишев във Фейсбук по повод отбелязвания днес Международен ден за борбата срещу насилието над жени.Всяка трета убита жена е подложена на системно насилие от страна на убиеца си, всяка десета е искала помощ от полицията, 62% от жертвите са убити в дома си. Сигналите за домашно насилие на тел. 112 нарастват от 28 хил. през 2016 г. на 31 хил. за 2018 г. и месец преди края на 2019-а вече надхвърлят 30 хил., напомня Станишев.\"Днес е Международният ден на борбата срещу насилието над жени. Тъжен повод да си припомним статистиката. Но и отново да отворим тази болезнена тема. Истински съм разочарован, че след разпалените страсти и обещания на политическите сили в българския парламент преди година промени бяха направени единствено и само в Наказателния кодекс. За да се отметне въпросът. Гласувахме законодателни промени. Готово\", пише той и констатира, че година по-късно \"няма цялостно преосмисляне на домашното насилие като социален проблем с тежки обществени последици\".\"Цялостната превенция е оставена отново само на неправителствения сектор, а финансирането продължава да е на проектен принцип. Тъжното число на кризисните центрове за жени, жертви на насилие, у нас не мърда от фаталното 13 въпреки поетите политически ангажименти за център във всяка област\", допълва той.Чух, че МВР стартира най-сетне Единна информационна система за сигналите, ограничителните заповеди и друга необходима информация в битката с домашното насилие. Ще е готова... след 3 години. Гледах, чух и прочетох днес мненията на експерти от администрацията, МВР и неправителствения сектор. Не видях политици, нито политически ангажименти - пише още председателят на ПЕС.Той напомня и свое предупреждение от миналата година, че ако институциите и партиите не видят и не се изправят срещу проблема насилие над жени и деца и домашно насилие, ще трябва да поемат отговорността за последствията.\"Насилие в семейството. В детските градини. В училищата. Над лекари. Над учители. Над възрастни хора. Кибернасилие. Сексуално насилие. Ако си затваряме очите сега, след години обществото ни ще се дели на две - насилници и жертви. Няма да ни хареса. Но ще е твърде късно. Да направим всичко възможно сега! Иначе няма как да искаме обществото ни да реагира на гледката как мъж пребива и прострелва жена си на бензиностанция в София, или на площада във Врачанско, ако ние, политиците, се пазим от взривоопасността на темата и мислим за нейното отражение единствено в избирателните урни\" - категоричен е Сергей Станишев.", "date": "2019.11.25", "title": "Станишев: Ако си затворим очите пред насилието над жени, след години ще се делим на две - насилници и жертви"}
{"url": "https://offnews.bg/kultura/patiat-na-koprinata-savmestna-izlozhba-na-prepodavatelite-ot-nha-i-716214.html", "text": "Съвместна изложба на преподаватели от Националната художествена академия в София и от Централната академия за изящни изкуства в Пекин ще се открие на 28 ноември (четвъртък), 18.00 часа в Двореца на площад „Княз Александър I“.В експозицията са представени 40 български и 51 китайски преподаватели, чиято творческа индивидуалност се разгръща в разнообразието от стилове и теми, и чрез богатия диапазон на изразни средства от класическата живопис и графика до дигиталния печат и смесените техники.Проектът се провежда в рамките на сключените споразумения между Националната художествена академия в София и Централната академия за изящни изкуства в Пекин. През декември 2018 г. тя бе показана в Имперския музей на изкуството в Пекин и посрещната с голям интерес от китайската публика.За откриването пристига делегация от петима преподаватели от Централната академия за изящни изкуства в Пекин (CAFA): проф. Лиу Пиндзин – вицепрезидент, проф. Юе Циеншан – партиен секретар на подфакултета по китайска живопис, проф. Чън Къ – ръководител на катедра „Скулптура“в подфакултета за изящни изкуства, проф. Лиу Шанин – заместник-директор на катедра „Маслена живопис“ в подфакултета за изящни изкуства, Юе Дзиецюн – директор на отдела за съвместни иновации.", "date": "2019.11.25", "title": "Пътят на коприната - съвместна изложба на преподавателите от НХА  и Централната академия за изящни изкуства в Пекин"}
{"url": "https://offnews.bg/tenis/federer-ne-razbiram-zashto-me-sravniavat-s-mesi-716223.html", "text": "20-кратният победител в турнири от Големия шлем Роджър Федерер сподели, че не разбира защо е сравняван с аржентинския футболист Лионел Меси.В същото време големият му съперник на корта в последните десетилетия Рафаел Надал е считан за тенис аналога на Кристиано Роналдо.\"Често ми задават този въпрос. И двамата са невероятни играчи, постигнали са големи успехи, но аз лично не мога да схвана сравнението между мен и Меси\", каза Федерер.Междувременно чичото и бивш треньор на Рафаел Надал - Тони Надал, изрази оптимизъм, че племенникът му ще изпревари Федерер по брой победи в Големия шлем още през 2020 година. В момента Надал има 19 трофея, а Роджър с един повече.\"Рафа е фаворит на \"Ролан Гарос\". В Австралия, Лондон и Ню Йорк той също има огромни шансове\", коментира Тони Надал, който е доволен от прогреса на младите тенисисти в лицето на Циципас, Медведев и Зверев.", "date": "2019.11.25", "title": "Федерер: Не разбирам защо ме сравняват с Меси"}
{"url": "https://offnews.bg/obshtestvo/30-mladezhi-poluchiha-stipendii-ot-prezidenta-716215.html", "text": "30 ученици и студенти в неравностойно положение получиха стипендии в рамките на президентската инициатива „Подкрепи една мечта“.Знанието и образованието са сила, която в ръцете на млади хора води до един по-добър свят. Бъдете настойчиви, упорити и последователни, защото от вас ще се изискват много усилия. Не се отказвайте от препятствията по пътя, а ги използвайте за трамплин към следващи успехи, обърна се към младежите президентът Румен Радев в Гербовата зала на „Дондуков“ 2.Еднократна стипендия получиха 22 студенти и 8 ученици в 12 клас, които са завършили миналата учебна година с отличен успех.Сумата от 51 636.29 лева, набрана чрез дарения по време на благотворителната кампания, беше разпределена сред студентите и отличните ученици, които подписаха днес договорите си за стипендии в президентската институция.Студентите първи курс получиха подкрепа в размер на 1 892, 55 лева, а отличниците – 1250 лева.„Не забравяйте хората, които ви помагат да се развивате и да намирате своята перспектива в живота“, призова Румен Радев и благодари на щедрите дарители, които са повярвали в младите хора и са им дали шанс и нови възможности в живота.Администрацията на президента предоставя еднократна финансова помощ на младежите в неравностойно положение от инициативата „Подкрепи една мечта“, които през академичната 2019/2020 г. са приети за студенти в първи курс.Финансова подкрепа получават и учениците от 12 клас, които са настанени в социални услуги, и които са завършили с отличен успех учебната 2018/2019 г.", "date": "2019.11.25", "title": "30 младежи получиха стипендии от президента"}
{"url": "https://offnews.bg/obshtestvo/sled-otdelianeto-na-nimh-ot-ban-institutat-ne-funktcionira-palnotcenno-716224.html", "text": "Националният институт по метеорология и хидрология не функционира пълноценно след отделянето му от Българската академия на науките. Причината се корени в сегашния подход на управление - се казва в становище на Общото събрание на БАН по повод законопроекта за Националния институт по метеорология и хидрология.НИМХ беше отделен от БАН след протести на работещи в института с искане НИМХ да излезе от структурата на академията и да премине към Министерството на образованието и науката, което бе и направено.Ето какво се казва в становището на Общото събрание на БАН:\"Общото събрание на Българската академия на науките на свое заседание от 25.11.2019 г. разгледа подробно текстовете на законопроекта за Националния институт по метеорология и хидрология (НИМХ) и мотивите към него и изразява следната позиция:В мотивите към публикувания за обсъждане законопроект се констатира, че след отделянето на НИМХ от БАН, институтът не функционира пълноценно при изпълняване на националните и международните си дейности и че демотивирането на работещите в него и липсата на постъпващи висококвалифицирани млади кадри може да доведе до загуба на капацитет в областта на метеорологията, хидрологията и агрометеорологията в България. Общото събрание на БАН е убедено, че посочените проблеми се коренят в сегашния подход на управление и функциониране на НИМХ и не могат да бъдат решени с предлагания закон.Когато НИМХ беше част от БАН, при разпределението на Компонент 2 от бюджета на БАН към институтите въз основа на постигнати резултати, представителите на НИМХ застъпваха тезата, че тяхната дейност е предимно оперативна и основният ресурс на Института е ангажиран с тази дейност, поради което научната им продукция е несъизмерима по качество и количество с тази на останалите звена на БАН. Нещо повече, с влизането в сила на измененията на Закона за развитието на академичния състав в Република България (ДВ, бр. 30 от 3 април 2018 г.), определящи минимални национални изисквания за заемане на академичните длъжности „главен асистент“, „доцент“ и „професор“ и осъщественият контрол върху тяхното спазване в институтите на БАН, се изясни обстоятелството, че част от заемащите академични длъжности в НИМХ не покриват тези критерии. След закриването на НИМХ-БАН и създаването на НИМХ при МОН, 12 учени от НИМХ–БАН пожелаха да останат на работа в Българската академия на науките.Справката в Регистъра за академични длъжности и научни степени на НАЦИД показва, че в момента само трима учени от НИМХ при МОН покриват минималните изисквания по действащия Закон за развитие на академичния състав в Република България, а запазването на академичните длъжности на останалите служители в НИМХ при МОН влиза в сериозно противоречие и по същество компрометира ЗРАСРБ. Това води до фактическата констатация, че НИМХ не е научна организация и не би могла да изпълнява голяма част от дейностите, описани в чл. 5 в предлагания законопроект за НИМХ. Проблематични са още акредитацията за обучение по докторски програми, достъпа до участие в международни научни програми и кандидатстването по специфични научни проекти, финансирани от национални, европейски и международни източници.Ето защо, ОС на БАН счита, че:1. Декларативното законово постулиране в чл. 2. (1), според което „НИМХ е национална автономна научна организация в областите метеорология, хидрология и агрометеорология“ е противозаконен прецедент. Една организация да се обявява за „научна” със закон е грубо нарушаване на принципите на академизма и на механизма за провеждане и оценка на научните изследвания. С тази законова формулировка се изземват функциите на Националната агенция за оценяване и акредитация (НАОА) като специализиран държавен орган, който контролира дейността на висшите училища и научните организации.2. Чл. 6 и чл. 7 от предлагания закон превръщат НИМХ при МОН в монополист на достъпа до метеорологични и хидрометеорологични данни. Натрупаните данни и архивът на НИМХ-БАН са резултат от дългогодишна дейност не само на този институт, но и на други звена от БАН и по същество актът на монополизиране на достъпа до тях представлява присвояване на интелектуален продукт. Законът следва да направи ясно разграничение между предоставянето на достъп до данните, чието събиране се финансира с публични средства, или които (на основание на чл. 6) се „предоставят безвъзмездно и в пълен обем“ на НИМХ при МОН от „всички държавни органи, публични организации и търговски дружества с държавно участие в капитала“, от една страна, и, от друга – възмездното предоставяне от НИМХ на услуги, научни продукти, експертизи и обучения, визирани в чл. 7. Монополът върху достъпа до метеорологични и хидрометеорологични данни би създал пречки за провеждане на научни изследвания и други дейности, базирани на тези данни, от други институции, стопански и неправителствени организации. Това би имало негативни икономически последици и би затруднило редица дейности, пряко или косвено свързани с националната сигурност.3. Тезата в проектозакона, че НИМХ при МОН е единственият правоприемник на закрития Национален институт по метеорология и хидрология към БАН не отговаря на истината. НИМХ при МОН беше създаден, с едно ad hoc и палиативно решение, чрез включването му в § 1 от Преходните и заключителни разпоредби на Закона за държавния бюджет на Република България за 2019 г. На 03.12.2018 г. ОС на БАН със свое решение, в пълно съответствие с възложените му функции от Закона за БАН, създаде Институт за изследване на климата, атмосферата и водите (ИИКАВ–БАН) като правоприемник на НИМХ-БАН. Би следвало всички права и задължения – имуществени, права по интелектуална собственост, членство в различни организации на двете институции, да бъдат уредени чрез споразумение.4. Обръщаме внимание, че включването в законите на разпоредби, които са в конфликт с разпоредбите на Конституцията на Република България (чл. 17), Конвенцията за защита на правата на човека и основните свободи (чл. 1 от Протокол № 1 към Конвенцията за защита правата на човека и основните свободи) и Хартата на основните права на Европейския съюз (чл. 17) застрашават устоите на правовата държава и подкопават доверието на обществото в управлението на страната и в авторитета на държавната власт.Общото събрание на БАН призовава МОН да посочи изрично БАН като основна заинтересована страна по предлагания законопроект за НИМХ, като направи необходимото за експертно обсъждане на проблемните моменти в проектозакона.БАН призовава Съюза на учените, Съвета на ректорите, висшите училища, всички учени в България и българската общественост да вземат отношение по предлагания законопроект, който засяга не само БАН, но и цялата научна общност.", "date": "2019.11.25", "title": "След отделянето на НИМХ от БАН институтът не функционира пълноценно, твърди Общото събрание на Академията на науките"}
{"url": "https://offnews.bg/politika/simpatizanti-na-valeri-simeonov-izliazoha-na-protest-pred-parlamenta-716209.html", "text": "Симпатизанти на Валери Симеонов излязоха на протест пред Народното събрание.Днешната им демонстрация е в отговор на протестите на майките на деца с увреждания, които настояват за оставката на Симеонов от поста на заместник-председател на парламента.Акцията в защита на лидера на НФСБ е под наслов \"Демокрация или диктатура\" и в нея взеха участие представители на Националната асоциация за здравословно хранене на децата, Национално сдружение „Българската домашна ракия“ и Асоциацията на българските търговци, производители, вносители и превозвачи на горива.От трите организации са категорични: \"Ще останем тук, докато не убедим майките, че техният протест е несправедлив!\"Събрали сме се тук, за да подкрепим един български политик, който с действия, а не на думи, с работа показа, че помага на хората и стои зад малкия и среден бизнес и защитава правата ни, заяви Симо Симов от Асоциацията на българските търговци, производители, вносители и превозвачи на горива.Майките, които вече втора седмица протестират срещу новия пост на Симеонов, са категорични, че искат не само неговата оставка, но и на всеки депутат, който е гласувал \"за\" неговото избиране. ", "date": "2019.11.25", "title": "Симпатизанти на Валери Симеонов излязоха на протест пред парламента"}
{"url": "https://offnews.bg/obshtestvo/globiavat-napoitelni-sistemi-za-bezvodieto-koeto-ubiva-ribata-v-r-716211.html", "text": "Акционерното дружество \"Напоителни системи\" ще бъдат глобено за безводието, което убива рибата в река Въча. Минималната сакция по закон е 10 000 лева.Миналата седмица местни жители и природозащитни организации алармираха за стотици умрели риби по брега на реката в района на Кричим.Започва административно-наказателна процедура към \"Напоителни системи\" АД за неспазване изискванията на графика, утвърден от МОСВ, за осигуряване екологичния минимум за оводняване на река Въча, съобщи днес зам.-министърът на околната среда и водите Красимир Живков на среща при областния управител на Пловдив Дани Каназирева.На срещата е обсъдена ситуацията в реката след спирането на работата на ВЕЦ „Въча 1“ и ВЕЦ „Въча 2“.Спирането е по искане на НЕК АД за извършване на ремонт, като съгласно утвърдения от МОСВ график за периода от 18 до 21 ноември ВЕЦ „Кричим“, посредством водохващане на „Напоителни системи“ АД, трябва да осигурява 18 часа в денонощието количества за поддържане на екологичния минимум в реката, твърдят от пресцентъра на МОСВ.При проверка на водохващането на „Напоителни системи“ от река Въча е установено, че по данни от дневника на 18.11.2019 г. за оводняване на коритото са пропуснати 271 920 куб. м, което е приблизително 4,8 куб.м/сек. На 19 ноември пропуснатите количества за оводняване на коритото на реката са 77 550 куб. м или 1,2 куб.м/сек., което е нарушение на режимния график, според който за оводняване на реката от язовир Кричим е необходимо да бъдат пропускани минимум 5 куб.м/сек.На 20 ноември няма отразени пропуснати водни количества. Липсва и монтирано измервателно устройство от „Напоителни системи“.", "date": "2019.11.25", "title": "Глобяват ''Напоителни системи'' за безводието, което убива рибата в река Въча"}
{"url": "https://offnews.bg/politika/predi-sreshtata-s-tramp-ednakvo-ste-mi-blizki-i-demokrati-i-republ-716227.html", "text": "Министър-председателят Бойко Борисов проведе срещи с ръководствата на Международния републикански институт (IRI) и на Националния демократичен институт (NDI) в рамките на официалното си посещение в САЩ, съобщиха от правителствената пресслужба.В началото на разговора си с президента на IRI Даниел Туининг премиерът Борисов отбеляза, че многозвездните генерали, участвали по-рано в церемонията в Националния гробищен парк „Арлингтън“, с която бе посрещната българската делегация, са се подготвяли през 2009 г. в българо-американската база в „Ново село“.„Стана ми драго, защото те познават България толкова добре, истински военни партньори. Надявам се и в икономическата, и във външнополитическата, и в енергийната сфера след малко с президента Тръмп да надградим нашите отношения“, изтъкна българският министър-председател.„За първи път посетих България, когато страната ви кандидатстваше да се присъедини към НАТО. Бях със сенатор Джон Маккейн и още тогава знаехме, че България ще бъде чудесен съюзник в НАТО. Оказахме се прави“, заяви президентът на Международния републикански институт Даниел Туининг. Той подчерта, че в момента има много заплахи в Европа, затова се радва, че България е член на НАТО и съюзник на САЩ.„България е лидер да помага на другите балкански държави“, каза още Туининг. Той добави, че В този контекст премиерът Борисов го информира, че догодина . „Преди месец с краля на Йордания се разбрахме, стиснахме си ръцете - в София ще проведем и двата процеса - за контратероризъм и контраекстремизъм“, акцентира министър-председателят Бойко Борисов.Премиерът благодари на IRI за ползотворната съвместна работа, която дава своите добри резултати. В хода на срещата бе поставен акцент върху значимостта на демократичните ценности за развитието и просперитета на всяко гражданско общество. по време на срещата си с Шари Браян, вицепрезидент на Националния демократичен институт. Двамата обсъдиха резултатите от проекти, които утвърждават демократичните ценности и ролята на САЩ в постигането на свободи за гражданското общество.Двата института са неправителствени организации и работят с България от години в областта на изграждането на капацитет и знания в политическите науки и демократичните системи. IRI и NDI си сътрудничат с неправителствени организации у нас, като фокусът е обмяната на опит и експертиза.Международният републикански институт и Националният демократичен институт са създадени през 1983 г.", "date": "2019.11.25", "title": "Преди срещата с Тръмп: Еднакво сте ми близки - и демократи, и републиканци"}
{"url": "https://offnews.bg/zdrave/prof-nikola-vladov-patcientite-ni-sa-chast-ot-nasheto-transplantatci-716216.html", "text": "Проф. Владов, да поговорим най-напред за международния курс, който организира вашата клиника. 170 специалисти от цял свят, обединявате школите на Изтока и Запада. Как стана възможно провеждането на такъв форум?Не са от цял свят, а основно от България. Лекторите бяха от много страни. Основно от балканските, но имаше двама, които са номер 1 в света в момента. Това са проф. Оливие Собран и проф. Ки-Хун Ким. Единият от Париж, от болницата в Бужон, другият от АСАН Медикал Център в Сеул, Южна Корея. Това са най-добрите специалисти по лапароскопска чернодробна хирургия.Факт е, че моето приятелство с проф. Собран датира от повече от 20 години. Ние сме работили заедно в Париж, когато бях там на специализация, той правеше чернодробни трансплантации. Идвал е в България и друг път, знае какви са условията при нас и едно от нещата, които натежаха, за да дойде и другият специалист – проф. Ким от Сеул е, че те се познават, обменят информация и Собран е потвърдил пред него, че тук има условия да се случи това. Защото една жива демонстрация, в напълно непозната обстановка, и то на такава голяма и тежка операция, е сериозно нещо.Къде сме в този вид операции?Ние сме единствените в Източна Европа, които правят лапароскопска чернодробна хирургия и ВМА е международен център за обучение на специалисти. Началото у нас датира от 2006-2007 година, когато за първи път направихме лапароскопска чернодробна резекция (отстраняване на тумор) и в годините сме се развили достатъчно, за да бъдем избрани от представители на големи компании, за център за обучение.Какви умения от хирурга изискват този вид операции?Първо, трябва да може да работи по най-добрия начин отворената чернодробна хирургия. Затова и много малко хора у нас практикуват този тип хирургия. Второ, трябва да има условия – добра операционна, добра апаратура, да има всичко, което е необходимо за извършването на тази операция, и не на последно място – подготвените хора – не само да могат да оперират, но и да асистират на тази хирургия.Тя е абсолютно съпоставима с отворената хирургия по отношения на онкологичните резултати – колко са чисти резекционните линии, може ли да изчиства и лимфни възли. Доказано е, че е по-перспективна. Разбира се, има своите индикации, както отворената хирургия, но бавно и постепенно възможностите й се увеличават и аз съм сигурен, че тази хирургия ще се прави и за големи съдови реконструкции.Какво всъщност показахте, ако може да го обясните така, че и пациентите да разберат?Безкръвна, лапароскопска операция, с голяма резекция (отстраняване на тумор) на черния дроб.Този курс беше свързан с рака на дебелото черво, колко разпространено е това заболяване у нас?Годишно се регистрират около 5000 случая и умират около 2400 – 2500.При жените или при мъжете е по-разпространено?При мъжете е повече, макар че и при жените се среща.Ваши колеги, с които сме разговаряли, казват, че химиотерапията е първа. Когато се редуцират туморите, тогава се работи и лапароскопски. И в този случай ли е така?Не е точно така. Единственото лечение, което може да доведе пациента до крайно излекуване, е хирургичното лечение. Всичко друго го подпомага. Всъщност това беше един от основните акценти на курса. Модерният подход в лечението на това заболяване е мултидисциплинарният - комбинацията между хирургия, онкология и лъчетерапия дава по-добри резултати, отколкото само хирургия или само онкология по отношение на колоректалните метастази.Какъв е възстановителният период за пациента?Много по-кратък, много по-лесен, много по-бърз.Кампанията в подкрепа на донорството и трансплантацията е към края си. Това е кауза, с която сте лично ангажиран. Според Вас проблемът с липсата на донори какъв е? Че не се говори достатъчно по темата?Това е един от проблемите. Другият е, че не е добра организацията за намиране на донори в донорските бази и че трябва да има по-голяма активност от координаторите, в търсенето на такива лица. Това е субективно, зависи от самите координатори. Навсякъде казвам, че те са хората, от които зависи целият процес, но трябва да правят това със сърце. Да чувстват, че са част от целия процес. Те стоят малко встрани и се чувстват недооценени и непризнати. А ние винаги казваме, че колкото нашата работа е важна, толкова и тяхната.Една от координаторките каза, че хората дават много малко откази, но се изпускат много случаи, в които не се установява мозъчна смърт навреме и потенциалният донор се губи.Абсолютно е права. Предполагам, че д-р Сибила Маринова го е казала. Тя е една от най-добрите координаторки по донорство. Работи сърцато и затова има резултати. Много от координаторите работят като анестезиолози. И тази работа им идва в повече. Защото, за да кондиционираш един донор, са необходими поне 2-3 дена, да го доведеш до оптимално състояние, да се грижиш за него, да не му спре сърцето, да поддържаш жизнените му функции. Докато мине целият процес за установяване на мозъчна смърт. Не всеки иска да го прави, защото е свързано с известни лишения.Казвате, че целият процес по една трансплантация се организира за 24 часа. Това добър срок ли е?Долу-горе толкова е продължителността. Има технологично време. От първото обаждане до началото на трансплантацията винаги минават между 12-14-16 часа. Зависи къде, как се ходи, с какво се ходи, защото много често се лети със самолети до Варна, Бургас, Горна Оряховица. Цялата тази логистика е много важна и изисква време. Експланатцията (вземането от донора) на органите също отнема време, връщането и самата трансплантация, която продължава между 4, 6 ,8, 10 часа. Зависи, има много субективни фактори.Съизмерими ли сме с водещите страни като резултати?По отношение на трансплантацията на черен дроб и мисля за бъбреците сме съизмерими. Може би и за сърцето, макар че не мога да кажа точно в каква степен. Но за черния дроб и бъбреците сме абсолютно съизмерими по резултати – едногодишна, тригодишна и петгодишна преживяемост, с големите трансплантационни центрове в Европа.Какви са критериите за успешна трансплантация?Поставянето на органа в тялото на реципиента, заработването му в първите няколко месеца следтрансплантационен период, се приема за успешна трансплантация. Факт е, че говорим за едногодишна, 5-годишна, 10-годишна, дори 20-годишна преживяемост. Това предполага, че най-успешна е тази, която дава най-дълга преживяемост. Но има много фактори, които могат да направят една трансплантация неуспешна. И те невинаги зависят от хирурга. Има фактори като инфекциите, които влошават състоянието на пациента; недоброто възприемане на органа - това е особено важно за сърцето и бъбреците. Има странични ефекти от имуносупресивната терапия като интоксикация.Това е много тънка работа и изисква познания и умения в много области. Затова трансплантологията се оформя като една абсолютно самостоятелна специалност, която изисква много умения – да можеш да оперираш, да разбираш малко от анестезиология и реанимация, да разбираш малко от вътрешна медицина, от хепатология, от нефрология. Това е нова специалност, която тепърва ще се утвърждава и ще намира своето място.Ние сме представители на европейския модел за трансплантация, при който чернодробната трансплантация се развива в клиники с чернодробно-панкреатична хирургия и нашите резултати са добри, защото ежедневно работим такава хирургия. Ние сме много тренирани като екип и една трансплантация не е в състояние да ни затрудни до такава степен. Имаме чернодробни резекции, които са много сложни и също изискват съдова реконструкция. Този европейски модел е много хубав. Предполага се, че един добре трениран екип ще има добри резултати и това е факт.Интересно ли ви е още да трансплантирате?Да!Има ли някакви предизвикателства все още за вас?Има, разбира се! Трансплантации от живи донори – от възрастен на възрастен. Това е голямо предизвикателство, което изисква изключителна прецизност.Значи лапароскопската хирургия все пак остава на второ място?Не, не бих казал. Напротив, лапароскопската хирургия има място и в трансплантационната хирургия. Защото вземането на орган от жив донор може да се извърши и лапароскопски, без да се отваря. Проф. Собран е първият в света, който е направил такова вземане от жив донор. Първо лявата част на черния дроб – за бебета, а сега вече и дясната част. Проф. Ким разви този метод – лапароскопската хепатектомия - за жив донор и той има най-голямата серия от пациенти в света – над 200 пациенти с десни хепатектомии, взети лапароскопски. Това е един от методите за развитие на живото донорство.Какво ви струваше да организирате първата си трансплантация сами? Можеше да повикате специалист от чужбина, както се прави другаде. Не беше ли малко дръзко, изцяло български екип…Така казват всички. Това е една дълга история за разказване. През 2005 година, тук дойде Оливие Собран с екип от болница „Кошен“, с проф. Бунишон, д-р Скатон и други, за провеждане на един българо-френски конгрес. Инициатори бяхме аз и проф. Бунишон. Когато дойдоха тук, имаше жива демонстрация, както сега, и Собран и Скатон оперираха. Видяха как сме оборудвани, запознаха се с възможностите на екипа и прецениха, че тук може да се извършват трансплантации.Ген. Стоян Тонев (тогава началник на ВМА) прие Собран и Бунишон в кабинета си и попита директно това възможно ли е да стане в нашата болница. Те му казаха, че е възможно. След което аз отидох в Париж за един месец – 2006 година, през март, и направих една специализация. Собран ми беше ментор. Участвах в 6 или 7 трансплантации за един месец като първи асистент. Видях всички детайли на процеса. Дадоха ми всички протоколи от трансплантациите на болница „Кошен“. Преведохме ги дословно и ги дадох на моите специализанти да се запознаят с тях.Вие си ги обучихте?Да. Проучиха протоколите и когато бяха готови, започнахме тренировките, а те се състояха в чернодробните операции. Така дойде момент, в който всичко беше направено и чакахме да има донор. И когато такъв се появи, направихме сами трансплантацията. Даже и не разбрахме как я направихме. За наше щастие трансплантацията беше успешна. Пациентът си е жив и здрав и до ден днешен. Има момченце след това и живее пълноценен живот.Не сте ли се изкушавал да трансплантирате и други органи. Ваши колеги трансплантират и черен дроб, и сърце, и бял дроб?Аз мисля, че за да правиш качествено нещата, трябва да се съсредоточиш върху един орган. Този модел на трансплант-хирурзите е популярен в Америка, но там са с големи центрове, които правят само това. За 5 или 10 донора в година няма как да се организира такъв трансплантационен център. Нашата философия е да се съсредоточим върху един орган и да го правим така както трябва, качествено.Каква е средната преживяемост на пациентите, които трансплантирате?Петгодишната е около 75%, едногодишната е между 85-90%. От две години не сме губили пациент.От законодателна гледна точка улеснени ли сте максимално в работата си?Българският закон е европейският и е много добър. Има някои дребни детайли, които могат да се променят – например за живите донори - да се разшири роднинският кръг. Но в общи линии всичко друго е по европейски направено и законът е много хубав.Според някои законът е пречка да се развива трансплантацията у нас?Тези някои не разбират, да ви кажа честно. Има много хора, които в годините заемаха ръководни длъжности в министерството на здравеопазването, и трябваше да отговарят за трансплантациите. Бягаха от тях като дявол от тамян, защото не им бяха ясни и не се чувстваха комфортно и в свои води. Затова толкова дълго време тази дейност беше в застой. Много малко бяха компетентните хора по трансплантациите като проф. Чавдар Славов, той беше зам.-министър. Тогава имаше известно развитие. Когато в МЗ бяха ген. Петров и д-р Ненков, които също са част от трансплантационния процес на ВМА, тогава също потръгнаха трансплантациите. Тази кампания, която се организира сега, е първата, която се провежда по всички правила.Познавате ли личните истории на пациентите си? Следите ли какво се случва с тях?Пациентите ни са част от нашето трансплантационно семейство. Поддържаме контакти, отношенията ни са приятелски. С Джони Велинов например си говорим много често за спорт. В общи линии често се виждаме се тях. Всеки случай сам по себе си е една съдба. Но може би най-ярък е случаят с ретрансплантацията (повторната трансплантация) на Илиян Пондалов всички я знаят. „Изиграхме“ го на един дъх. Показа мощта на академията, на нашия екип, на всичко, с което разполагаме.Вижте, постигнали сме всичко това, защото сме го искали. Не ни е вменявано. И сме си дали половината живот, за да се случи. И аз, и проф. Мутафчийски, проф. Сергеев, проф. Одисеева, проф. Кацаров. Всички. Така се постигат резултати.", "date": "2019.11.25", "title": "Проф. Никола Владов: Пациентите ни са част от нашето трансплантационно семейство"}
{"url": "https://offnews.bg/futbol/botev-pd-postigna-treta-poredna-pobeda-716228.html", "text": "Отборът на Ботев (Пд) постигна трета поредна победа в Първа лига, след като надигра с 2:0 Етър (ВТ) в последния двубой от 17-ия кръг.Преди този мач пловдивчани надвиха също така съставите на Дунав и Левски. Етър пък не успя да затвърди доброто си представяне от миналия кръг, когато победи Черно море с 1:0 у дома.Двубоят се изигра при много лоши атмосферни условия, като не спираше да вали през цялото време над стадиона в Коматево. През първото полувреме Ботев беше по-активният тим, но така и не успя да материализира превъзходството си.Резултатът бе открит в началото на втората част. При центриране в наказателното поле последва разбъркване, след което капитанът Лъчезар Балтанов засече топката във вратата.В 76-ата минута резултатът бе удвоен, като отново се разписа Балтанов. Останаха съмнения, че той е бил в засада, но в крайна сметка резултатът стана 2:0 и остана такъв до края.С успеха Ботев събра 19 точки и се изкачи на деветото място в класирането. Етър е 10-и със 17.", "date": "2019.11.25", "title": "Ботев (Пд) постигна трета поредна победа"}
{"url": "https://offnews.bg/politika/zapochna-poseshtenieto-na-borisov-vav-vashington-21-topovni-saliuti-n-716219.html", "text": "Към 16 ч. българско време започна посещението на премиера Борисов и водената от него делегация в Белия дом.Първи кадри от пристигането на кортежа бяха публикувани с видео на живо в профила на Борисов.С 21 топовни салюта бе посрещнат българският министър-председател Бойко Борисов и водената от него делегация в Мемориала на незнайния воин в Националния гробищен парк „Арлингтън“, щата Вирджиния. Под звуците на химните на България и САЩ Борисов поднесе венец на Мемориала.Това е един от най-знаковите паметници на САЩ, където са положени останките на неизвестни американски войници от Първата и Втората световни войни, както и от Корейската война.Церемонията с топовните салюти е чест, която се оказва само на държавни и правителствени ръководители. В тържествената част на събитието участваха близо 400 войници от всички подразделения на американските въоръжени сили.„Тук, на това място, човек най-много се сеща за това, колко е ценен мирът“, отбеляза премиерът Борисов. След това той и делегацията разгледаха комплекса. Българският премиер подари на музея на Националния гробищен парк кортик с образа на Св. Георги.Войници от Трети американски пехотен полк („Старата гвардия“) пазят денонощно Мемориала (гробница) и извършват официален ритуал за „смяна на караула“ на всеки час. Паметниците, мемориалите и дърветата са посветени на паметта на личности - астронавти, медицински сестри, свещеници, военни кореспонденти и неизвестни воини, както и на значими събития от историята на американския народ.", "date": "2019.11.25", "title": "Започна посещението на Борисов във Вашингтон, 21 топовни салюти на Арлингтън (видео, обновява се)"}
{"url": "https://offnews.bg/futbol/arsenal-veche-tarsi-nov-menidzhar-716183.html", "text": "Ръководството на Арсенал е започнало да търси нов мениджър, който да смени Унай Емери, пише британският \"Daily Mail\".Според изданието чашата на търпението на част от ръководството е преляла след равенството 2:2 със Саутхамптън, докато преди това нагласата е била Емери да бъде оставен да работи до края на сезона.Дори и в момента има разнобой, като спортният и техническият директор на клуба, съответно Раул Санлей и Еду, стоят зад наставника, докато останалите членове на ръководството са за това Емери да бъде освободен и назначен нов мениджър.Сред имената за заместник на Емери са Масимилиано Алегри и Микаел Артета, като един от тях в най-скоро време може да поеме тима.Друго британско издание - \"The Sun\" пък твърди, че Арсенал иска да разтърси Висшата лига, канейки доскорошния мениджър на Тотнъм Маурисио Почетино.", "date": "2019.11.25", "title": "Арсенал вече търси нов мениджър"}
{"url": "https://offnews.bg/evropa/ot-vtori-pat-savetat-na-es-odobri-sledvashtata-evropejska-komisia-716189.html", "text": "Съветът на Европейския съюз съобщи, че одобрява повторно списъка на следващата Европейска комисия - последната формална стъпка преди гласуването на новата ЕК от Европейския парламент в сряда, съобщиБТА.Това става за втори път заради промените, настъпили с отхвърлянето от ЕП на първоначалните кандидати за еврокомисари от Франция, Унгария и Румъния. В съобщението се уточнява, че вторият списък е бил представен от новоизбрания председател на ЕК Урсула фон дер Лайен на 21 ноември.Преди време ЕК постави на Великобритания срок до полунощ на 22 ноември да излъчи британски еврокомисар.Очаква се днес комисията да съобщи как ще продължи с наказателната процедура, предприета заради това,че макар да има задължение по договор да посочи свой еврокомисар, Великобритания отказва да сесъобрази. Комисията не отхвърля възможността въпросът да бъде отнесен до Съда на ЕС.", "date": "2019.11.25", "title": "От втори път: Съветът на ЕС одобри следващата Европейска комисия"}
{"url": "https://offnews.bg/futbol/datchani-sviriat-na-ludogoretc-v-moskva-716220.html", "text": "Датска съдийска бригада ще ръководи срещата между ЦСКА Москва и Лудогорец от петия кръг в груповата фаза на Лига Европа.За главен рефер на двубоя бе назначен Якоб Келет. Негови помощници ще са Ларс Хамелгард и Хайне Сьоренсен. Четвърти съдия ще е Йенс Маае.Срещата между двата отбора е в четвъртък от 19.55 часа. Първият двубой в Разград завърши 5:1 в полза на българския шампион.Веднага след мача с ЦСКА в Москва шампионите се прибират в България с чартърен полет до София. Самолетът на тима ще кацне на летището в столицата около 3,00 ч. в петък (29 ноември).Лудогорец ще остане в София шест дни. В неделя (1 декември) шампионите гостуват на ЦСКА на стадион \"Българска армия\". В сряда (4 декември) на Лудогорец му предстои мач за Купата на България срещу Септември.", "date": "2019.11.25", "title": "Датчани свирят на Лудогорец в Москва"}
{"url": "https://offnews.bg/sviat/demokratite-v-honkong-vzeha-razgromna-pobeda-nad-prokitajskite-upravli-716210.html", "text": "Кандидатите на демократичната опозиция в Хонконг взеха съкрушителна победа на местните избори над управляващите до момента прокитайски политици.Според местните медии опозицията печели 17 от 18-те общини в мегаполиса.Вчерашните местни избори са първите след началото на вълната на протести, които са насочени срещу намесата на китайските власти в специалния административен район, който е с висока степен на самоуправление.Световните медии отбелязват, че вотът е отбелязал безпрецедентна избирателна активност - над 71%. Пред урните се извиха огромни опашки, а 2,94 милиона хонгонгци гласуваха. За сравнение на предишния местен вот през 2015 г. бюлетини пуснаха само 1,4 милиона от жителите на бившата британска колония. Вотът се възприема като звучен шамар за управлението на лидера на Хонконг Кари Лам и демонстрация на подкрепа за протестното движение.През последните месеци напрежението в мегаполиса ескалира. Това стана след като г-жа Лам се опита да въведе спорен законопроект, позволяващ екстрадиция на хонконгски граждани в Китай.Днес тя публикува онлайн изявление, в което заяви, че местното правителство ще се съобрази с резултатите.Според анализа на Лам вотът отразявал \"недоволството на хората от настоящата ситуация и дълбоките проблеми в обществото\".Правителството „ще изслуша чуе гласа на обществеността смирено и сериозно размишлявайки“, каза тя.Кандидатите на опозицията спечелиха близо 60% от общия вот в неделя.Те получават 347 от общо 452 места в съвета на областта. Про-Пекин ориентираните политици се сриват до едва 60 места, а независимите - много от тях също демократи, са 45, съобщават местните медии.", "date": "2019.11.25", "title": "Демократите в Хонконг взеха разгромна победа над прокитайските управляващи"}
{"url": "https://offnews.bg/zdrave/ananiev-do-sedmitca-shte-e-gotov-dokladat-po-sluchaia-s-pochinaloto-3-716191.html", "text": "До края на седмицата се очаква да бъде готов окончателният доклад по случая с починалото 3-годишно дете и тогава ще могат да се правят изводи. Това заяви пред журналисти здравният министър Кирил Ананиев, цитиран от Дарик нюз.Той изрази притеснение, че се създава противопоставяне в обществото между пациенти и лекари. „До края на седмицата очаквам да излязат четирите протокола. Това са протоколите от специалисти и експерти в трите болници и от общопрактикуващия лекар. И окончателния доклад, който очаквам в края на седмицата от Изпълнителна агенция „Медицински одит“. Тогава ще можем да правим своите изводи“, каза Ананиев. На въпрос дали има конфликт на интереси в това, че проверката се извършва от лекари от същата болница, министърът отговори категорично, че са назначили четири експертизи от независими експерти в отделните медицински специалности, които ще дадат своето становище.Ананиев подчерта, че никой няма нужда от насаждане на напрежение между лекарите и пациентите. „Използвам случая да ви кажа, че съм много притеснен, че се създава противопоставяне в обществото между пациентите и лекарите и от лекарите спрямо пациентите. Това не е необходимо на никого. Всички ние сме пациенти и във всеки  момент може да имаме нужда от медицинска помощ, няма кой да ни я даде, освен нашите медици“, обобщи здравният министър.Кирил Ананиев присъства на старта на програма, в рамките на която близо 7000 души от центровете за спешна медицинска помощ и спешните приемни ще бъдат обучени. Той припомни, че от няколко години МЗ предвижда средства за повишаване на заплатите на работещите в спешната помощ и допълни, че възнагражденията им ще продължат да се увеличават и в следващите две години. \"Правим всичко, за да остойностим адекватно труда и на работещите в спешните отделения в болниците\", добави още той.\"Обученията ще бъдат 5-дневни и ще се работи с най-съвременни и високотехнологични апарати и манекени\", каза проф. Николай Габровски, началник на Клиника по неврохирургия към болница \"Пирогов\". Лекторите са от \"Пирогов\", като целта е колегите да се обучат изключително добре, знанията им да се надградят, тъй като те трябва да реагират много бързо, често в неблагоприятни условия\", добави лекарят. Обучението е в рамките на проект \"ПУЛСС\", финансиран със 7 млн. лв. европейски средства. По проекта за модернизиране на спешната помощ вече са осигурени 120 нови и оборудвани линейки, а до 2021 год. се очакват и останалите 280 линейки.", "date": "2019.11.25", "title": "Ананиев: До седмица ще е готов докладът по случая с починалото 3-годишно дете"}
{"url": "https://offnews.bg/zdrave/novi-sluchai-na-hranitelno-otraviane-prez-izminalata-sedmitca-716188.html", "text": "22 деца от с. Хаджидимитрово, Ямболско, са били хоспитализирани с оплаквания от болки в корема, гадене, многократни повръщания, след консумация на една и съща храна в училищния стол, показва справката на МЗ за епидемичната обстановка в страната.Храната се доставя от фирма за кетъринг. Според резултатите от взетите микробиологични изследвания на болните деца, от РЗИ-Ямбол и ОДБХ-Ямбол, при всички е изолиран Staphylococcus aureus. При 7 се изолира и Campylobacter, а при 1 дете - и Escherichia coli. За източника на инфекцията се провежда изследване на персонала от столовата, както и проби от наличната храна, от посуда и повърхности.Взрив от хранително заболяване при ученици е бил регистриран и в училище в гр. Твърдица. 12 деца са били със стомашно-чревни оплаквания след консумация на закуски, закупени от училищния бюфет. След консултация децата са оставени на домашно лечение. На място е извършено епидемиологично проучване от екип на РЗИ-Сливен и ОДБХ-Сливен. Взети са проби от храна, посуда, ръце и външна среда за анализ. Епидемиологичното проучване продължава.В Министерство на здравеопазването е постъпила информация към докладвания вече епидемичен взрив от вирусен хепатит тип А в община „Люлин“, кв. „Филиповци“. Към 15.11.19 г. заболелите са 18 деца и 2-ма възрастни. Столичната РЗИ контролира изпълнението на предписаните противоепидемични мерки. В района на квартала, с ваксина срещу вирусен хепатит тип А, са обхванати 117 лица.Подобен случай е регистриран в с. Найденово, област Стара Загора, при който от вирусен хепатит А са заболели 9 лица (деца, ученици и възрастни). Всички са хоспитализирани. Предприети са необходимите противоепидемични мерки по изолация на болните, издирване, наблюдение и профилактично изследване на контактните лица. Извършена е крайна дезинфекция в детската градина и училището.Общо 4 353 са случаите на остри заразни заболявания срещу 4 615 случая за предходната седмица. От тях 3 367 са случаите на грип и остри респираторни заболявания (ОРЗ) срещу 3 660 случая за предходната седмица.Общата заболяемост от грип и ОРЗ за страната е 88,44 на 10 000 души срещу 96,14 на 10 000 души за предходната седмица.", "date": "2019.11.25", "title": "Нови случаи на хранително отравяне през изминалата седмица"}
{"url": "https://offnews.bg/kultura/koj-pecheli-bilet-za-kontcerta-na-nanowar-of-steel-716196.html", "text": "Приключи играта на OFFNews, в която трима от Вас печелят билет за концерта на \"Nanowar of Steel\".За целта читателите трябваше да отговорят на въпроса: \"През коя година групата променя името си от Nanowar на Nanowar of Steel\"?Верният отговор е 2006 г. Победителите, които печелят по един билет за шоуто на 30 ноември в MixTape 5 са:Георги ДимитровМаргарита РусеваДенис ИлиевБилетите са предоставени с любезното съдействие на организатора на концерта Димитър Стефанов.Печелившите, с които не сме успели да се свържем до момента, да изпратят съобщение до страницата ни във Фейсубк за уточняване на детайлите.", "date": "2019.11.25", "title": "Кой печели билет за концерта на  'Nanowar of Steel'"}
{"url": "https://offnews.bg/politika/sadat-reshi-votat-sas-simpatichnoto-mastilo-e-redoven-716186.html", "text": "Местният вот в благоевградското село Копривлен е редовен, реши Административният съд и така потвърди становището на ОИК. Според съда дори да се добавят съмнителните бюлетини, които са отбелязани със симпатично мастило, това няма да се отрази на изборния резултат на двамата кандидати, съобщи бТВ.Жителите на Копривлен сигнализираха за многобройни изборни манипулации. Те подозираха, че бюлитините са невалидни заради изчезващото мастило.Административният съд в Благоевград нареди да се направи експертиза на 150 бюлетини, описани като неличащи. От подобна практика се оплакаха и други села в Пиринско.Мистериозният химикал изчезна.", "date": "2019.11.25", "title": "Съдът реши: Вотът със симпатичното мастило е редовен"}
{"url": "https://offnews.bg/vodni/antani-ivanov-triumfira-v-koronnata-si-distciplina-po-pluvane-716199.html", "text": "Младият ни талант в плуването Антъни Иванов отбеляза нова победа в САЩ. Българинът триумфира в дисциплината 200 ярда бътерфлай.Студентът в университета на Вирджиния Тех бе по-бърз в двустранната среща с домакина Охайо Стейт, провела се в град Колъмбъс. Антъни Финишира за 1:43:01 минута.На 100 ярда бътерфлай Иванов завърши на трето място с 47:27 секунди. На 500 ярда свободен стил нашето момче е пети. Той плува и в щафетите, а на 200 ярда св. стил финишира девети.Междувременно националният ни рекордьор на 50 метра свободен стил на голям басейн Калоян Братанов стана трети на ярдов басейн в на дуелната среща между шест отбора, състояла се в Колидж Стейшън, Тексас.", "date": "2019.11.25", "title": "Антъни Иванов триумфира в коронната си дисциплина по плуване"}
{"url": "https://offnews.bg/turizam/upravliavashtite-vzeha-na-mushka-booking-i-airbnb-716193.html", "text": "Законодателни промени в Закона за туризма, с които да се ограничи дейността на платформи като Booking и Airbnb са внесли в деловодството на Народното събрание депутатите от управляващото мнозинство Менда Стоянова (ГЕРБ) и Валери Симеонов (Обединени патриоти).Двамата на практика предлагат въвеждането на забрана за свободното предлагане на апартаменти за настаняване чрез онлайн платформи.Според текстовете, съчинени от тандема Стоянова-Симеонов, предлагането на такива жилища ще е възможно само ако те са категоризирани като места за настаняване според Закона за туризма. Предложените промени въвеждат и санкции както за хората, които предлагат апартаменти за краткосрочно настаняване, така и за онлайн платформите, които публикуват оферти за такива места за настаняване.В допълнение към тази разпоредба министърът на туризма се задължава при системни нарушения да подава искане до Софийския районен съд \"да постанови всички предприятия, предоставящи обществени електронни услуги, да спрат достъпа до съответните интернет страници\".На председателя на СРС се вменява и екстремен срок за произнасяне по искането - 72 часа. А 24 часа след съдебното разпореждане офертите нарушители трябва да бъдат свалени, предвиждат още законодателните промени. ", "date": "2019.11.25", "title": "Управляващите взеха на мушка Booking и Airbnb"}
{"url": "https://offnews.bg/nashite-avtori/chestit-neznajsti-noemvri-716190.html", "text": "Всяко чудо за три дни. Най-точната поговорка за нашето българско чудо. Липсата на трайност за каквото и да е ни обрича да бъдем общество без хард диск, единствено с RAM (random access) памет, която се губи, като изключим компютъра. Като преспим една нощ и се събудим на сутринта, от предния ден не е останало нищо. Затова ни се налага все да препотвърждаваме нещата, които ни се струват важни. Всяка година препотвърждаваме значението на големите ни български празници. И всяка година се дърляме за това същото значение, все не можем да стигнем до една обща истина – защо будителите например са по-значими от тиквите и как допускането на тиквите омаловажава будителите; защо 10. 11. 1989 е толкова противоречива дата и как точно я тълкуваме след 30 години – и т. н.Изписваме една камара текстове, спомени, предупреждения, пълним мрежата със словоблудства, а трийсетгодишните и по-младите се опитват да се ориентират във всичко това и да схванат идеята за близкото ни минало. Или не се опитват, понеже си имат по-важни неща за правене.На трийсетгодишните не им дреме. А на петнайсетгодишните им е още повече безразлично. Митичното същество „български преход“ вълнува единствено неговите жертви. Младите отказват да бъдат такива. След още трийсет лета, ако сме живи, ще седим по пейките, ще зяпаме тъпо и ще се опитваме да си спомним. Обаче паметта ни ще е още по-случайна и още по-нетрайна. Преход? Какво беше това? Откъде е тръгнал и накъде върви? Успя ли да свърши този преход или още се мъчи? Може би страда от прекалена мекота и поради това все не свършва? Може би трябваше по-твърдо? Ще сменим речника си за трийсет години. Тази дума дори няма да я ползваме. Цялата ни битийна парадигма ще бъде друга. Играта ще е съвсем различна. Основите на следващите поколения земляни се градят днес и вече сме на втория ред тухли. България е част от света и нищо световно няма да ни пропусне.Светът не се вълнува от българския преход, а с удивителни последни напъни спори по въпроса що е изкуство. Понеже Марвел и Дисни определят правилата. В началото бяха житията, после дойдоха шедьоврите, днес сме на бестселърите. Първо словата бяха свещени, в Библията има Послания, Проповеди, Откровение, после книгите се превърнаха в майсторска работа и както казва Патрик Зюскинд в своя шедьовър – талантът вече е над морала, а днес хартиените тела само ги продаваме. Един от най-добрите продавачи е Гришам. Колкото продадеш – толкова. Като не можеш повече – ами не можеш. Пазарната стойност се измерва в левове (лъвове), значи литературната трябва да я мерим в зайци. Такъв е пътят на литературата, в началото сакрална, после престижна, накрая дъвки и захарен памук на селската сергия. Ако е жив след трийсет години Скорсезе, ще бъде на 106. Обзалагам се, че спорът му с производителите на дъвки ще е приключил. Обзалагам се, че те ще са победители.Философската категория „преход“, обяснена за ученици – миналата година Любен Каравелов беше в учебниците ви, тази година вече го няма. Защото ви е нужен преводач от български на български, за да го разберете. Затова преходът скоро няма да свърши – все ще има какво да се изхвърля от учебника. Накрая хвърляме самия учебник и почваме да ви водим на кино да гледате продълженията на „Аквамен“. После закриваме училището. Това е преход. Върви се отгоре надолу. Но не го наричаме пропадане, за да не ви плашим. Изкуството някога служеше за възпитание. Възпитанието е да разберете, че преди нас е имало хора, както още хан Омуртаг е надраскал върху един камък. И тези преди нас навярно са били по-умни от нас. Но като не са ни останали сетива – зрението, слухът, вкусът са осакатени от дъвките и сергиите – диалогът ще бъде неосъществим. Няма да можем да разбираме миналото и да стигаме до посланията на предците си. Ще изгубим чувството за време. Деменция. Забрава. Алцхаймер. Шизофрения. Оперативна памет само от събуждане до заспиване. Добре дошли в света на Джордж Оруел.А чувството за време започва от днес. И от този миг. Честит празник – всеки ден е празник, защото никога повече няма да се повтори. Преходът на този преходен свят се състои от отделните преходи на съставляващите го. Посоката на прехода – нагоре или надолу – е дело лично.", "date": "2019.11.25", "title": "Честит незнайсти ноември"}
{"url": "https://offnews.bg/politika/mladost-shte-ima-svoj-obshtinski-savet-716195.html", "text": "Столичният район \"Младост\" ще има свое подобие на общински съвет, който ще се състои от активни граждани и ще заседава веднъж месечно.Това обяви новоизбраният кмет на района .Той публикува онлайн график на срещите си с граждани до февруари догодина, като те са разделени по микрорайони.Целта им е да се набележат цели и проблеми за разрешаване в отделните части на квартала. След края на поредицата от срещи ще започнат заседанията на т.нар. Съвет на общността, които ще се провеждат веднъж в месеца, уточнява арх. Стефанов. Срещите ще се провеждат в читалището на \"Младост\" 1. На тях ще се обсъждат текущи въпроси, а кметът ще отчита свършеното през изминалия месец.График на срещите можете да видите .", "date": "2019.11.25", "title": "'Младост' ще има свой 'общински съвет'"}
{"url": "https://offnews.bg/kultura/neshka-robeva-predstavia-spektakal-s-kauza-v-10-grada-716200.html", "text": "Легендата Нешка Робева и нейните момичета (и тук-таме момчета) представят най-новото си \"ШОУ БЕЗ ИМЕ\", но с кауза!На сцените в 10 града младите български таланти в спорта и изкуството ще си дадат среща с мотото \"Можем и сами, но без вас (нашата публика) не можем\".Десет пъти на българската сцена ще кръстосат саби в благородна надпревара шампионите в спорта, музиката, песните и танците. Това ще се случи пред строгите погледи на \"компетентното\" жури.Всички средства събрани от спектаклите ще бъдат разпределени между участващите клубове и формации, защото всеки талант има нужда от подкрепа.Спектакълът е със специалното участие на хор \"Нуша\" с диригент Нели Андреева, Димитър и Христо, Петя Панева, Магдалена Янева и Стефан Николов.24 ноември, Благоевград, зала Скаптопара, 19:00 часа, Билети: https://www.eventim.bg/bg/bileti/sou-bez-ime-spektakl-na-neska-robeva-blagoevgrad-sportna-zala-skaptopara-1166006/performance.html и на касите на зала \"Яворов\"27 ноември, Русе, ОЗК Арена Русе, 19:00 часа, Билети: https://www.eventim.bg/bg/bileti/sou-bez-ime-spektakl-na-neska-robeva-ruse-arena-monbat-1161894/performance.html и на касите на залата29 ноември, Велико Търново, ДКС „Васил Левски“, 19:00 часаБилети на касите на ДСК и https://www.eventim.bg/bg/bileti/sou-bez-ime-spektakl-na-neska-robeva-beliko-trnovo-dvorec-kulturata-i-sporta-basil-levski-1163194/performance.html1 декември, Шумен, Арена Шумен, 19:00 часа, Билети на касата на залата и на https://www.eventim.bg/bg/bileti/sou-bez-ime-spektakl-na-neska-robeva-sumen-arena-1163192/performance.html2 декември, Варна, Дворец на културата и спорта 19:00 часаhttps://www.eventim.bg/bg/bileti/sou-bez-ime-spektakl-na-neska-robeva-barna-palace-of-culture-and-sports-539095/event.html3 декември, Бургас, Спортна зала Младост, 19:00 часаhttps://www.eventim.bg/bg/bileti/sou-bez-ime-spektakl-na-neska-robeva-burgas-sports-hall-mladost-1163681/performance.html9 декември, Ботевград, Ботевград Арена, 19:00 часа, Билети kd касата на читалището11 декември, София – НДК зала 1, 20:00 часа, Билети: https://www.eventim.bg/bg/bileti/sou-bez-ime-spektakl-na-neska-robeva-sofia-national-palace-of-culture-hall-1-537460/event.html14 декември, Пловдив, Зала „Сила“, 19:00 часаБилети: https://www.eventim.bg/bg/bileti/sou-bez-ime-spektakl-na-neska-robeva-plovdiv-kompleks-sila-1164132/performance.html15 декември, Стара Загора, Спортна зала “ДЗУ“, 19:00 часаБилети: https://www.eventim.bg/bg/bileti/sou-bez-ime-spektakl-na-neska-robeva-stara-zagora-sportna-zala-dzu-1163707/performance.html", "date": "2019.11.25", "title": "Нешка Робева представя спектакъл с кауза в 10 града"}
{"url": "https://offnews.bg/112/signalite-za-nasilie-nad-zheni-sa-se-uvelichili-prez-2019-g-716202.html", "text": "Тъжна статистика обявиха от Главна дирекция \"Национална полиция\" (ГДНП) в Международния ден срещу насилието над жени. През 2019 г. до момента на спешния телефон 112 са постъпили 31 166 сигнала за домашно насилие - с близо 2000 повече от предходните години.Данните, представени от зам.-директора на ГДНП старши комисар Благородна Макева, показват, че броят на ограничителните заповеди към 30 септември е 2398. Те включват защита не само на едно лице, а на близки и роднини. През годината в МВР са постъпили 381 случая на нарушена заповед за защита, 40% от които са за домашно насилие над жени. При една трета от 70 убийства за годината пострадалите са жени.Полицейски служители са били наказани, че не са изпълнили в пълен обем свои задължения при случаи на домашно насилие. Най-често полицаите се сблъскват с нежелание на пострадалия да съдейства и да прикрива извършителя.От МВР апелират не само към пострадалите, а и към техните близки, познати и съседи да подават сигнали при случаи на домашно насилие.В рамките на кампанията срещу насилието над жени ще бъдат разпространени постери, видео и радио спот. В тях ще бъдат дадени контакти за съответните спешни телефони на неправителствени организации, официални партньори с държавните институции, за подкрепа на жертвите.Макева отбеляза, че предстои подписване на споразумение по Норвежкия финансов механизъм за обучение на полицейски служители. В предишния рамков период са били обучени над 2000 полицаи. Също така ще се разработи автоматизирана информационна система, в която да се обобщават всички случаи на домашно насилие.", "date": "2019.11.25", "title": "Сигналите за насилие над жени са се увеличили през 2019 г."}
{"url": "https://offnews.bg/futbol/roman-abramovich-ne-si-e-i-pomislial-da-prodava-chelsi-716206.html", "text": "Президентът на Челси Брук Бък заяви пред \"The Guardian\", че собственикът на \"сините\" от Лондон Роман Абрамович не се интересува от каквито и да било предложения за продажба на клуба.Милиардерът се сблъска с проблеми около подновяването на британската си виза през миналата година, което породи слухове, че той ще смята да прехвърли собствеността на отбора. Също така той се отказа от плановете си да обновява стадион \"Стамфорд Бридж\".\"Никога не съм чул и дума по този въпрос от него, никога не съм доловил нещо от рода: Време е да се подготвите за продажба или нещо такова.Може би поради политическата ситуация има хора, които смятат, че могат да купят Челси на изгодна цена. Ние получаваме информация за подобни обсъждания, но наистина няма какво да кажем на тези хора\", каза Бък.През уикенда Манчестър Сити прекъсна серията на Челси от 6 поредни успеха в английската Висша лига. В момента лондончани се намират на четвъртото място в класирането с 26 точки.", "date": "2019.11.25", "title": "Роман Абрамович не си е и помислял да продава Челси"}
{"url": "https://offnews.bg/politika/andrej-rajchev-balgaria-stava-vazhna-za-sasht-716207.html", "text": "Ако се стигне до вариант \"НАТО без Турция\", тогава България става граница на НАТО и за първи път отношенията между България и САЩ не са подробност, а стават съществени, коментира социологът Андрей Райчев пред БНР в деня на разговора между премиера Бойко Борисов и президента на САЩ Доналд Тръмп.\"Политиката на Съединените щати у нас винаги се е свеждала до нещо много просто - \"виж какво правят руснаците и го спри\". Тоест България се е мислела само в голямото противопоставяне от времето на Студената война - Русия-Америка. Горе-долу така продължи и в последните 30 години. Сега това не е така. Те са заинтересовани от стабилност на Балканите\", обясни Райчев.Според него България, Албания, Македония и Румъния са в списъка на САЩ за изваждане от руското влияние и превръщането им в близък съюзник, както и антируски щит.Социологът обаче смята, че у нас антируска политика не може да се проведе, така че да се обърнат чувствата на хората. Фактът, че има антируски демонстрации, не води до антируска политика.Очакванията на Райчев от срещата Тръмп-Борисов са: \"Борисов няма нужда от големи демонстрации... Разбира се, че ще се хвали, със сигурност, но няма нужда от нещо екстраординарно. Той си спечели игрите вътре в България\".", "date": "2019.11.25", "title": "Андрей Райчев: България става важна за САЩ"}
{"url": "https://offnews.bg/kultura/suffocation-belphegor-i-hate-na-4-mart-v-sofia-716203.html", "text": "BGTSC представя: Съвместен концерт на Suffocation и Belphegor , и специалните им гости Hate. Събитието е част от кохедлайнерското турне на двете легендарни групи „Europe Under the Black Death Metal Fire“ и ще се състои на 4 март 2020 г. в столичния клуб „Mixtape 5“ от 19:00 часа.Не пропускайте едно от топ събитията на 2020 година.Билети се продават онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colour, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.До 29 ноември цената им ще е 35 лева, а от 30 ноември 40. Ако останат места, на 4 март цената на пропуските ще е 45 лева.Побързайте – местата са ограничени!*Клубът не работи с резервации**Политика за достъп на непълнолетни:  ***Гардероб - упътване за употреба:  Събитието е 18+Предстои обявяването на допълнителна информация.", "date": "2019.11.25", "title": "Suffocation, Belphegor и Hate на 4 март в София"}
{"url": "https://offnews.bg/sviat/tajni-zatvori-v-kitaj-vlastite-promili-mozatcite-na-blizo-milion-mius-716197.html", "text": "Китай промива систематично мозъците на мюсюлмани в мрежа от строго охранявани затворнически лагери, през които са минали десетки хиляди души, показват документи, разкрити от  Китайското правителство поддържа тезата, че лагерите в крайния западен Синдзян-уйгурски автономен регион на страната предлагат доброволно обучение. Но официални документи, цитирани и от Би Би Си, показват как затворниците са заключвани, индоктринирани и наказвани. По почина на американския президент Доналд Тръмп китайският посланик във Великобритания отхвърля написаното в документите като \"фалшиви новини\".Документите осветлява Международният консорциум на разследващите журналисти (ICIJ), в който си партнират 17 медии, включително BBC Panorama и престижният британски вестник \"The Guardian\".Разследването им достига до нови доказателства, които дават сериозно основание за съмнение в твърдението на Пекин, че лагерите, които бяха построени в Синдзян-уйгурски автономен регион през последните три години, са предназначени за доброволно превъзпитание с цел борба с екстремизма.Смята се, че около 1 милион души - повечето от които уйгури - са били заточени в лагерите без съд и присъда.Изтеклите китайски правителствени документи, които ICIJ нарича \"The China Cables\", включват девет страници с напътствия, изпратени през 2017 г. от Чжу Хайлун на управляващите лагерите. По това време Хайлун е зам.-секретар на Комунистическата партия за автономния регион и най-високопоставеният служител по сигурността там. Инструкциите разясняват, че лагерите трябва да бъдат управлявани като тайни затвори, със строги дисциплина и наказания.Някои от заповедите на Хайлун са:- \"Никога не позволявайте бягства\";- \"Наложете по-строга дисциплина и наказания на нарушения на правилата за поведение\";- \"Популяризирайте покаянието и изповедта. Студентите трябва да разберат наистина незаконното, престъпно и опасно естество на предишната им дейност\"; - \"Направете поученията за поправянето основен приоритет. Всички те трябва да бъдат на мандарин\";- \"Насърчавайте студентите, които са истински трансформирани\";- \"Осигурете пълно покритие чрез видео наблюдение на общежитията и класните стаи\".Документите разкриват как всеки аспект от живота на затворниците е бил следен и контролиран - леглата на студентите трябва да в точно определена постоянна позиция; местата в класните стаи - също; работните им места - също. Строго забранено е да се правят каквито и да било промени. Строго определени са нормите за поведение, включително по отношение часа за събуждане, къпане, тоалетна, изпълнение на домакински задължения, хранене, учене, спане и др.Други документи потвърждават изключително честите задържания. Един от тях разкрива, че 15 хил. души от Синдзян-уйгурски автономен регион са били изпратени в лагер само в рамките на една седмица през 2017 г.Изтеклите документи трябва да бъдат използвани от прокуратурата, категорична е Софи Ричардсън, директорът на \"Human Rights Watch\" за Китай. Според нея документите доказват \"брутално\" нарушаване на човешките права. Ричардсън твърди още, че всичко описано показва психическите изтезания, на които са подложени хората, които са хвърляни в затвор, без да знаят колко дълго ще бъдат там. Препоръките на Хайлун са затворници да бъдат освобождавани, единствено ако могат да покажат, че напълно са променили поведението, схващанията си и езика, на който говорят.За тези, които се съпротивляват на \"поправлението\" и внушението колко грешни са били досега се препоръчва продължаваща \"образователна трансформация\" до степен, в която надзирателите са сигурни, че резултатите са постигнати.На база документите Бен Емерсън - водещ адвокат по защита на човешките права и съветник на Световния конгрес на уйгурите - казва, че лагерите са опит за промяна на идентичността на хората. \"Много е трудно да ги видим като нещо различно от програма за промиване на мозъци, проектирана и насочена към цяла етническа общност. Целта е пълно преобразяване с цел изличаването от лицето на земята на общността на мюсюлманите уйгури от Синдзян-уйгурския автономен регион\", казва той.", "date": "2019.11.25", "title": "Тайни затвори в Китай: властите промили мозъците на близо милион мюсюлмани, за да заличат уйгурите от лицето на земята"}
{"url": "https://offnews.bg/tenis/grigor-dimitrov-shte-zagree-za-australian-open-s-demonstrativen-turnir-716204.html", "text": "Българската звезда в мъжкия тенис Григор Димитров ще участва на демонстративния турнир \"Kooyong Classic\" в Австралия, който ще се проведе от 14 до 16 януари 2020 година.Надпреварата ще се състои в елитен тенис клуб в едно от предградията на Мелбърн, непосредствено преди първия Голям шлем за годината – Australian Open.Организаторите се похвалиха с присъствието на българина, както и с още някои големи имена в тениса, сред които Марин Чилич и Милош Раонич, Мария Шарапова и Каролин Вожняцки.\"С оглед на обновената лятна тенис програма на Австралия, Kooyong Classic е перфектно позициониран, за да осигури на играчите така важната финална подготовка за Australian Open, започващ следващата седмица\", споделя турнирният директор Питър Джонстън.Припомняме, че преди този турнир Гришо ще играе за България в предстоящия отборен турнир ATP Cup. В тима ни попадат Димитър Кузманов, Александър Лазаров, Александър Донски и Адриан Андреев.", "date": "2019.11.25", "title": "Григор Димитров ще загрее за Australian Open с демонстративен турнир"}
{"url": "https://offnews.bg/kultura/shto-e-evrovizia-i-ima-li-tia-pochva-u-nas-716187.html", "text": "Признавам си, че едни от най-забавните мигове, прекарвани в последните години пред телевизора, са били, когато гледам полуфинали и финали на вездесъщия музикален кОнкурс \"Евровизия\".Даже някога го бях кръстил \"музикална параолимпиада\", но после все си давах сметка, че смешен - не смешен, този общоевропейски телевизионен конкурс се радва, по думите на БНТ, на около 200 000 000 зрители в световен мащаб.Което значи, че още малко напън и Евровизия ще бие по гледаемост клиповете в официалния канал на АзисТ... но млъкни, сърце.Днес сутринта, в 10.30 часа българско време, на нарочна пресконференция бе обявена младата българска певица Виктория Георгиева, която ще представлява MAJKA BALGARIQ в Ротердам през 2020 година.Това стана с едно много сладко филмче, малко напомнящо на арт творба на режисьор, изкарал 12 допълнителни магистратури в Нов български.Впрочем, певицата Виктория Георгиева, която ще ни представи в Ротердам, е млада, талантлива, минала е през риалити програмите, после е била артист в компанията на Графа и изобщо - за крехката си възраст е видяла всичко възможно в родния шоубизнес. Под всичко възможно разбирам, че е видяла и двете неща, които могат да бъдат причислени към този феномен - \"Бг шоубизнес\" - кратка телевизионна слава и договор с една от двете съществуващи опции.Песента - още не знаем каква ще е тя, тепърва ще се създава, дошли са хора от Англия, които, по думите на екипа, стоящ зад Бг Евровизия, са правили песни на Бионсе, Уил Смит, Роби Уйлямс, Бритни Спиърс...Изобщо - чака ни интересен експеримент, парите, които ще бъдат осигурени от публично-частно партньорство, може да минат заветната сума от половин милион клети деноминирани български лева, но БНТ няма да даде и стотинка (щото няма), което си е повече от добре - данъкоплатецът няма да бъде натоварван.В очакване на тепърва интересните събития около това каква песен ще бъде написана на младата Виктория и дали ще шашнем Европа, или ще се изложим пред чужденците, реших да направя една малка ретроспекция.Ретроспекция за това какви бяха участията на България на Евровизия в последните години и докъде я добутахме в стремежа си да покажем най-доброто от родната поп музика на този форум.2005 година - не начало, а катастрофаПрез 2005 година БНТ решава да участва на конкурса за европейска песен. Kонкурсът е в Киев, защото предната година крехката, но гласовита украинска дива Руслана е спечелила конкурса в Истанбул с песента си \"Wild Dances\".Именно българският финал, определящ победителя, предизвиква един от най-големите скандали в родния шоубизнес. По време на живото излъчване на финала, след което се слага край на гласуването с есемеси от страна на зрителите, Слави Трифонов и Софи Маринова излизат на сцената и отказват да пеят. А Слави обявява, че конкурсът е измама и обвинява екипа и продуцентите на група \"Каффе\", че са манипулирали вота.Избухва грандиозен скандал, особено след като \"Каффе\" наистина печелят най-високия вот за песента си „Lorraine“ и в действителност стават българския представител на Евровизия. На самия конкурс обаче става ясно, че „Lorraine“ не е конкурентоспособна и в тази първа година на участието ни ставаме 19-и (най-ниското класиране на България до момента). След това избухват още редица вторични скандали, като например този, че всъщност същата песен е била изпълнявана и от не особено известен ирландски певец. А един от основните ѝ рефрени пък се оказва доста \"сходен\" с рефрен от песен на Стиви Уондър. Същият рефрен, впрочем, други журналисти \"дочуват\" и в конкурентната песен на Слави и Софи Маринова. В крайна сметка, вместо радост, Евровизия ни носи определено количество срам и вкарва зрителите в дълбоко конспиративни размисли за провеждането на подобни конкурси...2006 годинаМариана Попова пее песен на Дани Милев. Беквокалист е Азис. Въпреки че Мариана се справя чудесно, песента, макар класирала се малко по-добре, отново не успява да премине цедката на полуфинала. В тази година България заема 17-о място.2007 - големият пробив, Митре ле2007 година, две години след безрадостното начало на българските опити да се щурмува западна сцена, изведнъж осъществяваме неочакван пробив. И то не с какво да е, а с ненавистния за родната либерално-жълтопаветна диаспора фолклор. Стоян Янкулов и Елица Иванова не само че стигат до финал, а заемат и трето място на конкурса, проведен в Хелзинки (пропуснахме ли да кажем, че 2006-а победители стават \"Лорди\" - хеви метъл група от Финландия, която е известна не само с твърдия си и мелодичен рок, но и с това, че всички от групата са гримирани като чудовища).Елица и Стунджи мачкат наред със своя странен drum n' bass прочит на една шопска народна песен и са невероятно атрактивни с ударните инструменти, на които свирят, докато представят песента си.България е в еуфория, а вечно киселите представители на музикалната гилдия мрънкат под сурдина, че то това не било песен, че то понеже някакви геополитически интереси имало, та за това сме се класирали толкова напред...Впрочем, запомнете това с геополитиката, ще се върнем на него пак. А ето я и самата песен на Елица и Стунджи.2008 - диско2008 не успяваме да постигнем успех с песента на Deep Zone Project и Йоана Драгнева \"DJ, Take Me Away\" и не достигаме до финала.2009 - лечебната сила на фалцета2009-a е паметна за България. Но не е паметна с нещо добро и позитивно, а с песента, която се класира и в крайна сметка участва на конкурса. Това е песента Illusion на човекът - глас Красимир Аврамов. Песента ще се запомни с болезнен фалцет, счупил не един и два български телевизора и във всеки случай отказва не едно и две български домакинства завинаги от Евровизия.Не помага дори участието на Петя Буюклиева като бек вокалист. Песента е истински провал, а от доброто представяне на Елица и Стунджи вече няма и спомен.2010 - сменяме регламентаСлед резила от 2009 БНТ сменя регламента. Всъщност БНТ избира певеца, който ще ни представлява - в случая това е Миро. После започва нещо като сложно телевизионно риалити, в което се гласува за песните - няколко на брой, класирани от жури. Публиката определя песента победител - \"Ангел си ти\". Песента, макар и създадена от международен екип, не успява да се класира за финал и отпада на полуфинала.2011 - първи опит на Поли ГеноваМладата Поли Генова е избрана да представя България с песента \"На инат\". Класира се на 12 място и не успява да стигне до финала. Но не се отказва и няколко години по-късно отново участва, донасяйки голям успех на страната ни.2012 - \"Я хабиби, жутем\", 2013 - отново Елица и СтоянПрез 2012 БНТ решава да заложи радикално на поп фолк певицата Софи Маринова. Песента „Love Unlimited“ обаче не се харесва на европейските зрители, а мултиезичното послание \"Я хабиби, жутем\" става по-скоро част от родния градски фолклор и в крайна сметка след това участие на певицата БНТ решава да заложи на нещо вече сработило. Така през 2013 отново са повикани Елица и Стунджи, които представят песента \"Само шампиони\", но, уви, и това няма успех. След тези два опита БНТ взема адекватното решение за няколко години да не харчи парите на клетия български данъкоплатец и се отказва от конкурса.И така минават две години. Две години, изпълнени с мъка и страдание за родния меломан. Към тази мъка можем да прибавим и победителя от Евровизия 2014 - джендър неутралното чудо Кончита Вурст - с пола и брада. Все повече кОнкурсът се превръща в политически инструмент, който демонстрира надмощията на една група над друга в европейски мащаб.В случая с Кончита Вурст - една банална и невзрачна песен печели поради своите \"политкоректни\" джендър неутрални одежди...2016 - „If Love Was a Crime“ Поли Генова прави втори опит да атакува върховете на Евровизия. И този път, пет години по-късно, тя успява да завоюва успех. Песента If Love Was a Crime е класирана на четвърто място. Конкурсът обаче минава под знака на политическата ненавист между Русия и Украйна, което се отразява на победителя. Това е украинската песен с изключително спорни качества \"1944\". Конкурсът вече не е просто конкурс, но и геополитическа битка между страни, намиращи се в конфликт.Поли Генова печели не само с песента си, но и с гражданската си активност. Певицата призовава да не бъдат лишавани от право на глас българите, живеещи в чужбина (по това време, под въздействието на поредните нездрави идеи на така наречените \"Обединени патриоти\" в България, тече подобна законодателна инвенция).2017 - България на крачка от спечелване на Евровизия!!!2017-а България успява по забележителен начин да се възползва от въпросната геополитическа обстановка. За целта БНТ залага на младия певец Кристиян Костов, който вече е спечелил музикалния формат \"Xfactor\", но преди това е участвал и в телевизионен конкурс в Русия, където също е достигнал до финал.Кристиян се представя с песента Beautiful Mess. Добре подбраната песен, добрата визия и доброто изпълнение на тийн идола Кристиян, към които можем да прибавим и руският му произход (гарантиращ гласове от Русия), го изстрелват нагоре в класирането и малко не му достига, за да стане първият български изпълнител, спечелил Евровизия.В крайна сметка Кристиян остава втори, което е най-големият ни успех в този конкурс. Малко след това обаче той изчезна от родната сцена, като непроверени слухове твърдят, че това било заради неразбирателство с родните му продуценти. Тази информация обаче не е проверена и за това я отнасяме в графата \"една жена каза\".2018 - \"Equinox\"След голям успех обикновено следва спад. Песента на \"Equinox\" (формация, в която са събрани българските певци Жана Бергендорф, Георги Симеонов JJ и Владо Михайлов и американските певци Джони Манюел и Трей Кембъл) не успява да постигне нещо съществено. Впрочем, песента е критикувана заради своята мрачност и меланхоличност. С това участие слагаме край на изявите си на Евровизия до днес.2020 - Виктория ГеоргиеваТук можем само да прогнозираме.Все още нямаме песен.Нямаме и финансова готовност (ако правилно съм разбрал, са нужни доста пари, но все още не са намерени).Заявената амбициозна програма от страна на БНТ и на другите партньори включва не само креативната работа по създаването на хит, но и работа с българските диаспори в цяла Европа, които да подкрепят родната песен.Впрочем, аз пожелавам успех на младата Виктория.И дано славата да ѝ понесе, защото, колкото и странно да изглежда, колкото и да псуваме подобни за мен напълно отживели форуми, те все още се гледат масово.На финала на тоя дълъг обзор искам да кажа още няколко думи.Това, което виждам, когато наблюдавам цялостната картинка около представянето ни през годините на Евровизия е, че залагаме или на поп, или на поп фолк изпълнители.Уви, залагаме понякога на бая еднотипни песни, а друг път пренасяме механично модела от предишната година - \"а бе, миналата година с тоя екип се класирахме добре, дай и тая пак с него, че пак да е добре\".Прави ми впечатление, че веднъж не сме опитали да заложим на друг стил - защо не на рок?Дали ще е лошо, ако една модерно звучаща банда като \"Джереми\" се яви вместо поредния поп певец?Но най-вече си задавам следния въпрос.Ок, искаме да имаме нови лица.Искаме да избягаме от стереотипите.Искаме модерна сцена.И декларираме, че даваме повече от половин милион за участие на Евровизия.Не ми се мисли колко пари сме похарчили за всичките тия години, като често сме ги харчили, ставайки за смях (виж по-нагоре в статията).А от друга страна в БНТ има само една музикална класация, която е забодена в БНТ 2 и се прави за почти без пари с екип от двама души.Е, пита се в задачата - как да се появят тези нови лица?Без трибуна, без ефир, без никакъв достъп до медийното пространство.Няма как.И за това смятам, че БНТ правилно са решили да не харчат обществени пари за участие на Евровизия.Но неправилно не инвестират в предавания за младите музиканти.С това приключвам.И желая успех на нашата участничка.А на вас, скъпи читатели - благодаря, че изчетохте тоя брадат текст.И ако Евровизия си търси балет, да знаете, че съм готов да участвам!Ще бъде повече от фамозно...", "date": "2019.11.25", "title": "Що е Евровизия и има ли тя почва у нас?"}
{"url": "https://offnews.bg/politika/donald-tramp-mnogo-haresvam-vashia-premier-chakam-da-me-pokani-da-do-716234.html", "text": "Американският президент Доналд Тръмп посрещна българския премиер Бойко Борисов в Белия дом.Изненадващо българските репортери бяха поканени заедно с американските си колеги в Овалния кабинет, съобщи Нова тв. В началото Тръмп заяви, че се радва да посрещне Борисов и че българският народ и България са приятелски за Америка. \"Имаме страхотно приятелство с България, много българи живеят в САЩ. Българите са страхотни хора.\", каза още американският държавен глава.\"Много харесвам вашия премиер и с удоволствие бих дошъл в България\", заяви американският президент Доналд Тръмп. , каза още Тръмп.Борисов изтъкна, че България харчи над 3% от БВП за отбрана, което е повече от исканите от Тръмп 2%. Чувайки това, американският президент похвали страната ни. \"Вие сте пример за Германия.\"\"България купува страхотни американски оръжия, най-добрите в света\", каза още Тръмп.„За мен е изключителна чест и привилегия да проведем нашата среща в Белия дом – символ на свободата и демокрацията“, отбеляза още премиерът Борисов. Той изрази удовлетворение от установения устойчив политически диалог на всички равнища и изрази увереност, че по-нататъшното му активизиране ще има ползи и за двете държави.Борисов акцентира върху отличното партньорство между България и САЩ в редица сфери. В разговора си с американския президент Доналд Тръмп той посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70. Българският министър-председател специално акцентира върху индустриалното сътрудничество, което съпътства модернизацията на българските въоръжени сили.Премиерът Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.Друга тема, която открои Борисов, беше значението на търговско-икономическите отношения между България и САЩ. Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Той посочи предимствата на България като инвестиционна дестинация.Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.", "date": "2019.11.25", "title": "Доналд Тръмп: Много харесвам вашия премиер, чакам да ме покани да дойда в България"}
{"url": "https://offnews.bg/futbol/ludogoretc-vadi-1-5-miliona-evro-za-liav-bek-ot-brazilia-716160.html", "text": "Шампионът Лудогорец ще направи нов опит да привлече в редиците си набелязан бразилец. Става въпрос за 22-годишният Жеферсон от елитния Гояс, пише местният сайт esmeraldino.com, цитиран от \"Тема Спорт\".През настоящата кампания защитникът е записал 31 мача за тима си, в които е отбелязал един гол. Той беше желан от разградчани и през лятото, но сега е предприета нова офанзива за играча, когото следят от доста време.Сериозен интерес към играча проявява и гранда Палмейрас. Жеферсон е роден през 1997 година и през януари ще навърши 23 години. Той може да играе и като ляво крило. Рожба е на школата на Гояс.В момента националът Антон Недялков няма сериозна алтернатива на левия бек и привличането на такъв играч е приоритетно за шампионите. Любопитното е, че през пролетта в Гояс като отдаден под наем игра нападателят на Лудогорец Жуниор Брандао, който в момента е в иранския Персеполис.Жеферсон е бивш младежки национал на Бразилия. Цената му е около 1,5 милиона евро, а договорът му с Гояс е до лятото на 2022 година.Очаква се през зимната пауза Лудогорец да се подсили с двама или трима нови играчи, след като през лятото селекцията беше мащабна. В плановете за селекция влиза и сръбският нападател на Монпелие Петър Шкилетич, който е играл и за Локомотив Москва. Наскоро скаутът на “орлите” Иван Цветков беше на мисия в Чехия и Полша, а преди това е посетил и Бразилия.", "date": "2019.11.25", "title": "Лудогорец вади 1,5 милиона евро за ляв бек от Бразилия"}
{"url": "https://offnews.bg/112/niama-opasnost-za-zhivota-na-momicheto-namushkano-v-noshtnia-vlak-716165.html", "text": "Стабилно е състоянието на 20-годишното момиче, което беше  в нощния влак от Пловдив за Варна, съобщи БНТ. Младата жена е контактна, няма опасност за живота й. Тя е постъпила в болницата с три прорезни рани с нож, една от които в главата, и две срязяни сухожилия. Предстоят операции на момичето.  До спора с връстника на момчето се стига, след като той на няколко пъти отива в нейното купе и започва да й досажда. Последният път бил много аглесивен и момичето извадило нож. Младежът обаче го взел и я намушкал с него.Младата жена вика за помощ. Отзовава се случаен пътник във влака, който започва да гони нападателят.Извършителят е освидетелстван. Той е психично болен. Настанен е в психиатричната болница в Раднево.Прокуратурата повдигна обвинения срещу него за опит за убийство. Извършителят е тестван за алкохол и наркотици, като пробите са отрицателни. ", "date": "2019.11.25", "title": "Няма опасност за живота на момичето, намушкано в нощния влак"}
{"url": "https://offnews.bg/politika/prokuraturata-poiska-imuniteta-na-elena-joncheva-kato-evrodeputat-716230.html", "text": "Българската прокуратура поиска имунитета на Елена Йончева като евродепутат, съобщи в началото на заседанието в Страсбург председателят на Европарламента Давид Сасоли. Той е разпоредил искането да бъде изпратено в комисията по \"Правосъдие и правни въпроси\". Още през юли главният прокурор Сотир Цацаров съобщи, че ще бъде поискан имунитетът на Елена Йончева и като евродепутат.Обвинението, което прокуратурата у нас  на Елена Йончева в началото на годината, е за пране на пари \"в особено големи размери\". Като депутат в Народното събрание от БСП Йончева се отказа доброволно от имунитета си, след искане на главния прокурор Сотир Цацаров във връзка с разследвана за пране на пари. През ноември миналата година Цацаров поиска имунитетите на Йончева и още петима депутати - Георги Михайлов (БСП), Борис Кърчев (ГЕРБ), Веселин Марешки (\"Воля\"), Кръстина Таскова (\"Воля\") и Пламен Христов (\"Воля\").\"Надявам се делото срещу мен бързо да влезе в съда, за да се види на каква схема за сплашване и репресии е подложен един депутат\", каза тогава Йончева. По думите й обвинението за пране на пари е абсурдно. \"Тези клевети отдавна се лансират от депутатите от ГЕРБ и аз няколко пъти призовах съответните органи да направят проверка. Призовах както от трибуната на Народното събрание, така и през медиите. Запозната съм с методите на репресии на ГЕРБ\", коментира тя. Според Йончева разследването срещу нея е класическа схема за сплашване. ", "date": "2019.11.25", "title": "Прокуратурата поиска имунитета на Елена Йончева като евродепутат"}
{"url": "https://offnews.bg/112/trima-sa-postradali-pri-intcident-v-zavod-arsenal-716205.html", "text": "Трима служители на оръжейния завод 'Арсенал\" в Казанлък са пострадали при запалване на вещество, което е обгорило ръцете на двама от тях.Инцидентът е станал в завод 3 на оръжейницата.Полиция и линейки са на мястото на инцидента, за да окажат първа помощ на ранените.По първоначална информация състоянието на пострадалите не застрашава живота им.", "date": "2019.11.25", "title": "Трима са пострадали при инцидент в завод 'Арсенал'"}
{"url": "https://offnews.bg/drugi/talantat-na-evrofutbol-liubomir-kalchev-specheli-srebro-pri-shorttreka-716208.html", "text": "Спортният талант на Еврофутбол Любомир Калчев спечели сребърен медал на 500 метра от втория кръг на веригата ISU Junior Challenge Series по шорттрек, който се проведе от 22-24.11.2019 г. в полския град Бялисток.Резултатът му от 43.182 сек. е негово лично постижение. 16-годишният столичанин се състезава във възрастта на Junior „B“-men, като се изправи срещу 27 участника от осем държави.На 1000 метра Любо е 5-ти с 1:32,716 мин., а на 1500 метра е 20-ти, но с личен резултат от 2:45,462 мин. Българинът е 4-ти в крайното подреждане с 24 точки, като пред него са двама унгарци и един поляк.След два старта Любо е 4-ти във временното класиране в своята възрастова група и ако продължи да е в ТОП 8 ще се класира за финала в Коломна (Русия) от 20-22.03.2020 г. Следващото състезание за Любомир е I-ви кръг от Държавното първенство на 30.11-01.12.2019 г. в София.Най-хубавата новина дойде от Международния кънки съюз - ISU, който потвърди спечелената квота за участие на Младежките Зимни Олимпийски игри в Лозана (Швейцария) през януари 2020 г.Друг Спортен талант на Еврофутбол – Румина Кирчева, се окичи със сребро от силния международен турнир по таекуондо G1 на Израел при девойките до 59 кг.В събота 17-годишната състезателка на клуб \"Херея\" загуби финала със 7:11 от представителка на Русия, след като преди това на полуфиналите надигра друга представителка на Русия с 15:9.Братята Христо и Стефчо Христови продължават успешно да трупат самочувствие и медали, след като двамата грабнаха сребърните отличия съответно при мъжете и юношите на турнира по вдигане на тежести \"Милен Добрев\" в Пловдив.Състезанието протече по системата \"Синклер\", което предупреди и класирането на двамата варненци. Интересно е, че Христо изтласка рекордните за него 221 кг.", "date": "2019.11.25", "title": "Талантът на Еврофутбол Любомир Калчев спечели сребро при шорттрека"}
{"url": "https://offnews.bg/ikonomika/zheleznichari-novite-lokomotivi-i-vagoni-ne-reshavat-problemite-na-bd-716179.html", "text": "Без качествена поддръжката на подвижния състав на БДЖ, парите на българските данъкоплатци за нови влакове ще продължат да потъват както досега. Това заяви пред OFFNews машинистът Младен Младенов, който е председател на инициативен комитет от служители на жп превозвача, който настоява за реформи в компанията.Наскоро БДЖ откри процедури за закупуване на 40 нови пътнически вагона и 10 локомотива.Според него жп дружеството се води към фалит.Новосформираното сдружение на служителите в БДЖ внесе в парламента списък с искания, които според работещите биха могли да спасят жп дружеството.Работещите в БДЖ настояват да бъде публикуван Договора за извършване на обществени превозни услуги /ДОПУ/ между МТИТС и \"БДЖ – Пътнически превози\" и да бъдат представени заложените и реално изплатени средства за закупуване на нов подвижен състав за периода 2009 – 2019 г.Работещите в компанията искат и външен одит на застраховането на подвижния състав на БДЖ, както и за информация за съкратените влакове в новия график на движение, който трябва да влезе в сила следващия месец.", "date": "2019.11.25", "title": "Железничари: Новите локомотиви и вагони не решават проблемите на БДЖ"}
{"url": "https://offnews.bg/zdrave/d-r-angel-kunchev-dnes-shte-badat-dostaveni-protivogripnite-vaksini-z-716169.html", "text": "\"Само районът на Централна Южна България е останал да бъде снабден с ваксини от днес. Това са областите Пловдивска, Пазарджишка, Смолянска, Кърджалийска и Хасковска\". Това каза за БНР д-р Ангел Кунчев, главен държавен здравен инспектор. Той уточни, че до края на седмицата личните лекари и в тези области ще бъдат снабдени с ваксини, за да могат да обслужат записалите се хора.\"Тази година в България влязоха два пъти повече ваксини - 280 000 дози, обясни д-р Кунчев и добави, че въпреки това не стигат. От тях 120 000 са за безплатната ваксинация на възрастните хора, а 160 000 са влезли в аптечната мрежа.Според д-р Кунчев интересът към противогрипните ваксини се е увеличил през последните години, но е трудно да се предвиди какъв брой са необходими, за да бъдат поръчани достатъчно.По думите му в последните години у нас са се внасяли около 100-130 хиляди дози и в някои години 1/3 от тях са били бракувани, защото не са били използвани. Според експерта всяка прогноза се базира на използваното през предишния сезон. Очевидно се променя ситуацията - и миналата година в края на октомври ваксините в аптечната мрежа са свършили, а сега се повтаря ситуацията, коментира д-р Кунчев.По думите му, на базата на търсенето от тази година, е ясно, че на отделни места може да има недостиг на ваксини.\"Преценката е на личните лекари на кого преимуществено да поставят ваксина, с оглед да се покрият хора, които са най-рискови и за които усложненията от едно грипно заболяване могат да бъдат много тежки, дори фатални\", каза още експертът.Кунчев обясни, че групата на хората над 65-годишна възраст са основната жертва на грипната епидемия и уточни, че такава е практиката и в страните от ЕС.\"Там, където има останали количества ваксини, чрез фирмата дистрибутор ще бъдат доставени на други лекари, които имат недостиг от тях, за да бъде 100% усвоена ваксината\", каза още главният държавен здравен инспектор.Ваксините могат да бъдат използвани само през настоящия период и през януари вече не могат да бъдат поставяни.", "date": "2019.11.25", "title": "Д-р Ангел Кунчев: Днес ще бъдат доставени противогрипните ваксини за Централна Южна България"}
{"url": "https://offnews.bg/evropa/ep-otnovo-shte-prizove-vsichki-strani-da-podpishat-istanbulskata-konve-716172.html", "text": "Европейският парламент ще обсъди тази вечер въпроса с приемането на Истанбулската конвенция. Предвижда се в четвъртък евродепутатите да призоват всички държави в ЕС да приемат конвенцията, сочат документите за започващата сесия в Страсбург, предаде БТА.Очаква се ЕП да настоява конвенцията да бъде незабавно възприета от държавите в ЕС, които още не са я ратифицирали. Според евродепутатите тези държави следва да предприемат всички необходими законодателни и политически мерки за спирането на насилието над жените и момичетата.Конвенцията на Съвета на Европа за предотвратяване и борба с насилието над жени и домашното насилие, известна също като Истанбулската конвенция, бе подписана от ЕС на 13 юни 2017 г., а седем държави в Общността още не са я ратифицирали. Това са България, Чехия, Унгария, Литва, Латвия, Словакия и Великобритания.Също тази вечер ЕП ще обсъди измененията в околната среда. Предвижда се евродепутатите да настояват за постигането на нулево замърсяване до 2050 година. В проекта на резолюцията се предвижда въвеждането на цел за намаление с 55 на сто на вредните вещества от човешката дейност в природата след 10 години.Утре пред евродепутатите ще говори Олег Сенцов - носителят на наградата за свобода на мисълта \"Сахаров\" за миналата година. Наскоро той бе освободен от затвор в Русия и сега ще може да получи своята награда. Украинският режисьор излежаваше 20-годишна присъда за \"подготовка на терористични действия\" срещу новото управление в Крим. Сенцов бе освободен на 7 септември при размяна на затворници между Русия и Украйна.В сряда ЕП ще гласува пълния състав на Европейската комисия под председателството на Урсула фон дер Лайен. ЕП може да приеме или отхвърли списъка на новите еврокомисари с обикновено мнозинство при поименно (явно) гласуване. Ако гласуването завърши положително, новата комисия ще встъпи в длъжност от 1 декември. ", "date": "2019.11.25", "title": "ЕП отново ще призове всички страни да подпишат Истанбулската конвенция"}
{"url": "https://offnews.bg/112/pogrebvat-utre-balgarcheto-blasnato-na-zebra-v-kipar-716166.html", "text": "Българчето, което бе блъснато на пешеходна пътека в Кипър, ще бъде погребано утре. Сънародниците ни на острова събират пари за погребението на детето. Ден на траур е обявен в училището на детето, няма да се провеждат учебни занятия. Голяма трагедия за българите в Кипър, коментира посланикът ни там Любомир Тодоров, по Дарик нюз. На 22 ноември в 14:15 часа дядото на детето го взима от училище, за да го заведе на занималня. На зелен светофар за пешеходци детето тръгва да пресича, когато автомобил го блъска. Лекарите не успяват да спасят живота на детето. За инцидента е задържана 69-годишната жена, която е била зад волана при фаталния удар. Заради случая в Кипър започна дискусия за възрастта, до която е безопасно да се шофира. ", "date": "2019.11.25", "title": "Погребват утре българчето, блъснато на зебра в Кипър"}
{"url": "https://offnews.bg/futbol/krusharski-iska-loko-da-odrusa-levski-716161.html", "text": "Собственикът на Локомотив Пловдив Христо Крушарски продължава да е оптимист, че тимът му е способен на нещо голямо през този сезон, въпреки загубата с 1:2 от Лудогорец в Разград. Бизнесменът се въздържа от коментар на съдийството в мача, а отчете добрата игра на своите.“Мачът си беше прекрасен. На мен ми хареса, гледах го по телевизията. Съдиите не коментирам. Не говоря за неща, които не разбирам. Всеки бърка. Ние обаче трябва да направим нещо във времето, когато не бъркат. Стига сме ревали\", обви босът на \"смърфовете\".\"Можеше да вкараме няколко пъти през първото полувреме”, заяви пред “Тема Спорт” Крушарски и разкри, че ще вдигне духа на играчите по нестандартен начин.“Звъняха ми фенове и им казах, че футболистите ще бъдат поощрени. По какъв начин ли? Ще им изпратя благодарствени писма. С тази игра принуждаваме всеки отбор да се съобразява с нас”, допълни босът.Той е уверен, че Локо ще има шансове за атака на титлата напролет, като в последния есенен кръг победи Левски. Двубоят е на “Лаута” на 15 декември от 14,15 часа. “Сега искам само феновете да напълнят стадиона за мача с Левски. Да дойдат, да няма свободно място по трибуните, да ги одрусаме сините и тръгваме към титлата. Какво са девет точки - нищо. Три мача, нищо работа. Не е станало кой знае колко страшно”, завърши Крушарски.", "date": "2019.11.25", "title": "Крушарски иска Локо да одруса Левски"}
{"url": "https://offnews.bg/obshtestvo/pochitame-sazdatelia-na-kirilitcata-su-praznuva-v-denia-na-sv-klimen-716037.html", "text": "Православната църква чества днес деня на Свети Климент Охридски. Имен ден празнуват Климент и Климентина. Името е с латински произход и означава \"милостив\".Св. Климент е един от учениците на светите братя Кирил и Методий. Той участва в тяхната великоморавска мисия. След смъртта на Кирил (869 г.), той придружава Методий от Рим до Панония и Великоморавия, а след неговата смърт (885) заедно с Горазд застава начело на борбата против немското католическо духовенство.Принуден да напусне пределите на двете западнославянски княжества, след 885 заедно с Наум, Горазд, Сава и Ангеларий се отправя на изток и през Белград пристига в България. Тук бил посрещнат много радушно от княз Борис I (852-889) и изпратен за учител в югозападните български земи - областта Кутмичевица. Установил се в Охрид (откъдето е наречен и Охридски) и създал Охридската книжовна школа. За 7 г. (886-893) Климент Охридски успява да подготви 3500 ученици.Климент Охридски е създател на кирилицата, както и на пространните жития на Кирил и Методий. В книжовното му дело се включват и около 75 поучителни и похвални слова. Православната църква почита Св. Климент Охридски като един от светите Седмочисленици.Името на Св. Климент Охридски носи и българската полярна база на остров Ливингстън.Софийският университет е наречен на неговото име при основаването си през 1888 г. Днес най-старото ни висше училище ще отбележи своя патронен празник с академично тържество.В 8.50 ч. в академичния параклис „Св. Климент Охридски\" в Богословския факултет Негово Високопреосвещенство Варненски и Великопреславски митрополит Йоан ще отслужи Света Божествена литургия. След службата литийно шествие ще се отправи към паметника на свети Климент Охридски.В 11 часа Академичният съвет начело с ректора проф. Анастас Герджиков ще поднесе венец пред паметника на св. Климент Охридски.Академичното тържество по повод празника в Аулата ще започне в 11.15 часа. Гости ще бъдат зам.-председателят на Народното събрание Кристиян Вигенин и вицепремиерът Марияна Николова.След приветствията от ректора, Вигенин и Николова преподавателят в катедра „Български език\" във Факултета по славянски филологии проф. д-р Петя Осенова ще произнесе слово на тема: \"Езикът в ерата на дигиталните технологии и изкуствения интелект\".Тържеството ще продължи с връчване на дипломите на новоизбраните професори за последната година.Ще бъдат връчени също сипендии и награди.", "date": "2019.11.25", "title": "Почитаме създателя на кирилицата, СУ празнува в деня на св. Климент Охридски"}
{"url": "https://offnews.bg/ikonomika/volvo-kars-i-bmv-iztegliat-hiliadi-koli-ot-pazara-zaradi-risk-ot-pozh-716162.html", "text": "Хиляди дизелови автомобили на компанията “Волво карс” и на германския автомобилен гигант БMВ ще бъдат изтеглени от пазара, заради риск да се запалят. На колите трябва да бъде инсталиран нов софтуер и нова охладителна система, съобщиха ДПА и БТА. От “Волво” обявиха, че през следващите месеци ще приключат с преоборудването на стотици хиляди дизелови коли по целия свят с цел да се намали рискът. През юли компанията оповести, че в двигателите на над 500 000 автомобила има пластмасови компоненти, за които има риск от стопяване или деформиране, което в най-лошия случай може да доведе до възпламеняване. От октомври потребителите са уведомявани за необходимото модернизиране, което се извършва безплатно, каза пред ДПА говорителят на компанията Щефан Елфстрьом. По думите му обновяването обхваща 54 000 автомобила в Германия, 70 000 във Великобритания и 86 хил. в Швеция от модели с четирицилиндрови дизелови двигатели, произведени в периода 2014-2019 г. Сред засегнатите модели на “Волво” са S80, S60, V70, XC70, S60 Крос Кънтри, V60, XC60, V60 Крос Кънтри, S90, V90, V90 Крос Кънтри, XC90, V40 и V40 Крос Кънтри. Посочените автомобили се продават и в България. Говорителят на компанията подчерта, че случаите на реално възпламеняване са само няколко и няма никакви данни за ранени при инцидентите. Германският автомобилостроител БMВ ще модернизира по подобни причини около 12 900 дизелови коли, продадени в Швеция, съобщи стокхолмският всекидневник “Дагенс нюхетер”. В четвъртък от германския концерн съобщиха, че ще преоборудват 232 000 дизелови автомобила, включително 113 000 в Германия, поради потенциален риск от пожар. През 2010 г. китайският Zhejiang Geely Holding Group купи \"Волво карс\" от американската компания Форд (Ford).", "date": "2019.11.25", "title": "Волво карс и БМВ изтеглят хиляди коли от пазара, заради риск от пожар"}
{"url": "https://offnews.bg/obshtestvo/protest-i-kontraprotest-za-valeri-simeonov-majki-s-cherni-znamena-br-716231.html", "text": "Две демонстрации по повод избора на Валери Симеонов за зам.-председател на парламента се проведоха днес в столицата - едната на майките на специални деца, другата на браншови организации.Майките на децата с увреждания са безотказни и този път – те ще продължат протестите си, докато оставките на 118-те депутати, подкрепили Симеонов за новия му пост, плюс неговата собствена, не станат факт. За пръв път обаче те поставиха под въпрос и поста на председателя на Народното събрание Цвета Караянчева.Автошествието им потегли от парламента, мина през Орлов мост и приключи на Четвърти километър. Развяваха се черни знамена, автомобилите бяха облепени със стикери с надпис „Системата ни убива“. Въпреки спокойното движение на коли и хора, имаше засилено полицейско присъствие.От Националната гражданска инициатива „Системата ни убива“ настояват за незабавната оставка на Симеонов, както и завинаги да напусне политиката. Те определят избора му като демонстрация на пълна липса на морал.„Обидата давност няма”, „Недостоен е да бъде каквото и да е в политиката в България”, категорични са протестиращите майки.По-рано през деня Симеонов получи твърда подкрепа от Асоциацията на българските търговци, производители, вносители и превозвачи на горива, Националната асоциация за здравословно хранене на децата и Националното сдружение \"Българската домашна ракия\". Те се събраха около сградата на парламента и развяха национални знамена.„Защо да си подава сега оставката? Не виждам какъв е смисълът и каква е причината. Това е решение на парламента, след като е решение на парламента, тук вече става пряка намеса в работата на една демократична държава и на парламента”, заяви Иван Дойчев от Националната организация на здравословно хранене на децата.Представителите на браншовите организации обявиха, че ще организират контрапротести, докато не убедят майките на децата с увреждания, че протестите им са несправедливи.В групи във Фейсбук се разгоряха яростни спорове около поредната демонстрация на майките. Появиха се призиви към управляващите да им спрат помощите, защото „щом могат цял ден да са на паветата, значи могат и да работят“.„Не сте Вие хората, които които трябва да избират постовете на Гешев и В. Симеонов. Не Ви ли е срам да протестирате срещу Правителството, което Ви даде толкова много. Само Вашите деца ли са важни? А останалите деца, получават ли такава финансова подкрепа?“, гневи се коментираща /текстът е без редакционна намеса/.Други изразяват преклонение пред съдбата и подвига на майките на специалните деца. Озадачаващо е обаче, че острите нападки се пишат предимно от жени и вероятно също майки. Разбира се, не липсват брутални коментари на мъже, изписани на латиница.", "date": "2019.11.25", "title": "Протест и контрапротест за Валери Симеонов: майки с черни знамена, браншовици с трибагреници"}
{"url": "https://offnews.bg/politika/atlanticheskiat-savet-kam-borisov-bez-baza-na-nato-niama-mir-i-liubo-716168.html", "text": " съвет в България реагира остро срещу изказване на Бойко Борисов, че няма да допусне черноморска база на НАТО на територията на страната ни. Считаме изказването на премиера Бойко Борисов от 24 ноември 2019 г. по повод идеята за изграждане на военноморска база на НАТО в България, направено точно преди предстоящата му среща с президента на САЩ Доналд Тръмп във Вашингтон, за неприемливо и стратегически недалновидно, се казва в позиция на АСБ. \"Думите му, че няма да допусне черноморска база на НАТО на територията на България, не подхождат на министър-председател на държава, която е съюзник в НАТО. Такава позиция може да има само неутрална държава, която се опитва да балансира между НАТО и Русия, но не и България, чиито съюзнически ангажименти изискват тя да бъде сигурен, достоен и надежден член на Алианса\", допълват от .Оттам коментират още:", "date": "2019.11.25", "title": "Атлантическият съвет към Борисов: Без база на НАТО няма 'мир и любов' в Черно море"}
{"url": "https://offnews.bg/politika/borisov-se-sreshta-s-tramp-dnes-716164.html", "text": "Министър-председателят Бойко Борисов се среща днес с президента на САЩ Доналд Тръмп в Белия дом. Двамата ще обсъдят двустранните отношения в сферата на сигурността, енергетиката и търговията. Това е първото посещение на премиера по покана на президента Тръмп.В Белия дом българският премиер Бойко Борисов и президентът на САЩ Доналд Тръмп ще обсъдят стратегическото партньорство между двете страни, начините за засилване на общите интереси в областта на сигурността и стабилността в Черноморския регион, както и енергийната диверсификация на България.Сделката за новите изтребители Ф-16, доставки на американски втечнен газ и ползите от реализирането на проектите за газовия хъб Балкан, Балкански поток и интерконекора с Гърция се очаква да бъдат сред другите теми, по които да говорят Бойко Борисов и Доналд Тръмп. Бойко Борисов ще бъде посрещнат от президента Тръмп, ще последва двустранна среща на четири очи и разширено заседание на двете делегации. В рамките на посещението Бойко Борисов ще поднесе венец на Мемориала на незнайния воин в Националния гробищен парк \"Арлингтън\", след което ще се срещне с вицепрезидента на Националния демократичен институт Шари Браян и Международния републикански институт Даниел Туининг.В делегацията, водена от Бойко Борисов, са вицепремиерите Томислав Дончев и Красимир Каракачанов, финансовият министър Владислав Горанов и министърът на икономиката Емил Караниколов. САЩ са стратегически партньор на България не само в сферата на сигурността, но и в енергетиката и търговията. Двустранната търговия през 2018 г. достигна близо 1 млрд. щатски долара и отбеляза 36% увеличение, като само за първите четири месеца на тази година достигна 412 млн. щатски долара.", "date": "2019.11.25", "title": "Борисов се среща с Тръмп днес"}
{"url": "https://offnews.bg/obshtestvo/zhalt-kod-za-valezhi-v-7-oblasti-temperaturite-tragvat-nadolu-716152.html", "text": "Седмицата започва с облачно време, средиземноморски циклон носи дъжд след обяд. Жълт код за валежи е обявен в 7 области - това са Пловдив, Пазарджик, Стара Загора, Кърджали, Хасково, Смолян, Благоевград.  Вятърът ще е умерен, в източните райони - временно силен. Максималните температури ще са между 9 и 14 градуса. В планините ще бъде облачно, ветровито и ще вали сняг. Под 1700 метра валежите ще са от дъжд. Ще духа умерен и силен югоизточен вятър. Максималната температура на 1200 метра ще е около 8, а на 2000 метра – около 2 градуса. По Черноморието ще преобладава облачно време. След обяд по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13 и 16 градуса, толкова ще се качат термометрите и сред вълните от 2-3 бала. И утре ще преобладава облачно време. На много места в страната ще вали дъжд. Максималните температури ще са между 8 и 13 градуса. В средата на седмицата вятърът ще отслабне и ще се ориентира от югозапад. Облачността ще се разкъса и ще намалее. Дневните температури ще се повишат, сутрешните обаче ще се понижат, в отделни райони до минус 1. В сряда ще е без валежи, в четвъртък по-късно през деня в Северозападна България ще превали дъжд. През нощта срещу петък и в петък на места от северозапад на югоизток ще превали дъжд, в южните райони придружен с гръмотевици. Вятърът от югозапад ще се усили, по-чувствително в Източна България, но по-късно през деня ще се обърне от запад-северозапад и ще започне понижение на температурите.През почивните дни ще има променлива облачност, без съществени валежи. Ще продължи да духа умерен северозападен вятър. Температурите ще се понижават още. ", "date": "2019.11.25", "title": "Жълт код за валежи в 7 области, температурите тръгват надолу"}
{"url": "https://offnews.bg/obshtestvo/dva-protesta-v-tcentara-na-sofia-tazi-vecher-716163.html", "text": "Майките от движението \" Системата ни убива\" организират протест и автошествие днес. Те искат оставките на 118-те депутати, подкрепили за новия му пост Валери Симеонов, както и неговата като зам.-председател на парламента. Шествието, което започва от площад „Народното събрание\", ще премине през \" Орлов мост\", а автомобилите ще обикалят и кръговото движение при 4-ти километър. В същото време се организира и шествие под надслов „Докато има насилие, борбата продължава\" по повод Международния ден на ООН за борба с насилието над жени днес.Шествието започва от площад „Независимост\" и ще се отправи към Орлов мост. В миналогодишния протест се включиха над 1000 души, които блокираха движението в района. ", "date": "2019.11.25", "title": "Два протеста в центъра на София тази вечер"}
{"url": "https://offnews.bg/112/kola-s-dvama-mladezhi-se-blasna-v-stalb-ediniat-e-s-opasnost-za-zhivo-716177.html", "text": "Тежък пътен инцидент е станал рано тази сутрин на бул. \"Осми Приморски полк\" във Варна, съобщи МВР.Пострадали са 22-годишният шофьор, който е настанен в болница, и спътникът му - на 19 години, който е с тежки контузии и с опасност за живота.Причините за инцидента, станал около 4:50 ч на 25 ноември, са в процес на изясняване.Пострадалите младежи са от Русе и от Варна.По случая има образувано досъдебно производство.", "date": "2019.11.25", "title": "Кола с двама младежи се блъсна в стълб, единият е с опасност за живота"}
{"url": "https://offnews.bg/politika/boil-banov-mozhehme-da-zagubim-oshte-ot-taksi-ako-biahme-obzhalvali-716176.html", "text": "Министърът на културата . Според него държавният интерес е бил защитен, въпреки че министерството пропусна срока за обжалване пред Върховния касационен съд (ВКС), и така се отказа от претенциите си за 754 хил. лв. неустойка на изпълнителя за забавения и некачествен ремонт на античния комплекс в сърцето на столицата. Допълнителен \"бонус\" е, че МК трябва да плати 73 хил. лв. съдебни разноски за водените на първите две инстанции дела.\"Ако не беше този злонамерен акт (с пропуснатия срок), за да бъда натопен аз и да бъде унизено Министерството на културата, можехме и още да загубим такси, за да продължи делото на трета инстанция\", изчисли Банов пред Нова тв. Според него от обжалване не е имало смисъл, защото на първите две инстанции МК загубило, а ВКС щял да изследва само спазването на процедурата, а не да анализира какво се е случило, и \"тази трета инстанция нямаше да промени нищо\". Днешните констатации са в пълно противоречие с твърдението на министъра, че пропускането на срока и необжалването е злонамерено и затова материалите са предадени на прокуратурата. Банов обаче . \"Считам, че моят екип е много сериозен и качествен. В последните две години и половина работата ни го доказва. Това, че вътре може да има \"гнили ябълки\", може да го има и във всяко семейство. Моята работа е като ги открия, да ги изведа от структурата на министерството\", коментира министърът. Скандалът с Ларгото избухна след разкрития на евродепутата Елена Йончева. „Случаят “Ало, Банов“ е пример как се бори корупцията в България и как тези, които са замесени, биват покривани, а тези, които подават сигнали, биват игнорирани. Не говоря за личността на Боил Банов, но този скандал показва как всъщност функционира управляващата система на ГЕРБ, как се печелят обществени поръчки и се правят договорки, които са в ущърб на българските граждани“, коментира по-късно тя.В началото на тази година Йончева пycнa автентични зaпиcи, oт които cтaвa яcнo ĸaĸ по времето, когато е бил зам.-министър, Боил Банов дaвa ясни инcтpyĸции да се подправят документи, за да се опрости на изпълнителя на ремонта на Ларгото над 750 000 лв. неустойка.Тогава основното оправдание на Банов бе, че не се е опитал да ощети държавата, защото министерството води дело за неустойка по случая и най-вероятно държавата ще го спечели. Както стана ясно обаче, министерството изненадващо е изтървало сроковете за обжалване, в резултат на което българският данъкоплатец губи безвъзвратно огромната сума за заради забавянията.", "date": "2019.11.25", "title": "Боил Банов: Можехме да загубим още от такси, ако бяхме обжалвали за Ларгото"}
{"url": "https://offnews.bg/zdrave-i-krasota/koi-5-produkta-imat-efekt-na-lekarstvo-716178.html", "text": "\"Стомашно-чревните заболявания, атеросклерозата, проблемите с бъбреците – са състояния, които засягат милиони хора по света. Срещу повечето здравословни проблеми всеки има по нещо в хладилника си. Определени продукти могат да направят много за здравето ни“, твърди немският лекар д-р Франциска Рубин.Кои са 5-те най-добри за здравето продукта според д-р Рубин?ОвесътТой е толкова универсална храна, че с един куршум можете за отстреляте два заека. Съдържа малко калории, подпомага снижаването на холестерола и кръвната захар. Овесените ядки са добра профилактика на рака на дебелото черво заради високото съдържание на фибри. Освен това този продукт стабилизира имунната система.МедМедът съдържа дезинфекциращия метил глюкозид (MGO), който лекува организма. Важно е да се купува пресен и от проверени производители. Внимателни трябва да бъдат хората, при които има установена алергия към този продукт.Джинджифил„За мен няма зима без джинджифилов чай. Той има сгряващо действие върху вътрешните органи, оптимизира работата на храносмилателната система. Подобрява кръвната циркулация, разрежда кръвта, снижава нивото на холестерола. Добра профилактика е на сърдечни пристъпи и инсулти“, разказва д-р Рубин.ЗелеВ зависимост от сорта има различни приоритети. „Повечето видове зеле ускоряват транзита на храната през чревния тракт и заставят храносмилателната система да работи по-добре.“КуркумаТази източна подправка е истинска суперзвезда. Тя има преди всичко противовъзпалителни свойства. В този смисъл е добра превенция и на ракови заболявания, тъй като те често са резултат от възпалителни процеси в организма“, казва лекарката пред Focus.Разбира се, има ограничения, при химиотерапия или хирургична намеса, за които няма алтернатива. Друг случай е, когато хората вече боледуват и зависят от определени лекарства като бета блокерите, уточнява специалистът.Франциска Рубин е лекар и здравен журналист. В продължение на 17 години е била водещ на здравно предаване в немската MDR.", "date": "2019.11.25", "title": "Кои 5 продукта имат ефект на лекарство"}
{"url": "https://offnews.bg/zdrave/natcionalna-mrezha-za-detcata-nastoiavame-za-nova-i-nezavisima-otcenk-716173.html", "text": "\"Настояваме за провеждането на нова и независима оценка на съществуващата конструкция, която реално да отговори на въпросите дали е подходящо тя да бъде използвана за изграждането на детската болница, дали е безопасна за строеж и впоследствие за употреба, какви са ползите и рисковете в нейното инвестиране, включително като се има предвид достъпа до сградата, възможностите за енергийна ефективност и комуникации.\" Това гласи отворената позиция на Националната мрежа за децата (НМД) за създалите се съмнения по изграждането на детска болница в СофияОт организацията от години алармират, че децата и родителите нямат достъп до ефективно здравеопазване и обикалят в някои случаи до 17 здравни заведения в София, за да получат нужната здравна грижа. \"Свидетели сме на ситуация, която поставя под съмнение успешното реализиране на намерението за изграждане на детска болница в столицата ни\", заявяват от НМД.Обявената обществена поръчка от Министерство на здравеопазването за „Избор на изпълнител за извършване на инженеринг (проектиране, строителство и авторски надзор)“ беше спряна предвид внесени жалби от Камарата на архитектите (според която сградата е невъзможна и незаконна в сегашното си състояние, и най-вече - опасна) в Комисията за защита на конкуренцията. След отрицателното произнасяне на Комисията, Камарата на архитектите внесе жалба за спиране на обществената поръчка и във Върховния административен съд, чието произнасяне очакваме, предвид провелото се заседание на 11 ноември.В началото на ноември Камарата на архитектите организира дискусия за бъдещата детска болница. Представиха се техните аргументи против използването на настоящото скеле, правен анализ за незаконността му, технически анализ на опасностите, както и тенденциите в Европа при построяването на детски болници. Бяха представени и данни от извършеното обследване на сградата, поръчано от Министерство на здравеопазването, които са силно притеснителни и подлагат на съмнение истинността и стойността му.\"Убедени сме, че не трябва да се правят компромиси с безопасността, сигурността и адекватността на отдавна построената сграда, подкрепяме Камарата на архитектите в България в каузата за изграждане на болница по утвърдените световни стандарти, която следва да осигури качествена среда за лечение на децата ни и развитие на педиатрията у нас. Обръщаме отново внимание, че по-широкото обсъждане формира поле на съгласие и гарантира ефективно използване на наличните ресурси за постигане на най-добрия резултат, още повече с толкова голяма обществена значимост. Да не използваме краткосрочни решения за разрешаване на дългосрочни стратегически проблеми\", призовават в позицията си от НМД.", "date": "2019.11.25", "title": "Национална мрежа за децата: Настояваме за нова и независима оценка на сградата за детска болница"}
{"url": "https://offnews.bg/futbol/todor-batkov-parite-za-iunosheskia-futbol-sa-mnogo-malko-ne-triabva-716171.html", "text": "Детско-юношеският футбол е най-важният в този спорт и не е морално да се злоупотребява с пари за него. Това заяви пред bTV бившият собственик на Левски Тодор Батков по повод разследването на медията за това как БФС харчи средства, отпуснати от държавата за младежкия футбол.Според него Сметната палата, НАП, Икономическата полиция, а впоследствие и евентуално прокуратурата биха могли да проверят много лесно случая, при който над 2 милиона лева, отпуснати от Министерството на спорта на БФС, бяха похарчени за детско-юношески лагери в хотели, собственост на ръководни лица от БФС.\"След като харчат обществени средства, е било редно да има някаква процедура, било избор по ЗОП, било нещо друго. Парите за спорт и така са много малко, за да се харчат по този начин – да отиват в нечий джоб. Държавата за първи път е дала пари за футбол, не е морално\", коментира още бившият собственик на Левски.Според него трябва максимално бързо да се свика конгрес на БФС и тези неща да се обсъдят. Също да се избере и нов президент на Футболния съюз. Тодор Батков определи като несериозни твърденията, че не може да се свика конгрес през януари или февруари, защото щял да попречи на първенството.По думите му дългогодишният президент на съюза Борислав Михайлов, е допринесъл много за развитието на футбола в България.\"Лицето на БФС за 15 г. беше Борислав Михайлов. Той допринесе много, може да има грешки, но не може да отречем приноса на Михайлов. Той легитимира Българския футбол във ФИФА и УЕФА - направи площадки с пари, които не са бюджетни, дойдоха от тези организации\", каза Батков.Относно съвременния български футбол по думите му няма кой знае какви таланти и сме прекалили с привличане на чужди играчи, което не помага да се гради национален отбор. За това има разлика между юношеския футбол и старшия.\"Ако искаме да има национален футбол, трябва да има лимит на чуждите играчи в нашия отбор. Продължава да има съдийски грешки, дали умишлени, или не - посоката е ясна.Лудогорец, Левски, ЦСКА са \"подпираните\" отбори. Проблемът е, че съдиите може да имат опасения, а не влияние от президентите. Уговорените мачове е нещо сериозно и то трябва да се изкоренява\", заяви Батков.", "date": "2019.11.25", "title": "Тодор Батков: Парите за юношеския футбол са много малко, не трябва да отиват в нечий джоб"}
{"url": "https://offnews.bg/tenis/nadal-triumfat-v-kupa-dejvis-e-gordost-za-tciala-ispania-716170.html", "text": "Световният номер 1 в мъжкия тенис Рафаел Надал бе на седмото небе след триумфа на Испания в новото издание на Купа Дейвис, което е със сериозни промени.Матадора и Роберто Баутиста Агут са големите герои за страната си, които донесоха на \"Ла Фурия\" шести трофей от Купа Дейвис, печелейки първите в историята финали на надпреварата.Пред родните фенове в Мадрид двамата постигнаха двусетови победи съответно над Денис Шаповалов и Феликс Оже-Алиасим, за да надделеят над Канада и да зарадват огромната публика в \"Caja Magica\".\"Това бе перфектен завършек на една наистина доста добра седмица за всички нас. Много сме щастливи, че стигнахме до триумфа в променения формат на Купа \"Дейвис\".Това е изключително голяма гордост както за мен, така и за останалите момчета от отбора, а и за всеки един испанец, разбира се\", каза Матадора. \"Роберто ни даде незабравим пример. Вчера, днес, тази седмица\", похвали Рафа своя съотборник Баутиста Агут, който преживя лична трагедия преди два дни.Световният №9 загуби баща си и напусна лагера на Испания, но се завърна за заключителната битка и надделя над Феликс Оже-Алиасим със 7-6(3) 6-3, за да поведе \"Ла Фурия\".", "date": "2019.11.25", "title": "Надал: Триумфът в Купа Дейвис е гордост за цяла Испания"}
{"url": "https://offnews.bg/obshtestvo/zapochna-evropejskata-grazhdanska-initciativa-za-opazvane-na-pchelite-716181.html", "text": "Днес стартира Европейската гражданска инициатива за извеждане от експлоатация на синтетичните пестициди в подкрепа на земеделците и за опазване на пчелите и природата.Ако инициативата успее да събере поне 1 милион подписа до септември 2020 г., то тогава Европейската комисия и Европейският парламент трябва да превърнат исканията й в нормативни актове. 90 организации от 17 страни от ЕС съвместно откриват кампанията, която е подкрепена и от множество биоземеделски асоциации.Една четвърт от дивите животни в Европа са опасно застрашени, половината от природните местообитания са в неблагоприятно състояние, екосистемните услуги се влошават. Междувременно милиони фермери са изтласкани от земеделието заради несправедливи цени, липса на подкрепа от правителствата и големите корпорации. На територията на ЕС 4 милиона малки земеделски стопанства са изчезнали за периода 2004-2016 г. Европейската гражданска инициатива призовава ЕК да внесе законодателни предложения за извеждане от експлоатация на синтетичните пестициди до 2035 г. и премахването им с 80% до 2030 г., както и за възстановяване на биоразнообразието, и подкрепа на фермерите. Според Вероника Фич от Института за околна среда на Мюнхен \"ние пренасяме битката срещу синтетичните пестициди на европейско ниво, обединявайки гласа са на хора от цяла Европа, които настояват за нова земеделска политика\". Гражданската инициатива призовава за масова гражданска подкрепа. ", "date": "2019.11.25", "title": "Започна Европейската гражданска инициатива за опазване на пчелите и земеделието"}
{"url": "https://offnews.bg/futbol/kamata-tceluvkata-s-kuman-e-naj-sladkata-v-zhivota-mi-716182.html", "text": "Легендата на българския футбол и Барселона Христо Стоичков върна лентата назад и разказа любопитни спомени от миналото си в предаването \"Quan sapaguen els llums\". \"В момента аз живея в Маями и съм щастлив дядо, но Барселона е моят втори дом. Това ще е така до края на живота ми. Да се върна тук един ден като служител на клуба не зависи от мен, но това не означава, че съм ядосан, че не се е случило към този момент. Има няколко бивши футболисти на Барселона, които сега работят за отбора, но те са го заслужили\", започна легендата.\"Спечелих Златната обувка преди да дойда на \"Ноу Камп\". Поделихме я с Уго Санчес и той трябва да ми е благодарен за нея. Имах 38 гола, колкото и той, но имах един мач още от сезона. Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и са манипулирали първенството заради мен.Моят баща беше военен и дойдох от семейство с много дисциплина. Но на 12 години ме изритаха от Марица и така полека-лека съдбата ме прати в ЦСКА, отборът на армията. И тъй като генералите ни ръководеха, ако се представяхме слабо в някой мач, после ни пращаха в тъмница\", споделя Камата. \"Много хора говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми. Но веднъж се скарах с него, а с Хосе Мария Бакеро се карах постоянно. Но взаимно се извинихме за това. Яд ме е само, защото можехме да спечелим доста повече трофеи от КЕШ и Шампионската лига. Много съжалявам за 1994 г. (б.р. Барса пада на финала от Милан с 0:4). Просто се падна да играем в лош ден за нас. Сигурен съм, че ако днес повторим този двубой, няма да сбъркаме и ще го спечелим. Съжалявам, че стана така титлата на Испания да се реши в съботата преди този финал. Това ни изцеди. Но така се случи, стана каквото стана. Било е писано да загубим и точно това се случи в онзи ден. Йохан Кройф е човекът, който остави най-голям отпечатък върху кариерата ми. Той винаги ще остане специален за мен. Когато получи инфаркта тогава, аз отидох при него в болницата и му казах: \"Мистер, ще победим заради теб\". Бях със сълзи на очите. Отидохме и разбихме Атлетик Билбао на \"Сан Мамес\" с 6:0. Запомних този мач завинаги и как публиката ми ръкопляскаше\", коментира легендата. \"След това отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. Някои целуват емблемата, но фалшиво. Аз никога не съм я целувал, но за мен тя е запечатана в сърцето. Барса е повече от клуб. \"Ромарио не беше прав да се върне толкова късно след Световното. Няколко пъти му се обаждах и му казвах да се върне навреме. Един ден Йохан го скастри жестоко. Тогава Ромарио се обърна към него и му каза: \"Аз съм световен шампион, а ти не си!\" Това преля чашата. Боби Робсън беше много благ и прекрасен човек. Та той беше \"сър\". Коравият тогава беше Моуриньо. Но и той има огромно сърце. Той не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. Той ме злепостави пред отбора не като футболист, а като човек\", завърши Стоичков.", "date": "2019.11.25", "title": "Камата: Целувката с Куман е най-сладката в живота ми"}
{"url": "https://offnews.bg/obshtestvo/knsb-dalgite-a-ne-kasite-otpuski-po-bolest-sa-s-naj-goliam-rast-v-po-716184.html", "text": "Дългите отпуски по болест - от 15 до 30 дни, а не тези от по няколко дни, са с най-голям ръст през последните години и на тях се дължи нарастването на разходите за обезщетения, показва анализ на КНСБ, цитиран от БНР.Именно сериозното покачване на тези разходи за периода 2011-2018 г. беше една от причините управляващите да предложат първияj ден от болничните да не се заплаща, за да се намалят злоупотребите.Според анализа на синдикалните експерти в последните години е налице и увеличение на дела на получателите на обезщетения за временна неработоспособност от хората с най-високи доходи.Анализът на КНСБ се базира на официалните данни на НОИ. Той показва, че за периода 2014-2018 година близо 60% от общото нарастване на болничните е именно на тези с продължителност от 15 до 30 календарни дни, следвани от тези с продължителност между 8 и 14 дни, техният дял е близо 20%.Според синдикалните експерти това е основната причина за увеличения брой изплатени дни поради общо заболяване. Броят на хората, ползвали обезщетения за временна неработоспособност от малко над 782 хил. души през 2014 достига близо 900 хил. през 2018 година.Разходите за болнични растат и заради нарастването на среднодневния размер на обезщетенията, твърдят синдикалистите.", "date": "2019.11.25", "title": "КНСБ: Дългите, а не късите отпуски по болест са с най-голям ръст в последните години"}
{"url": "https://offnews.bg/kultura/mladata-pevitca-viktoria-shte-predstavia-balgaria-na-evrovizia-2020-v-716174.html", "text": "Младата певица Виктория ще представя България на песенния конкурс на Евровизия 2020 в Ротердам, Холандия, през май.Тя е позната като участник в четвъртия сезон на музикалния формат X Factor. Родом е от Варна.Над 500 000 лева ще струва участието ни на конкурса, съобщиха от БНТ. Финансирането ще бъде осигурено чрез публично-частно партньорство. Зад певицата застава британската музикална компания “Ostereo”. Песента за участието ни ще се създава тепърва, като англичаните от Ostereo ще селектират сред български и западни творци. Тя трябва да е готова през февруари, а през март да бъде представена.Create hubs, “Тук-там” (НПО, занимаващо се с българите в чужбина), Арк академи, Форбс, Бг радио са сред партньорите на БНТ за участието.", "date": "2019.11.25", "title": "Младата певица Виктория ще представя България на Евровизия 2020 в Ротердам (галерия)"}
{"url": "https://offnews.bg/112/moldovetc-ubi-chovek-v-doma-mu-vav-varna-716185.html", "text": "30-годишен мъж е бил намушкан с нож в дома си във Варна - на улица \"Хан Тервел\", и по-късно е издъхнал в болница.Престъплението е извършено на 22 ноември, съобщи МВР.Полицията е задържала извършителя - 33-годишен молдовец с инициали А.М., пребиваващ в България. Той е задържан за 24 часа и му е повдигнато обвинение.Мотивите за престъплението не се посочват.", "date": "2019.11.25", "title": "Молдовец уби човек в дома му във Варна"}
{"url": "https://offnews.bg/zdrave/9-fakta-za-migrenata-koito-e-dobre-da-znaem-716180.html", "text": "1. Таблетките против главоболие не помагатВсеки 10-ти човек по света страда от мигрена, показват изследвания на специалисти. 50% от тях вземат аналгетици, за да притъпят болката. Тази група препарати обаче е безсилна пред мигрената. Тя изисква друго лечение и то може да бъде предписано от невролог.2. Пристъпът на мигрена може да продължи денонощиеСредната продължителност на мигрената е 15-24 часа. В повечето случаи това става не по-рядко от веднъж месечно.3. Жените страдат от мигрена два пъти по-често от мъжетеЗа тази несправедливост е виновно устройството на хормоналната ни система. Най-често пристъпите на нетърпима болка започват в периода на полово съзряване и достигат своя пик на 35-45 години. След това мигрената бележи спад.4. Мигрената влияе върху качеството на животБолестта е на трето място сред причините за нетрудоспособност на жените. Често се съпровожда с непоносимост към силна светлина, понякога с повръщане и гадене, и всичко това на фона на непоносимо главоболие.Признаци на мигренатаИма ли ли сте главоболие през последните три месеца, съпроводено с други симптоми?Изпитвали ли сте гадене и слабост?Дразнила ли ви е светлината?Пречило ли ви е главоболието да работите, спите, учите?Налагало ли се е да променяте плановете си заради болката?Ако поне на три от въпросите сте отговорили утвърдително, вероятно сте в групата на хората с това заболяване.5. Семейните и личните отношения страдат от мигрената не по-малко от болнияВ анкета 70% от респондентите твърдят, че биха могли да изпълняват по-добре задълженията си като родители, ако не страдаха от мигрена. Една трета от запитаните признават, че мигрената влияе на сексуалния им живот и затруднява отношенията с партньора им.6. Пристъпите на мигрена се появяват внезапноТе могат да бъдат провокирани от най-различни фактори: стресова ситуация, остра миризма, дори от определени продукти. Към последните се отнасят червеното вино, ядките, натуралният шоколад, твърдите сортове сирена. Пусков механизъм за поява на заболяването могат да бъдат и хормоналните промени, недоспиването, стресът, нарушеният режим на хранене.7. Мигрената може да е наследственаАко майката страда от мигрена, вероятността детето да наследи тази склонност е 60%. Ако силното главоболие измъчва и двамата родители, рискът нараства до 80%.Профил на рисковата група, според специалистите:8. Депресията и мигрената вървят ръка за ръкаЖивотът в очакване на поредния пристъп е свързан с повишена тревожност, неврози, потиснато настроение.9. Мигрената не минава от само себе сиФрази като – \"поспи, ще ти мине\", \"това е от стрес\", \"имаш нужда от развлечения\", не помагат на хората, които имат системни пристъпи на мигрена. Необходимо е лечение, иначе пулсиращата болка, гаденето и повръщането, непоносимостта към светлината няма да отминат.", "date": "2019.11.25", "title": "9 факта за мигрената, които е добре да знаем"}
{"url": "https://offnews.bg/obshtestvo/v-krasno-selo-niama-da-imat-voda-tciala-nosht-716153.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклоненние до бл. 43 в жк. „Лев Толстой“ се налага спиране на водоподаването от 09:00 до 21:00 часа на жк. „Лев Толстой“, жк. „Надежда“ 2 - района между ул. „Дравски бой“, ул. „Ген. Никола Жеков“ бул. „Рожен“,бул. „Ломско шосе“ , ул. „Република“, ул. „Йордан Хаджиконстантинов Джинот“.От 23:00 часа днес до 5:00 часа утре във връзка с извършване на тест на налягането във водопроводната мрежа в жк. „Красно село“, се налага спиране на водоподаването на жк. „Красно село“. ", "date": "2019.11.25", "title": "В Красно село няма да имат вода цяла нощ"}
