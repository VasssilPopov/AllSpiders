{"url": "https://offnews.bg/bojni/koprivlenski-otnovo-zagubi-ot-dzhounsi-717089.html", "text": "Стоян Копривленски направи страхотен бой срещу Джош Джоунси, но в крайна сметка един от главните мачове на \"Glory 73\" в Шънджън завърши с 2:1 съдийски гласа в полза на канадеца, информира.Същият бе завършекът и на двубоя между двамата кикбоксьори през пролетта на 2018-а. Сега обаче Копривленски се представи още по-добре в трите рунда, успя да разкървави носа на съперника си и статистиката показа, че е превъзхождал Джоунси във всеки възможен показател.Въпреки това обаче двама от съдиите дадоха предимство от 2:1 рунда за канадеца. В същото време третият съдия даде и трите рунда за \"Снайпера\", който обаче напусна ринга победен след дискусионното решение.\"Усещах, че е много равностоен мач. Знам какво е неговото мнение, той е страхотен боец, вече имам две победи над него. Не ме изненада особено\", заяви Джоунси след победата.", "date": "2019.12.07", "title": "Копривленски отново загуби от Джоунси"}
{"url": "https://offnews.bg/obshtestvo/balgaria-e-posledna-v-es-po-transplantatcii-na-organi-717090.html", "text": "България е последна в Европейския съюз по трансплантации на органи, от 28 страни-членки ние сме на 28-о място.Това заяви Пламен Таушанов, председател на Българската асоциация за закрила на пациентите по време на международния семинар на тема „Новостите в трансплантациите на бъбреци и черен дроб“, който се състоя днес в хотел „Маринела“.Според него потенциалът на страната е огромен, защото има подготвени кадри и постоянно се обучават нови такива. Проблемът е в липсата на дарители на органи и обществото постоянно трябва да бъде информирано и образовано, че може да спасява човешки животи.През тази година има едва 14 бъбречни трансплантации в страната, а чакащите са около 1000, обясни той.„Усилията ни са насочени именно към осигуряването на донори, като работим в посока за информиране на обществото“, каза Мирослав Мутафчийски, зам.-изпълнителен директор на Изпълнителната агенция „Медицински надзор“.Освен това ще се търси вариант за разрешаване на кръстосаното донорство, което в момента е забранено в България. В допълнение се осигурява квалификация на хирурзите-трансплантолози за присаждане на бял дроб, те ще бъдат изпратени на обучение във Виена, посочи Мутафчийски. Той обясни, че в България се осъществяват трансплантации на черен дроб, бъбреци, сърце, а отскоро и на бял дроб.„В Турция открихме тези проблеми с донорството преди 10 години и постоянно провеждаме кампании, като работим заедно лекари, пациенти, Министерството на здравеопазването и университетите“, обясни проф. д-р Айхан Динчкан, специалист по трансплантации на бъбреци и черен дроб в Liv Hospital, Турция.През този период донорството се е увеличило 10 пъти. Според него много важни са координаторите за трансплантации на органи, които стигат до хората. „В Турция имаме същите проблеми като в България с даряването на органи и чакащите за трансплантации са хиляди“, посочи д-р Айше Озкан, координатор за трансплантации на органи към Изследователски център към Университета Istinye.Тя обяви, че над 23 000 пациенти чакат за трансплантации на бъбреци и 2 500 души за черен дроб. Годишно се извършват 4 000 на бъбреци и 1 500 на черен дроб. В Турция е разрешено кръстосаното донорство. Освен това се правят всички видове трансплантации. Вече има такива на матка, лице, дори и на ръце, подчерта Айше Озкан.", "date": "2019.12.07", "title": "България е последна в ЕС по трансплантации на органи"}
{"url": "https://offnews.bg/obshtestvo/kupuvate-elha-tarsete-kontrolnata-plastina-inache-globi-717088.html", "text": "Законно отсечените коледни дръвчета при продажбата задължително трябва да имат пластмасова контролна пластина със сериен номер, в противен случай се налагат глоби, предупреждават от Изпълнителната агенция по горите /ИАГ/.Пластината трябва да е закрепена под второто разклонение от върха на дървото. Това посочи инж. Николай Пиронков, началник на отдел „Контрол по опазване на горските територии и защита от пожари“ в ИАГ по време на днешната проверка на пазара „Димитър Петков“ в София.Пластините са за еднократна употреба. Сериите и номерата им се вписват в превозните билети, придружаващи коледните елхи, когато те се транспортират от мястото на добив до търговската мрежа.Те могат да бъдат бели с правоъгълна форма и жълти с овална от едната страна форма със серия и шестцифрен номер. По този начин всяка една елха може да бъде проследена от къде идва и има ли съответното разрешително за добив, допълни инж. Пиронков.За елхите, които са със закрита коренова система, или в така наречените контейнери, не е задължително поставянето на пластините.Няма незаконно добити коледни елхи, които да се предлагат за продажба в проверените търговски обекти днес, установиха горски инспектори от Агенцията.ИАГ и нейните структури извършват ежедневни засилени проверки за законността на произхода на предлаганите на пазара коледни дръвчета.През миналогодишната коледна кампания бяха конфискувани около 500 незаконно добити дръвчета, които бяха предоставени с благотворителна цел за ползване на училища и детски градини.Изпълнителна агенция по горите призовава гражданите да бъдат бдителни при покупката на коледни елхи и в случай на съмнение за незаконна търговия, да бъде подаден сигнал на тел. 112, за да се инициира незабавна проверка.", "date": "2019.12.07", "title": "Купувате елха – търсете контролната пластина, иначе глоби"}
{"url": "https://offnews.bg/vodni/josif-miladinov-potopi-bradat-rekord-717087.html", "text": "Йосиф Миладинов подобри пореден рекорд по време на европейското първенство по плуване в малък басейн в Глазгоу.16-годишният талант фиксира 54.22 секунди в сериите на 100 метра съчетано и прати в историята рекорда на Михаил Александров от 54.53, поставен през 2004 година.Постижението на Миладинов му отреди 27-о място в класирането на дисциплината. Другият български представител на 100 съчетано - Антъни Иванов, остана 38-и с 55.67 секунди.Двамата най-добри български плувци участваха и в спринта на 50 метра бътерфлай, където се наредиха един след друг в подреждането - Антъни Иванов е 31-и с 23.48 секунди, а Миладинов - 32-и с 23.52.В кралската дисциплина 100 метра свободен стил Йордан Янчев завърши с 60-о време - 49.75 секунди. При дамите Габриела Георгиева зае 24-о място на 50 метра гръб с 28.15 секунди.В последния състезателен ден утре стартират трима, фокусирайки се върху 200 м бътерфлай и Антъни Иванов, Диана Петкова плува 50 м св. стил, а Калоян Левтеров 50 м гръб.", "date": "2019.12.07", "title": "Йосиф Миладинов потопи брадат рекорд"}
{"url": "https://offnews.bg/sviat/al-dzhazira-gartcia-i-turtcia-sa-pred-vojna-717092.html", "text": "Атина и Анкара са близо до въоръжен конфликт, след като Турция подписа споразумение за демаркация с Либия, обвързващо с изключителна икономическа зона, която обхваща гръцките териториални води.Споразумението, подписано на 27 ноември, предвижда коридор, простиращ се по източното Средиземноморие между бреговете на Турция и Либия, и “рязане” на частта от морето, върху която Гърция твърди, че има права, съобщи телевизия “Ал Джазира”, цитирана от БГНЕС.Турският министър на енергетиката Фатих Дьонмез обяви, че след като сделката бъде ратифицирана и от двете страни, турските кораби ще започнат да сондират във водите в района в търсене на природен газ и петрол.Въпреки, че гръцкият флот не е излизал с официално съобщение, двама експерти са посочили пред “Ал Джазира”, че Атина е изпратила военноморски сили в спорната зона югоизточно от Крит.Гърция реши да експулсира либийския посланик заради споразумение между Либия и Турция за изтегляне на морска граница между двете страни извън гръцкия остров Крит.Вчера турският парламент ратифицира двустранното споразумение, а днес то вече е обнародвано в официалния държавен вестник на Анкара, предаде Анадолската агенция.Професорът по международно право и консервативен депутат от Нова демокрация в гръцкия парламент Ангелос Сириос смята, че Турция няма да може да започне сондажи.„Пред Анкара беше подчертано, че няма да бъдат толерирани никакви изследвания в област, която Гърция счита за своя изключителна икономическа зона“, добави Сириос.Командващият гръцкия боен флот адмирал Никос Кунис заяви, че военноморските сили не чакат помощ от никого.“Всичко, което правим, ще го направим сами”, каза Кунис./", "date": "2019.12.07", "title": "Ал Джазира: Гърция и Турция са пред война"}
{"url": "https://offnews.bg/politika/na-tezgiaha-darzhavata-shte-prodava-imot-s-piasachni-diuni-kraj-neseb-717098.html", "text": "Някогашното военно поделение в местността Акротирия в южната част на Несебър вече е частна държавна собственост и най-вероятно още в близките седмици до края на годината ще бъде организиран търг за продажбата му, съобщава „Дневник“.Това стана с решение от последното заседание на Министерския съвет миналата сряда. Имотът обхваща един от трите полуострова в най-красивите части на Южното Черноморие, които Министерството на отбраната включи в списък с общо 100 военни имота с отпаднало предназначение. Сред останалите са и няколко терена на метри от морето, предвидени за застрояване.Бившето артилерийско поделение в Несебър е било част от някогашната система за брегова охрана. Имотът представлява незастроен терен от 31.3 дка с недефиниран начин на трайно ползване. Той се намира в местността Акротирия във все още слабо застроената южна част на града и на пръв поглед изглежда особено привлекателен, тъй като е заобиколен от пясъчни и скалисти плажове. Почти на цялата му територия обаче са разположени високи пясъчни дюни, което би трябвало да е непреодолима спънка за реализацията на строителни проекти.\"Остров\" в територията на военния имот е реституиран парцел от 2200 кв. м. с няколко масивни складови помещения. Освен тях обаче на територията на полуострова не е имало други постройки, което означава, че за бъдещи строителни дейности там ще са необходими разрешения, издадени от Общинската администрация в Несебър.Но неин служител, пожелал анонимност, каза за \"Дневник\", че това е невъзможно именно заради т.нар. \"бели\" дюни, които се намират в терена. Сателитни снимки показват, че на няколко места в периферията на имота има бетонни постаменти, върху които някога са били монтирани оръдия с голям калибър. Според строителните експерти в община Несебър обаче те няма как да бъдат използвани като оправдание за бъдещи строителни работи, тъй като не са отразени в кадастралните карти.Останалите два полуострова, включени от Министерството на отбраната в списъка със 100 имота, които трябва да бъдат продадени, са край Поморие и Черноморец.Първият от тях обхваща местността Кротирия западно от Стария град в Поморие. Имотът представлява урбанизирана територия с неустановен начин на трайно ползване. Върху него има изоставени казарми на терен от над 56 дка с 21 постройки. В северната си част теренът на полуострова граничи с няколко вече изградени ваканционни комплекса и хотели.Третият полуостров, собственост на военното министерство в Черноморец е също някогашно военно поделение, разположено върху 173 дка. Близо половината от имота се намира върху кръглия полуостров Червенка. Проблем за евентуалния купувач на този имот обаче са 20 изоставени казармени постройки, частни имоти в центъра на полуострова, както и археологически разкопки на късно-античната крепостна стена в североизточната и западна част на полуострова върху площ от близо 63 дка.Пак според източниците на \"Дневник\" в местната администрация на Несебър, решението на Министерския съвет от миналата сряда, с което статутът на имота в местността Акротирия беше сменен от публична в частна държавна собственост, въпреки наличието на пясъчни дюни в него, е прибързано и не добре обмислено по още една причина.Имотите публична държавна държавна собственост са освободени от данъци. Те обаче стават дължими към съответната общинска администрация от момента, в който статутът им бъде сменен в частен. По тази причина, ведомството на Красимир Каракачанов вече години наред плаща данъци за имоти с променен статут, които по една или друга причина не успява да продаде.На заседанието си в сряда Министерският съвет обяви за частна държавна собственост, с предоставени права за управление на Министерство на отбраната, общо 6 имота. Те трудно биха привлекли инвеститорски интерес, тъй като освен този в Несебър, останалите 4 се намират в Ихтиман, Исперих, Елин Пелин и Шумен.", "date": "2019.12.07", "title": "На тезгяха: държавата ще продава имот с пясъчни дюни край Несебър"}
{"url": "https://offnews.bg/futbol/cherno-more-si-tragna-s-tochka-ot-razgrad-717100.html", "text": "Отборът на Черно море измъкна точка при гостуването си на шампиона и лидер в класирането Лудогорец в двубой от 19-ия кръг на Първа лига, завършил 1:1 в Разград. Домакините отстъпваха в голяма част от мача, а в края останаха и с човек по-малко след изгонването на Сисиньо с директен червен картон.Лудогорец започна по-активно мача, но така и не стигаше до опасни ситуации пред вратата на Миодраг Митрович. Пропуски пред вратата на \"моряците\" направиха Клаудиу Кешеру, Вандерсон, Джоди Лукоки и Марселиньо.Така се стигна до 44-ата минута, когато Черно море изненадващо поведе в резултата. Родриго центрира от дясното крило, Исмаил Иса се размина с топката, но тя стигна до Фахд Актау, който на празна врата се разписа за 1:0.След почивката \"орлите\" се вдигнаха на щурм, но отново не успяваха да стигнат до гол. В 73-ата минута домакините имаха претенции за дузпа за игра с ръка на Патрик Андраде, но такава не бе отсъдена.В 84-ата минута Лудогорец стигна до изравнителен гол. Антон Недялков подаде на Якуб Шверчок в наказателното поле, полякът се обърна рязко към вратата и с плътен удар прати топката в мрежата на варненци.Само 120 секунди по-късно Лудогорец вкара втори гол, но той бе отменен заради нарушение срещу вратаря на Черно море.В добавеното време Сисиньо беше изгонен, след като се опита да изрита без топка Исмаил Иса след сдърпване помежду им.Така двата тима прибавиха по една точка към актива си. Лудогорец е лидер с 47 точки, а Черно море е пети с 28.", "date": "2019.12.07", "title": "Черно море си тръгна с точка от Разград"}
{"url": "https://offnews.bg/sviat/ne-migranti-turski-grazhdani-opitaha-da-vliazat-nezakonno-v-balgaria-717099.html", "text": "Докато от дълго време в района на Къркларели /Лозенград/ граничните власти всеки ден залавят групи от десетки мигранти от арабския свят, тръгнали към Европа, този път в капана им паднаха двама турски граждани, предаде агенция IHA.Мъжете с инициали А.Г. и Й.Ч. са задържани в района на село Дерекьой до самата турско-българска граница. По време на разпитите те са признали, че месец по-рано са пристигнали в Истанбул от град Адана /Южна Турция, 5-ият от най-големите градове/.Намерението им било да пресекат границата, да влязат в България и да се насочат към Европа, за да търсят работа.В крайна сметка, двамата са пуснати на свобода по настояване на прокуратурата.", "date": "2019.12.07", "title": "Не мигранти, турски граждани опитаха да влязат незаконно в България"}
{"url": "https://offnews.bg/futbol/botev-plovdiv-specheli-bitkata-za-trakia-717093.html", "text": "Ботев Пловдив триумфира в поредното издание на Битката за Тракия, след като победи Берое с 3:1 в двубой от 19-ия кръг на Първа лига.Пловдивчани имаха преимущество над своя съперник на базата си в Коматево и стигнаха до успеха със силна игра през второто полувреме. Гостите завършиха мача с човек по-малко, след като Педро Еуженио получи набързо два жълти картона.Тодор Неделев откри за Ботев в 10-ата минута, след като се възползва от грешка на вратаря на Берое. Гостите се вдигнаха на щурм и изравниха в края на първата част, когато Александър Цветков наказа грешка на Кристиян Димитров.След почивката Ботев изкова успеха си с попадения на Александър Тонев в 54-ата минута и Станислав Шопов в 61-ата, като това беше негово дебютно попадение за пловдивчани.Успехът беше пети пореден за Ботев в Първа лига, като отборът събра 25 точки и се изкачи на деветото място. Със същия актив осми е Берое.", "date": "2019.12.07", "title": "Ботев Пловдив спечели Битката за Тракия"}
{"url": "https://offnews.bg/obshtestvo/toma-belev-kak-tochno-diuni-zaobikaliat-granitci-na-imot-717103.html", "text": "„Член 6, параграф 3 от Директивата за местообитанията изисква оценката по съвместимост с Натура 2000 да включва пълни, точни и окончателни констатации и изводи, които могат да разсеят всяко разумно съмнение от научна гледна точка относно липсата от вредни последици за защитените зони“.Това заяви природозащитникът от Асоциацията на парковете в България Тома Белев в отговор на въпрос на OFFNews, свързан с решението на бургаската РИОСВ за застрояването на терен от 5 декара в къмпинг „Градина“.Според Белев, в случая със строителството в къмпинга „явно не може да се каже, че липсва разумно съмнение от последиците, доколкото РИОСВ Бургас през 2018 г., с цел опазване на дюните поставя изискване да не се стои на 10 метра от границите на имота, а през 2019 г. установява, че няма нужда от подобен буфер, независимо, че дюните заобикалят имота от всички страни“.Той задава въпроса как точно дюните заобикалят имота по неговите граници.Екоинспекцията в Бургас е издала положителна оценка за съвместимостта за строежа, въпреки че той попада в Защитената зона „Бакърлъка“ за опазване на дивите птици и граничи със Защитената зона „Плаж Градина – Златна рибка“ - за опазване на природните местообитания, стана ясно по-рано днес.И още: че в терена на проекта за изграждането на модерен ресторант от средиземноморски тип като в Монте Карло дюни не попадат, те били само в непосредствена близост.„Разпродажбата на черноморския бряг е престъпление срещу бъдещите поколения българи“, посочи Тома Белев по повод намерението на Министерството на отбраната да организира търг за продажбата на имот с пясъчни дюни край Несебър.", "date": "2019.12.07", "title": "Тома Белев: Как точно дюни заобикалят граници на имот?"}
{"url": "https://offnews.bg/obshtestvo/blagodarenie-na-1989-g-mozhem-da-glasuvame-da-protestirame-i-da-kazh-717095.html", "text": " Това призовават от кампанията Keep Freedom Unlockedм която е посветена на образоването на хората относно свободите им, спечелени след революциите през 1989 г. и срива на Съветския съюз. Около месец преди заветния 10 Ноември 1989 г., вече се усещаше вятърът на промяната и това, че нещо ще се случи. Тогава аз бях на бригада по гроздобер в с. Шивачево, която се организира от училището в полза на държавата. Бяхме настанени в стари бараки и условията бяха лоши и мизерни, с една стара обща баня за всичко, която е без топла вода. По онова време всички ученици се вдигнахме на бунт в лагера, като голяма част от учителите също ни подкрепиха. Бунтувахме се от лошите условия и отказвахме да спим в старите постройки – протестирахме, като останахме да спим под открито небе, взели само одеялата от бараките. По-големите ученици от последните класове направо си тръгнаха за София, хващайки влака, минаващ покрай селцето. Родителите на останалите ученици бяха разбрали от тях за мизерните условия на живот в лагера и на следващия ден лагерът беше окупиран от протестиращи родители, дошли да приберат децата си. Няколко дена след тази случка свалиха от власт Тодор Живков – генералния секретар на комунистическата партия.Преди 30 години станахме свидетели на едно от най-историческите събития на 20 век. Хората по света бяха втренчени в телевизорите си, когато нации и граждани от Източния блок се въздигнаха, за да си върнат свободата, с което сложиха край на десетилетията от брутална диктатура. По улиците на градовете из целия континент милиони хора призоваха края на комунизма. Те спечелиха.В Чехословакия са дрънчали с ключове, за да покажат на тираните, че е време да си ходят вкъщи. В Балтийските държави верига от хора по време на протест е свързвала три от столиците. Милиони хора са били изправени пред заплахата от затвор, заточение и смърт, заради това че са се борили за свободата си. Благодарение на 1989 г. ние сега можем да гласуваме, да протестираме и да кажем, каквото поискаме. Да се изразяваме по свой уникален начин. Да се борим за това, което смятаме за правилно. Да четем, каквото ни харесва и да се срещаме с тези, които мислят като нас.След 30 години е време да погледнем назад и да зачетем паметта на тези, които се бориха и умряха за нашите свободи. 1989 г. беше крайният момент, но беше и кулминацията от години на борба и жертви, с много загуби по пътя. Време е да отпразнуваме това, което постигнахме като нации и хора, изправяйки се срещу репресиите, за да възвърнем своята идентичност и свободи.Първата е, че нашите трудно спечелени свободи отново са под заплаха. В целия регион и по света журналистите и медиите - основните стълбове за отговорността на властта, се сблъскват с натиска от страна на правителства, администрация и мощни, сенчести личности. Правото ни на несъгласие с решенията на властта и правото ни да излезем на улицата, за да протестираме срещу неправдите, е поставено на изпитание.През целия си живот съм имала развито чувство за справедливост и отговорност. Винаги съм реагирала по един или друг начин на неправди, дори и да не ме е засягало лично. Заради това си качество съм търпяла много негативи, дори и от много близки приятели, защото никога не съм си спестявала да кажа истината. Не мога да се примирявам и когато дойдат трудностите, не се отчайвам, а напротив – те ме амбицират повече и не се отказвам, защото знам, че съм права.Вторият важен фактор е, че макар да се гордеем, че няколко поколения са израснали в свобода, съществува и рискът да забравим миналото и неговото огромно значение. За хората, които не са живели по време на комунистическите времена, е разбираемо трудно да разберат психологията на обществото по това време, без да могат да изразят мнение, внимавайки с всяка дума, която изричат, живеейки в страх от позвъняване на вратата, приятели и познати изчезнали, без никога повече да се е чуло за тях, или да са били видени.Можем да бъдем благодарни, че хората в момента нямат нужда да се борят за свободите, на които се наслаждаваме днес. Но демокрацията зависи от това всички да са ангажирани и активни. Да научим историята от комунизма. Да се застъпим и да кажем, когато другите около нас са застрашени. Ето защо е много важно да напомним на младите хора за това, за което сме се борили преди 30 години.Третата причина е да напомним на онези, които се борят за свободите днес, че не са сами. Активисти работят неуморно на заден план незабелязано. Разкриване на корупция. Защита на другите. Посочване на неистините. В тези хиляди активисти духът на 1989г. е все още жив и активен.Точно така и започна моята борба за достойни условия на труд и адекватно възнаграждение за медицинските специалисти и вече 9 месеца протестираме, и няма да се откажем. Въпреки всичко, което преживях с дисциплинарното си уволнение, не се отчаях, напротив – точно тогава разбрах на кого мога да разчитам и в личен, и в професионален план. Извода, който направих за себе си беше, че си струва, заради всички онези момчета и момичета, които повярваха в мен и сега са редом заедно в тази борба, която прерасна в кауза за истинско качествено здравеопазване в България. И така… до победата!1989 г. преобърна живота на милиони към по-добро: стените паднаха, комунизмът се срути, надеждата се освободи и всичко това бе видяно, дори и без смарт-телефон. Някои от нас могат да си спомнят онези събития и това, което те победиха – по-ясно от всякога, все едно беше вчера.Чувството, което няма да забравя оттогава бе, че всички хора изпитваха неистова радост и щастие, че неправдите и репресиите ще останат само спомен, и че се задават нови по-светли и справедливи времена.Но всичко това зависи от нас всички – без значение от възрастта, да знаем, разбираме, възпоменаваме и празнуваме спечеленото по улиците на Европа през зимата на 1989 г. и да оценяваме, че борбата за свобода не е приключила преди 30 години, а трябва да се отстоява всеки ден, за да се запази свободата отключена.", "date": "2019.12.07", "title": "Благодарение на 1989 г. можем да гласуваме, да протестираме и да кажем, каквото поискаме"}
{"url": "https://offnews.bg/zimni/vladi-zografski-zavarshi-30-i-v-nizhni-tagil-i-vze-parva-tochka-za-sk-717105.html", "text": "Владимир Зографски остана 30-и в старта за Световната купа в Нижни Тагил, Русия и спечели първата си точка за генералното класиране.Българинът не успя да повтори силното си представяне от квалификациите, в които даде 12-о място със скок от 125,5 метра и 109,1 точки.В състезанието днес той записа скокове от 118,5 и 110,0 метра, които му донесоха съответно 185 точки.Пъpви c 251,6 т (126,5 и 132 м) стана японецът Юкия Сато. Той изоставаше след първия скок срещу германеца Карл Гайгер, който се приземи с 3.5 метра по-далеч от своя съперник, но изравняването го остави само на 0.9 точки пред японеца.Той отговори с по-добър втори опит и в крайна сметка победи Гайгер с 1.5 точки. Трети завърши Филип Ашенвалд от Австрия, който събра 249.4 точки.В неделя в Нижни Тагил предстои още един старт за Световната купа.", "date": "2019.12.07", "title": "Влади Зографски завърши 30-и в Нижни Тагил и взе първа точка за СК"}
{"url": "https://offnews.bg/zimni/mazhkata-ni-shtafeta-vleze-v-top-10-v-josterzund-717107.html", "text": "Продължава силното представяне на българските биатлонисти в старта за Световната купа в Йостерзунд, Швеция.Днес мъжката ни щафета завърши на 9-о място в старта на 4 по 7,5 км. Красимир Анев, Антон Синапов, Димитър Герджиков и Владимир Илиев оставиха зад себе си силни отбори като Швейцария, Канада, Австрия, Чехия и други.Квартетът ни записа общо време 1,14:09.4 часа. Българите използваха 10 допълнителни патрона и нямаха наказателни обиколки, като изостанаха на 3,39 минути от победителите от Норвегия в състава Йоханес Дале, Ерленд Бьонтегорд, Таре Бьо и Йоханес Бьо.Втори е квартетът на Франция, на 32,3 секунди, а топ 3 допълни Италия с изоставане от 1,27.1 минути.Анев направи впечатляващ старт и вървеше трети зад Ерик Лесер (Германия) и Емилиен Жаклен (Франция) след безгрешна стрелба, но при предаването вече беше извън топ 10.Синапов върна отбора до 11-а позиция най-вече със силните си спринтове, Герджиков задържа позицията, а Илиев направи огромен скок в десетката. Той спечели четири места до девето при първата стрелба и задържа преднината си от шест секунди пред канадците до самия край.", "date": "2019.12.07", "title": "Мъжката ни щафета влезе в топ 10 в Йостерзунд"}
{"url": "https://offnews.bg/futbol/levski-hvarli-pogled-na-natcional-ot-arda-717069.html", "text": "Ръководството на Левски работи усилено по зимната селекция. Един от набелязаните футболисти за привличане е националът Деян Лозев от Арда.Той е одобрен от треньора Петър Хубчев, пише \"Тема спорт\". Лозев се наложи като несменяем титуляр в новака в елита. Той е ползван от Стамен Белчев като десен бек и дясно крило.На \"Герена\" виждат в него отлична алтернатива на Живко Миланов и Станислав Иванов. Очаква се след последния мач за есента Левски и Арда да започнат преговори за национала.\"Сините\" може да включат младежкия национал Ивайло Найденов в сделката. През този сезон Деян има 17 мача в елита, в които е вкарал 1 гол и е направил 5 асистенции. Играл е още за Хасково, Сливен, Любимец, Дунав (Русе) и Поморие.", "date": "2019.12.07", "title": "Левски хвърли поглед на национал от Арда"}
{"url": "https://offnews.bg/razsledvane/poredna-ofanziva-po-moreto-ortak-na-arteks-izlia-beton-v-sin-717108.html", "text": "Нов строеж започва на метри от брега в Синеморец, съвсем близо до забележителните скални образувания “Корабите”, пише днес екип на Биволъ.Бетонът вече е излят и върху него ще изникне вила, за което РИОСВ-Бургас е дала положително становище. Това няма да е първата постройка, която ще се вклини в уникалния девствен пейзаж край Синеморец. Проблем е, обаче, че Снимки на излетия бетон и видеоклип са публикувани във Facеbook от местен жител. От него се вижда, че липсва задължителната табела, посочваща типа на обекта, инвеститора, фирмата-строител и съответните строителни разрешителни.От всички урегулирани имоти в този район, само  – за опазване на природните местообитания и за опазване на птиците. Това са имотите с кадастрални номера 66528.2.262 и 66528.2.263.За определяне на собствеността на терена от Биволъ са използвали данните в проекта “Първа Линия“. Той е създаден миналата година с дарения от спомоществователи на сайта за разследваща журналистика и целта му е била да се разкрие кой е облагодетелстван от новия (все още неприет) ОУП на Царево. Без изненади, имотите на Йордан Цонев от ДПС в Резово се оказаха в строителни граници.Сега “Първа Линия” позволява да се води мониторинг на имотите по брега в Парк “Странджа”. Така става ясно, че новият бетон е излят върху .В края на 2016 г. по инвестиционно предложение на Добрев е издадено положително становище от РИОСВ-Бургас за инвестиционно намерение “Изграждане на вилна сграда в ПИ № 66528.2.262, по КК на с. Синеморец, община Царево”. ОВОС за съседния имот с номер 66528.2.263 е одобрена съвсем наскоро през септември т.г. от РИОСВ-Бургас. Там ще се строят две жилищни сгради.Всичко това не би трябвало да се случва, докато не е приет новият ОУП на Царево, но е факт, въпреки забранителните заповеди от две министерства. Очевидно натискът на собствениците на апетитните имоти на първа линия дава резултат и въпреки забраните се одобряват ПУП на парче по неясни критерии.Ортак на Артекс е член на Камарата на архитектите към Регионална колегия София и е автор на няколко проекта в столицата. Сред тях е “Фамилия саут парк”, който се рекламира като “зелен” и замислен да “доближи жилищата до природата“. Инвеститор в този обект е “Нова Сити Груп”. Арх. Добрев се явява управител на няколко фирми от групата “Нова Сити” – “Нова Сити Груп”, “Нова Сити Лукс”, “Нова Сити Резидънс” и т.н. Собствениците са израелски граждани.Строителството е възложено на  През 2015 г. Добрев и собственикът на “Артекс” арх. Пламен Мирянов заедно откриват “Фамилия саут парк”. От скандалите покрай апартамента на Цветанов научихме, че в “Артекс” много държат на религиозната символика. “Саут парк” не прави изключение.След Акт 16 за пред тленната власт, проектът на Добрев и Мирянов е вкаран в експлоатация и за пред Всевишния - със задължителния водосвет.Връзката между фирмата на Мирянов, прочула се покрай #Апартаментгейт и инвеститорите от “Нова Сити” не е мимолетна. Освен “Фамилия саут парк”, “Артекс” е изпълнител и на други проекти на инвестиционната група, пише специализираният портал за архитектура и строителство “Ситибилд“, който е отразил церемонията по откриването на обекта.В нарушение на две министерски заповеди“Законът изисква устройството на имотите да отговаря на предвиджанията на Общ устройствен план, а община Царево няма действащ такъв”, коментира във Facebook природозащитникът Тома Белев.Той подчертава, че има заповеди за спиране на действието на предишен ОУП, който бе приет без екологична оценка. Двете специални заповеди за спиране на действието на ОУП на Царево са издадени от МОСВ и МРРБ. “Въпреки всичко се строи и се лее бетон в защитена територия със съдействието на РИОСВ Бургас и ДНСК”, заключава Тома Белев.Засега липсва публична информация за строителното разрешително, каквото трябва да има издадено от община Царево. Репортер на Биволъ е опитал да се свърже с арх. Добромир Добрев на публичния му телефон за контакти, но той не отговарял.Със или без разрешително, кадрите от изливането на бетона са красноречиви: “доближаването на жилищата до природата” е в процес да се случи за самия Добрев на едно от най-привлекателните места по българското крайбрежие.", "date": "2019.12.07", "title": "Поредна офанзива по морето – ортак на „Артекс“ изля бетон в Синеморец"}
{"url": "https://offnews.bg/zimni/marko-odermat-triumfira-v-supergigantskia-slalom-v-bijvar-krijk-717070.html", "text": "Марко Одермат поднесе изненадата на Световната купа по ски алпийски дисциплини, след като бе най-бърз в супергигантския слалом за мъже в американския град Бийвър Крийк, щата Колорадо.Швейцарецът завърши с време 1:10:90 минута по техничното трасе и завоюва първия успех в кариерата си. Досега най-доброто му класиране в тази дисциплина бе седмо място миналата седмица в Лейк Луис.Втори с изоставане от 0:10 секунди завърши Александър Аамод Килде. Норвежецът водеше през цялото време, но грешка във финалните метри го лиши от победата.Трети е Матиас Майер на 0:14 секунди след победителя. Австриецът спечели предишния Супер-Г в Лейк Луис и води в класирането за малката световна купа в дисциплината със 160 точки.Майер е начело и в генералното класиране за Световната купа с 221 точки, следван от Доминик Парис (Италия) със 180 и Марко Одермат със 170.", "date": "2019.12.07", "title": "Марко Одермат триумфира в супергигантския слалом в Бийвър Крийк"}
{"url": "https://offnews.bg/zimni/kamen-zlatkov-s-parvi-podium-za-sezona-717075.html", "text": "Националът в алпийските ски Камен Златков постигна във Фунаесдален (Швеция) първия си подиум за сезона. Софиянецът зае второ място в гигантския слалом от календара на ФИС.Преди него е само Йеспер Брайендхолм (Швеция).За Камен Златков това бе втори пореден гигантски слалом във Фунаесдален. На 5-и декември той зае 16-о място.", "date": "2019.12.07", "title": "Камен Златков с първи подиум за сезона"}
{"url": "https://offnews.bg/futbol/reditca-promeni-v-sastava-na-tcska-za-macha-s-arda-717071.html", "text": "Куп промени ще настъпят в състава на ЦСКА за шампионатния мач с Арда. Двубоят е в неделя на \"Лаута\" в Пловдив, пише \"Тема Спорт\".Треньорът на \"червените\" Милош Крушчич няма да може да разчита на наказаните Али Соу и Тиаго, а по всяка вероятност и защитникът Раул Албентоса няма да успее да се възстанови за срещата.Испанецът получи разтежение в края на двубоя с Арда за Купата и бе заменен принудително. В отсъствието на Соу атаката ще води Евандро. Бразилецът е най-силен като централен нападател.Той се представи много слабо в Кърджали и бе заменен още на полувремето. По крилата утре ще се разчита на Жеферсон и Отабор, а като плеймейкър ще действа Греъм Кери.В халфовата линия ще действат Рубен Пинто и Кристиян Малинов, а Валентин Антов ще смени Албентоса като партньор на Петър Занев в центъра на защитата. В групата се очаква да попаднат Денис Давидов и Томи Юрич.", "date": "2019.12.07", "title": "Редица промени в състава на ЦСКА за мача с Арда"}
{"url": "https://offnews.bg/politika/sled-provala-si-pred-venetcianskata-komisia-pravitelstvoto-skloni-da-i-717066.html", "text": "С изменението, което правим сега, създаваме абсолютно независим прокурор, който разследва главния прокурор при хипотеза - извършено престъпление. Той е независим от главния прокурор, разследва и не докладва до внасянето на обвинението, обяви премиерът Бойко Борисов на днешното извънредно заседание на Министерския съвет.Венецианската комисия ни дава възможност да се съобразим с Конституцията и би трябвало вече и съдиите и прокурорите да се успокоят, да си гледат работата и да не се занимават с партийни дела, каза Борисов.Комитетът на министрите на Съвета на Европа и Венецианската комисия излязоха с изключително критични становища за проектозакона на правосъдния министър Данаил Кирилов, който регламентира възможностите за разследване на главния прокурор и председателите на Върховния касационен съд и Върховния административен съд. Затова и се наложи правителството проекта на Закона за допълнение на Наказателно-процесуалния кодекс.С приетия днес проект затваряме кръга от поети ангажименти към председателя на Европейската комисия. Когато обсъждаха мониторинговия механизъм за България, изпратих едно писмо до Урсула фон дер Лайен, с което исках указания какво трябва да направи България, за да отпадне механизмът. Препоръката беше да се обърнем към Венецианската комисия. Вчера беше финалното заседание на Венецианската комисия. Излезе анализ - исторически, с препоръки. И както бях обещал - правим извънредно заседание, с което показваме желанието и готовността ни да се съобразим с всички препоръки, заяви Борисов.Правосъдният министър Данаил Кирилов уточни, че след днешните корекции в проектозакона се създава нова правна фигура, която да разследва главния прокурор. Дава се статут на прокурор на завеждащия отдел Инспекторат към Върховна касационна прокуратура, той ще се избира от прокурорската колегия на ВСС с квалифицирано мнозинство от 2/3 и ще е с мандат от седем години.Борисов очаква промените в закона да минат \"максимално бързо\" в парламента с гласовете на  ГЕРБ и Обединени патриоти. ", "date": "2019.12.07", "title": "След провала си пред Венецианската комисия правителството склони да има независим прокурор, който да разследва главния"}
{"url": "https://offnews.bg/bojni/vsichko-ili-nishto-za-antani-dzhoshua-sreshtu-andi-ruis-717073.html", "text": "Ще си върне ли поясите в тежката категория на професионалния бокс Антъни Джошуа или ще бъде пратен в забрава от настоящия крал в дивизията Анди Руис? Отговорът на този въпрос предстои да научим тази вечер, когато двамата боксьори се изправят в дългоочаквания реванш на голяма гала вечер в Саудитска Арабия. Събитието започва от 22,00 часа, а сблъсъкът Джошуа - Руис е централното събитие.Заложени са коланите във версии IBF, WBA, WBO и IBO. Анди Руис изненадващо за мнозина детронира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера, след като го нокаутира в 7-мия рунд.Така подценяваният заради външния си вид мексиканец се превърна в единствения световен шампион в тежка категория от северноамериканската страна и в първия, надвивал Джошуа. Развръзката може да се окаже определяща за кариерите не на двама, а на трима боксьори.Нов триумф за настоящия световен първенец на IBF, WBA, WBO и IBO би го утвърдил сред големите имена в категорията и би изтрил всякакви съмнения относно случайност в победата му в САЩ.Сега двамата ще подновят сблъсъка на възможно най-невероятното място. Първата столица на Саудитска Арабия - Дирая, ще приюти най-очаквания боксов мач за 2019 година.В своите тренировъчни клипове Руис показа, че много сериозно се готви за реванша, но на кантара се оказа със седем килограма повече в сравнение с първия мач.Въпреки категоричната победа в първата среща, мексиканецът продължава да бъде аутсайдер. За сметка на това огромна част от анализаторите предричат още един крах за Джошуа.Черните облаци над британеца се събраха още преди първия гонг. Слуховете за нов нокаут по време на подготвителния спаринг взривиха боксовите сайтове.Бившият световен шампион използва половин дузина партньори, за да се подготви за мача. Най-сериозният сред тях беше бившият съперник на Кубрат Пулев - Дерек Чисора.Статистически Джошуа превъзхожда съперника си в почти всеки един показател. Приключва 91% от мачовете си с нокаут, с олимпийска титла зад гърба си и бляскава професионална кариера. Знаменити победи над Владимир Кличко, Джоузеф Паркър, Дилиън Уайт, Александър Поветкин, Карлос Такам, Доминик Бризийл и др.Несъмнено Джошуа е кралят при най-тежките, заедно с Дионтей Уайлдър и Тайсън Фюри. Тримата вдъхновяват милиони деца по света да се захванат с бокс. Те са големите шампиони на нашето време. Технически в момента Джошуа е, но тази вечер това може да се промени.", "date": "2019.12.07", "title": "Всичко или нищо за Антъни Джошуа срещу Анди Руис"}
{"url": "https://offnews.bg/politika/borisov-si-prizna-podkrepihme-predlozhenieto-na-bsp-za-8-leva-partijn-717068.html", "text": "Възлагам на финансовия министър да ми направи анализ, защото сега ние на сляпо подкрепихме предложението на БСП, за да ни се приеме бюджетът. Откъде дойде тази цифра - партийната субсидия да бъде 8 лева? Може да са 5, 7, 30 лева. Откъде дойде тази цифра? На база на какъв анализ? - заяви премиерът Бойко Борисов на днешното извънредно заседание на правителството.Ние сме били против - след референдума да се увеличават партийните субсидии. Но, знаете, в парламента се предизвика криза. Беше прекъснато заседанието на парламента. Няколко пъти говорих с финансовия министър и с Валери Симеонов. Ние не можехме да направим кворум - да приемем бюджета. Категорично. Оказа се, че партийните субсидии могат да попречат да се приеме бюджетът. За мое най-голямо съжаление, в момента, в който гласувахме партийните субсидии, 30 точки ги минахме за половин час. Сиреч, оказа се, че другите парламентарни групи се интересуват от тази точка само в бюджета, твърди Борисов.Не съм говорил с Корнелия Нинова. Ако тя се е срещала с Валери Симеонов, те да си кажат. И Горанов стоеше на телефона на спийкър с Валери Симеонов. Или приемаме бюджета с направеното от БСП предложение, или \"си търсете мнозинство\", разказа премиерът.За мен бюджетът беше по-важен, защото става въпрос за цяла година какво ще работи държавата, и общините, и министерствата, и заетите в производството хора да бъдат спокойни. Но темата за партийните субсидии няма да я сваля от нашето внимание, коментира той.Според него партийната дейност трябва да се регламентира и да е ясно за какво се харчи субсидията: да се знае – с тази партийна субсидия може ли да правиш телевизия?Моето предложение ще бъде: БНТ и БНР, където държавата дава финансирането, да станат безплатни по време на избори за всички политически партии, каза Борисов.", "date": "2019.12.07", "title": "Борисов си призна: Подкрепихме предложението на БСП за 8 лева партийна субсидия, за да мине бюджетът"}
{"url": "https://offnews.bg/ikonomika/nap-natisna-stolichni-zavedenia-za-borchove-ot-15-miliona-leva-717101.html", "text": "Националната агенция за приходите провежда акция в обекти в София заради задължения в размер на близо 15 милиона лева, предаде БНР.Говорителят на НАП Росен Бъчваров заяви, че акцията има две направления. \"За данъчни нарушения се предвижда запечатване, което може да стигне до един месец, а второто направление на работа е за компании, които дълго време и умишлено не плащат дължимото, описва се имущество - това са оборудване на ресторанти, кухненско оборудване, обзавеждане, което оборудване може да бъде обявено на публична продан. Не случайно бяха предложени промени в законодателството, за да бъде ограничена тази практика на, най-общо казано, фирмена зараза, оперирането на един и същи обект от нови и нови дружества\", коментира той.\"Това са ресторанти, няколко вериги, които имат десетина популярни ресторанта в София. Проблемът е доста по-значим от конкретния случай. Днес проблемът се състои в това, че се превърна в практика едно и също заведение да бъде експлоатирано от много на брой фирми, т.е. създава се едно дружество, то работи, работи, ако възникне някакъв данъчен проблем на следващата сутрин се оказва, че обектът се стопанисва от следващата фирма и така този цикъл продължава безкрайно, като предходните дружества трупат задължения често в размер на милиони\", допълни говорителят на НАП.", "date": "2019.12.07", "title": "НАП натисна столични заведения за борчове от 15 милиона лева"}
{"url": "https://offnews.bg/obshtestvo/sv-filoteia-si-postroila-kilia-na-ostrov-lekuvala-s-molitvi-717063.html", "text": "Църквата почита днес света преподобна Филотея Търновска.Преподобна Филотея се родила във византийския гр. Поливот в южна Тракия. Тя била плод на продължителните молитви на своите бездетни родители. Получила добро за тогавашното време образование и достигнала вече пълнолетие, тя била омъжена против волята си, но успяла да склони мъжа си да живеят целомъдрено. Подир известно време мъжът й умрял. Тогава тя се заселила на острова всред близкото езеро, където си построила килия и се подвизавала сама в пост, непрестанна молитва, всенощни бдения, сълзи и безмълвие.За тази й ревност и любов Бог й дарувал мъдростта да поучава. При нея идвали духовни лица и много хора да чуят съветите й и да получат изцеление по нейните молитви.От прекомерното въздържание тя съвсем отслабнала, предвидила своята смърт и починала на 7 декември (годината на смъртта и векът на живота й са неизвестни). Светите й мощи се оказали нетленни и извършвали множество чудеса.В началото на ХIII век те били тържествено пренесени от Поливот в Търново през времето на българския цар Калоян. Тук те останали около 200 години. След падането на България под османско иго (1393 г.) ги взели сърбите, а от сърбите - румъните. Сега те се намират в гр. Арджеш.Житието на преп. Филотея, което е запазено досега, е съставено от св. Евтимий, патриарх Търновски.", "date": "2019.12.07", "title": "Св. Филотея си построила килия на остров, лекувала с молитви"}
{"url": "https://offnews.bg/politika/maia-manolova-borisov-razkaza-basnia-za-nezavisimia-prokuror-717094.html", "text": "Мая Манолова определя предложенията на премиера и кабинета като безполезни, противоконституционни и представляващи симулация на съдебна реформа.„От сутринта премиерът Борисов събра ритуално министрите и започна да разказва баснята за промени в НПК и Закона за съдебната власт, с които се въвеждала фигурата на т.нар. „независим\" прокурор. Той щял да разследва главния прокурор и това отговаряло на изискванията на Венецианската комисия. Щял да извършва разследвания на главния прокурор от позицията си на, забележете, началник отдел във Върховната касационна прокуратура\".Това написа Мая Манолова, председател на „Изправи се.БГ\" в страницата си във Фейсбук по повод промените в НПК и Закона за съдебната власт, които кабинетът внася, за създаването на фигурата на „независимия\" прокурор.Според Манолова става дума за „съшита с бели конци заблуда, в която Борисов опитва да вкара и българското общество, и експертите, и международните институции“.Манолова смята, че такава „може да се постигне единствено и само с промени в Конституцията\", каквато премиерът „съзнателно не предприема\".Тя е категорична, че правителството „предлага фигура, непредвидена в Конституцията – на т.нар. „независим\" прокурор, който щял да разследва началника си – главния прокурор. За всеки юрист в държавата е ясно, че според Конституцията няма „независим\" прокурор – пише го в чл. 126 от Основния закон. Затова и Венецианската комисия посочва, че независимо разследване може да се осъществява от независима фигура, извън системата на прокуратурата\".„Според правителството фигурата на „независимия\" прокурор щяла да се избира от членове на ВСС – от прокурорската квота – които след като излязат от ВСС обаче, остават подчинени на главния прокурор\", казва още Манолова и добавя, че вместо тези промени, могат да се предприемат полезни и ефективни реформи:Ако Борисов иска да му повярват хората, че не разказва басни с живо включване от заседанията на МС, а мисли за реална реформа на съдебната власт в страната, би могъл да направи следните 3 неща:1. Да проведе реформата чрез конституционни промени, като събере конституционно мнозинство. Нали имаше политически партньори и стабилно мнозинство? Защо не го прави? Няма 160 гласа ли? Или няма политическа воля?2. Ако му е толкова „спешно\", в края на 10-та година от управлението му като премиер, да инициира истински, а не фасадни промени в Закона за съдебната власт и НПК - такива, каквито са посочени в становищата на Комитета на министрите на Съвета на Европа и Венецианската комисия.3. Депутатите му да предложат и гласуват промяна на структурата на ВСС, така че да се увеличи броят на съдиите, избирани от съдии, каквато е препоръката на Венецианската комисия\".„Днес премиерът не направи нищо от това. Озадачаващо е, че и опозицията, и парламентарните партии не излизат с позиции. Затова наричам маневрата в Министерски съвет от сутринта басня. И призовавам г-н Борисов да не вкарва в умишлена заблуда хората – номерът няма да мине\", смята още Манолова.По думите й „предложените промени са очевидно противоконституционни и след като кабинетът ги приеме „спешно\", все ще се намери орган, от оправомощените, който пък спешно да сезира Конституционния съд\".В края на позицията си Манолова е скептична, че „опитът Венецианската комисия да стане част от ловката маневра на Борисов ще мине\".", "date": "2019.12.07", "title": "Мая Манолова: Борисов разказа басня за „независимия\" прокурор"}
{"url": "https://offnews.bg/kultura/preporachvame-vi-premierata-na-detskata-klasika-trite-prasentca-v-716716.html", "text": "Премиерата на детската класика \"Трите прасенца\" е на 7 декември от 11 и 12.30 ч. в Театър \"Възраждане\".Историята е английска народна приказка, но се е появила като басня. Тя използва литературното правило за три, изразено в случая като \"контрастираща тройка\", тъй като тухлената къща на третото прасенце се оказва единствената, която е адекватна, за да устои на вълка.Режисьор: Христо Ботев СтанчевПомощник-режисьор: Теменужка ДрагановаСценография: Христо Ботев СтанчевМузика: Развигор ПоповХореография: Елизабет ЯкимоваУчастват: Ивет Радулова, Виттория Николова, Донка Аврамова - Бочева, Боян Младенов, Жана Рашева, Костадинка Аратлъкова, Саня Борисова, Христо Ботев СтанчевТеатър \"Възраждане\"     7 декември 2019 | 11:00Театър \"Възраждане\"     7 декември 2019 | 12:30Театър \"Възраждане\"     28 декември 2019 | 11:00Театър \"Възраждане\"     28 декември 2019 | 12:30Билети .", "date": "2019.12.07", "title": "Препоръчваме ви: Премиерата на детската класика 'Трите прасенца'  в Театър 'Възраждане'"}
{"url": "https://offnews.bg/horoskop/horoskop-za-7-13-dekemvri-ot-antonia-mechkova-715865.html", "text": "Седемдневието е богато на празнични поводи, а вие сте пълни с какви ли не идеи за изява и печалби. Овните да не се съмняват, ще започнат благотворни делови промени от вторник до петък, няма защо да прибързват с инициативи. От събота част от знака отделят голямо внимание на домашни, рода, приятели, ала понеделник ги огорчава, че не ценят високо усилията им. Не го правете тема за спорове, а следвайте задачите си, скоро нещата ще станат очевидни и приносът ви ще е приеман с благодарност. За необвързаните – хубави шансове.До началото на работната седмица можете, а и би трябвало да отделите повече време на близките, бита, отдиха. Телците да използват паузата за изясняване на проблеми в обкръжението си, иначе във вторник може да пропилеят време и пари за оправяне на премълчаваните неща. Ще ги промените към по-добро още в сряда, но трудностите не са малко, а и ще зависите от по-влиятелните хора в службата, дома. Петък ще бъде и уморителен, и радостен – избягвайте големи компании, за да се насладите необезпокоявани на лични постижения и на обич.Периодът изисква от вас търпение, не сте наясно с куп неща и ще ви бъде по-спокойно, ако се държите на втори план поне сред близки. Близнаците да не настояват за уреждане на лични въпроси през уикенда, припрени стъпки за брак, съжителство после ще дават кисели плодове. От понеделник сте твърде настойчиви за делови идеи, вторник е пълен с пречки, но няма да ви откаже от вашия план. В сряда тактично искайте услуги, шансът ви е в сътрудничество с околните. Бъдете грижовни към тонуса си, път и купони доста ще ви уморяват.През следващите 7 дни не се изтъквайте в службата и между познати, има куп поводи за празнични срещи. Раците търсят връзки за изява и печалби, да не ги афишират в понеделник, ще им се открие ненадеен шанс. Дано интуицията ви подскаже кои са ползотворни, във вторник някои ще останат разочаровани от оферти или по-уморени от работата. Сряда променя нещата към добро, бъдете отстъпчиви с околните, а в следващите дни грижливо контролирайте разходите си, има риск да останете на червено. Отложете временно решенията в любовта.Предстоят напрегнати дни. И да ви съветват да бъдете търпеливи, едва ли ще се слушате околните. През уикенда е редно Лъвовете да анализират развоя на делата си, може да не са забелязали пропуски и даже грешки. От понеделник бъдете гъвкави, ще си спестите споровете с близки, във вторник и сряда няма да споделяте делови проблеми, макар че поемате и дял от чужди задачи в екип. В четвъртък не разкривайте нови идеи, зависите от по-авторитетни личности, а в петък, щом не сте съвсем наясно със ситуацията, не прибързвайте с действия.Тези 7 дни са динамични и напрегнати, дано от събота обмислите точен план за действията си. В понеделник доста Деви трябва да изчакат за одобрение или помощ от шефове, във вторник начинанията ще започват трудно и с известно разочарование от сътрудници, партньори. Е, до петък ще се огледате за по-подходящи и съвестни хора, проучвайте подробно оферти, финансови въпроси. Не демонстрирайте извънредна смелост, дискретността сега е по-печеливша. Влюбените да градят връзка върху общи интереси с избраника, а и с реализъм.За вас 7-дневието е спокойно и ведро, макар че през уикенда може да не остане време за домашни задължения. От понеделник усилията на много Везни в работата са плодоносни и все пак да не развързват неразумно кесията си, иначе до четвъртък ще ги налегнат финансови грижи. Радвате се на обичта на близки вкъщи, в компания, хармонията с любимия е завидна. В четвъртък обаче се дръжте настрана от чужд спор, ако не ви засяга лично вас. В петък задачите са доста и тежки, дано разчитате на проверено сътрудничество с колеги, познати.Влизате в период, който може да бъде доста добър за делата ви, през уикенда влиятелни личности са благосклонни към вас. Само че Скорпионите следва да си знаят мярката във всичко, някои не преценяват точно докъде да простират амбициите си. Може би любимият ще ви помогне за преценката? Понеделник е изпъстрен с пречки, следвайте строг план, още във вторник старанието ви ще доведе новите шансове за изява. В сряда грижата ви да е за балансирането на бизнес съюзите, но не изпадайте в дребнавост и не поемайте излишни рискове.Това 7-дневие вади на преден план взаимоотношенията, през уикенда вашето внимание може да не е само към по-близките. Съвети на влиятелни хора ще помогнат в понеделник и вторник да намерите нови подходящи партньори за работа, навярно група Стрелци ще изчакат какво ще им предложат като изява и печалби. В сряда бавите топката, откривате интриги, неподозирани пречки, до петък ще трябва да поемате и чужди задачи в екипа си. Подкрепата на нови шефове и предани любими ви води напред в кариерата, не бързайте излишно.Вашето 7-дневие не е лошо, но малко повече дисциплина в работата, а и в отношения с околните не е излишна. През уикенда Козирозите ще си съставят план, в понеделник следва да разчистват изостанали задачи, във вторник – да заздравяват нови делови партньорства, но... Сега ви увличат покани за купони, поводи има достатъчно, изкушавате се от флиртове и авантюри. Не е чудно, че четвъртък ще ви затрупа с работа, в петък ще трябва да се съобразите с чужди претенции към дейността си. Пилеете ли време и пари, не се сърдете другиму.Периодът е напрегнат, зависите от шефове, влиятелни познати. Доста Водолеи ще приемат факта спокойно, каквото и да хванат през уикенда, правят го с кеф и не чакат особени печалби. В понеделник пречките се множат, до четвъртък случайности или хора ви „връзват ръцете”, а вие държите на принципите. Ако действате по-бдително и само в рамките на своите задължения, ще се справите с всички проблеми. В петък не поемайте излишен риск, щом не сте наясно с някои ситуации. Може да е в личен план, подвластни сте на неразбирателства.За вас следващите дни са динамични, но от сряда напрежението почва да пада. Още от уикенда се очертават куп поводи за празнуване, ала при Рибите нещата се развиват така, че ще се чувстват най-добре с любим, използвайки времето за тонизиране. В понеделник преодолявате тактично интриги на колеги, вторник идва с оферти за изява, но първо си изяснете нещата докрай. После започват промени, които са ползотворни за амбициите ви, дори да не говорите много, правите много за успеха на екипа си. С дела завоювате авторитет, а и позиция.", "date": "2019.12.07", "title": "Хороскоп за 7 – 13 декември  от Антония Мечкова"}
{"url": "https://offnews.bg/politika/pravitelstvoto-remontira-slabia-si-zakon-za-kontrol-na-glavnia-prokuro-717060.html", "text": "На извънредно заседание днес от 9 часа Министерският съвет ще разгледа проекта на Закона за допълнение на Наказателно-процесуалния кодекс.Става дума за предложения от правосъдния министър Данаил Кирилов законопроект, който регламентира възможностите за разследване на главния прокурор и председателите на Върховния касационен съд и Върховния административен съд. Комитетът на министрите на Съвета на Европа и Венецианската комисия вече излязоха с изключително критични становища за проектозакона.През седмицата премиерът Бойко Борисов обяви, че правителството ще се съобрази с всички препоръки на Венецианската комисия и това е причината да свика извънредно заседание на Министерския съвет в събота.България трябва да измени закона, за да гарантира независимостта на наказателното разследване на главния прокурор. \"Пакетирането\" на независимото разследване на главния прокурор с това на председателите на двете върховни съдилища не е оправдано. Проектозаконът съдържа разпоредби за автоматично отстраняване от длъжност на тези двама най-висши съдии, което би могло да застраши тяхната независимост, посочва в становището си Комитетът на министрите на Съвета на Европа.Същевременно Комитетът на министрите призовава \"властите да изготвят незабавно нови законодателни предложения, гарантиращи независимостта и ефективността на разследването спрямо главния прокурор или, в случай че се установят непреодолими конституционни пречки, да предложат необходимите изменения в Конституцията\".Венецианската комисия към Съвета на Европа също излезе с критично становище по проектозакона.Според комисията обсъжданите промени не следва да обхващат върховните съдии - българските власти са призовани да се откажат от това намерение, защото то не е от полза за съдийската независимост и не съответства на европейските изисквания и на българската Конституция.", "date": "2019.12.07", "title": "Правителството ремонтира слабия си закон за контрол на главния прокурор на извънредно заседание днес"}
{"url": "https://offnews.bg/112/3-katastrofi-na-severnata-skorostna-tangenta-10-koli-se-udariha-na-tc-717064.html", "text": "Три катастрофи са станали на северната скоростна тангента тази сутрин, видя репортер на OFFNews.bg.При единия инцидент камион е разпилял тухли по пътното платно.При друг, отделен от първия инцидент, са се сблъскали лека кола и камион.На северната скоростна тангента е станала и верижна катастрофа между 4 коли. Същевременно на „Цариградско шосе” в София също е имало верижна катастрофа между 10 коли.Шофьорите да се движат с повишено внимание по републиканските пътища. Пътните настилки в района на София и Кюстендил са заледени вследствие на падналия леден дъжд и ниските отрицателни температури. В момента настилките се обработват за движение при зимни условия, съобщиха тази сутрин от агенция \"Пътна инфраструктура\".", "date": "2019.12.07", "title": "3 катастрофи на северната скоростна тангента, 10 коли се удариха на Цариградско шосе"}
{"url": "https://offnews.bg/112/ohranitel-pochina-sled-skandal-i-sbivane-v-plovdivsko-zavedenie-717067.html", "text": "42-годишен охранител е починал след скандал с клиенти в заведение в пловдивския квартал \"Капана\".Сигналът за скандала е получен около 3:10 ч. на спешния телефон 112, съобщава Радио Пловдив.Пристигналият на място патрул е установил, че двама клиенти са се скарали с двама частни охранители.Единият от клиентите ударил единия от охранителите. През това време на другия охранител му прилошало.Извикан е екип на Центъра за спешна медицинска помощ.В линейката 42-годишният мъж e починал. Арестуван е единият от клиентите, участвал в сбиването - 22-годишен мъж.По случая са образувани две досъдебни производства: за настъпила смърт - без данни за физическо насилие, както и за причинена телесна повреда - по хулигански подбуди.", "date": "2019.12.07", "title": "Охранител почина след скандал и сбиване в пловдивско заведение"}
{"url": "https://offnews.bg/nashite-avtori/dori-niamashe-trompet-razkaz-s-prodalzhenie-ot-zdravka-evtimova-717012.html", "text": "- Слушай какво, Дамяне – бай Васо, дядото на Васко се изправи – скала мъж, даже повече, висок като кметството на Радомир. - Ставри, дето биеше тъпана до мене, хвана Испания. Отиде си разкошният ми тъпан! Тука вече не търсят музика за сватби, Ставри замина за Испания да рови канали и канализации. Иде ми да си оскуба косата, такъв тъпан беше тоя човек! Като забие, ще речеш че Голо бърдо се пука и Струма копае друг път да стигне до Гърция, а може направо да завие и към Бургас да поеме Струма заради неговия тъпан. Но замина за Испания....Дамян пак си беше красив. Претрепаха го, беше жълт и лилав в сурата, но то жълтото минава като мръсна вода, а лилавото е сериозна тегоба – но и то минава.- Да, Дамяне, да! – наблегна мъжът скала. - Акордеон имам, братовчед ми е, но тъпан никакъв…Мислих, мислих – и нищо освен тебе не измислих, човече. Знам, че си схванат в ръцете. Между тебе и Ставри има разлика колкото между ракетата и бурмата, завъртяна на изтривалката за кал пред ракетата, човече. Ама нали виждаш, нямам тупан, а на друг не се доверявам. Тъпанът трябва да ме слуша, моите мъжаги пият. Не чуват, на нож налитат и на секира. Ти си най-послушен, Дамяне, нищо че си твърде вързан и в ушите, и в ръцете. Човек си. Това е важно.Дамян го слушаше. Макар и синьо-лилаво след пердаха около очите и жълто като фланелките на футболен клуб „Миньор“, Перник, лицето му бе красиво- какво ти красиво, беше сплескано от бой, но и дори, размазано, беше хубаво.- Съгласи се, бе. Съгласи се! Това са едри сватби, дето им свирим. Ние със свирнята трябва да вместо канали в Мадрид, канали в акъла на човек да ровим. Съгласи се, бе.Дамян мълчеше.- По стотак ще вземем за тая сватба. Ти на внучката Дамянка ще купиш златни обички. Хубаво дете… оня, дето му изяде ръката, че я строши, Рижия... но това е ръка. Не е тъпан, да го спукаш завинаги. Кост в ръка бързо се оправя. Зараства като на куче.... съгласи се, бе!Дамян нищо не каза, но по синьото и лилавото около очите, после по жълтото като фланелките на „Миньор“ Перник, се мерна нещо като усмивка. То знае ли човек под тия жълти и черни фланелки на „Миньор“ усмивка ли е, нож ли е. Но Васо, човек скала и музикант, не чака – търкаля напред нещата. Тупна Дамян по рамото, после по другото рамо, измърмори криво-ляво:– Извинявай, брате, забравих, че те тепаха.По едно време дори виделите какви ли не зулуми и простотии хора от Старо село сигурно са се хванали за главите – но може и да не са се хванали, защото как пък ще ги види някой тия двамата в тесния двор на дядо ти Васо, край дрипавите кокошки, под смелия покрив на бараката. Единият, мъж небостъргач, надува тромпета, а другият, син, зелен и жълт в сурата, бие и налага тъпана така, щото небостъргачът мята тромпета на земята и крещи:- Ти си глух и в мозъка, и в ушите, бе Дамяне! – след малко пак мята тромпета в треволяка и кряска:- Ще те утрепем, глухарю! – синьо-лилаво-жълтият оставя тъпана – един грамаден като каче тъпан - и тръгва да си върви. Небостъргачът го хваща и за двете рамена, разклаща го и заявява: - Айде прости, де, стискай тъпана и почвай да биеш, да не те загрея, че и по ченето ще посинееш.Дамян, облечен в работни дрехи от син док, се върза на предложението, вдигна грамадния като бъчва бумтящ инструмент, плахо го наложи с палките, канарата мъж отчаяно запрати тромпета на тревата и застена:- Ох, Ставри, що ме накисна така, бе човек. Да заминеш в Мадрид при каналите и аз с тоя глухар да се мъча. Гледам го -кротък, гледам го хубав. А откъм тъпан грозен и глух! – Синьо-зеленият в лицето понечва да остави инструмента, Небостъргачът му подхвърля: – Не ми придиряй... Затова те вземах - викам си: „Щом Дамян издържа оная дивата Елена и мен ще издържи да го науча да бие тъпан.Уроците продължиха, по едно време Васо се съсредоточи да псува, накара Дамян да му донесе вода, после накара Дамян да му донесе ракия, печена от Мария, щерката на бай Васо. Дамян носеше. Още беше в болничен отпуск. Не ходеше в локомотивното депо да му гледат синините и зеленините.- Дамяне, добър човек си, но си просто момче откъм музика. Нищо, не се ядосвай. Като чуеш, че високо се надигна да свиря, въобще не бий тъпана, щото ще ме ядосаш и може да те ритна, а си добър човек – сподели му Васо тромпета. – Музиката лекува, бе! – изведнъж викна той. - Виж, сините ти се дръпнаха, откакто почна да трещиш на тъпана.Точно тогава една малка сянка, тънка като джобно ножче се присламчи към урока по музика и каза:- Дядо, сигурно ли е, че музиката лекува? - Че тя ако не лекува, кой? Музиката и ей тоя тромпет са на Господ – каза канарата Васил. – А тромпета на Димо Загорялото Господ си го е държал до сърцето през цялото време, ако искаш да знаеш, пале Василе.  - Така ли! – светна детето. - Някога да съм те лъгал? –рече старият. - Ами... колело ми купуваш още откакто навърших четири години и половина. - Все някога ще го купя, момче. Сега като вземем парата от тая сватба с чичо ти Дамян... Дамян поклати глава, по синините му течеше пот, той изпи половината вода от дамаджанката и една четвърт от шишето с ракията. - А кости лекува ли музиката? – попита момчето. То също беше синьо-зелено по врата и брадата, дето го бяха плескали ония, но бързо му мина. Дългата Елена му даде някаква гадна миризма да маже върху синините. То синините на Дамян се дръпнаха, та на хлапето. - Дамяне, стига си се чесал – отсече Васил и се изправи. Беше по-висок от баира Прехвърляч. И по-тъмен от него. – Почваме. Радомирското. Много внимавай какво биеш и как го биеш. Разбра ли ме, глухарю?------------ ----------------------------- Тате! – този гипс тежеше като котва и кожата под него сърбеше като че не гипс, а тесла бе гипсирала ръката. Понякога бащата пак гушкаше момичето, но това ставаше много по-рядко, защото болката си е болка, но човек трябва да се разтваря в нея. Като се разтвори човек в болката, тя не може да го разпознае, не може да го притисне и престава да боли. – Тате, разкажи ми като бях малка как цопнах в Мъниш. - Аз ти разказах това вчера, месечинке – опита да се измъкне бащата. - Добре. Само до половината ми го разкажи, после ще ми прочетеш от „Пипи“. Като ти ми четеш, книгата е страхотна, ако аз я чета, думите са като камъни. Не мога да ги вдигна от страницата и затова историята става охлюв и не върви, а пълзи.... но първо ми разкажи как паднах в Мъниш и как мама ме извади от тинята.Беше към пет, топло, светло и хубаво.- Хайде да се разходим – предложи бащата. – Да отидем на върха на Прехвърляч. - Много е стръмно – оплака се детето. - Аз ще те нося – обеща бащата. - Не е честно. Детето само трябва да се покатери на върха, иначе какъв връх е това и какво дете! Кажи ми как цопнах в Мъниш. - Ами тогава още нямаше още мост над Мъниш. Беше валял дъжд. Ти го знаеш какъв е Мъниш - дай му малко дъжд и става Грамадиш. Имаше само една тънка тръба над водата. - Колко тънка? Колкото един хляб „Добруджа“?- Малко по-дебела. Колкото лейката на баба ти за доматите.- Добре. И?- Майка ти те беше облякла с най-новите розови панталонки. - От „Втори шанс“ ли ?- Да, но бяха почти като нови. Направо нови – каза бащата както казваха всички от Старо село, излизайки от „Втори шанс“ с пълни торби. - И ти си тръгнала по тръбата, защото те домързяло да обикаляш чак до площада. И си паднала в тинята – пльос - заедно с новите ти панталонки сте потънали до кръста в калта.- И?- Майка ти те донесе – и тя бе в кал до кръста, а ти плачеше за новите розови панталонки. Два дни поред не спря.Точно в този момент – по дяволите, какъв момент в тая тиня, омазала най-хубавите розови панталонки на детето. Почти като нови. Направо нови! Но наистина – точно тогава зад прозореца, който беше забравил, че е пет часа и е светло, че Мъниш, обичайно кротък като току що излюпило се пиле, е станал Грамадиш – точно в този миг зад стъклото се чу една музика от тромпет.Музика от тромпет!Отначало беше тиха, като момиче с най-нови панталонки, което така иска да мине по тръбата над пощурелия Мъниш, много го е страх, но иска и се покатерва – обаче в музиката на тромпета момичето въобще не пада в тинята и майка му не се цапа до ушите да го вади като кестен от огъня.Не.Тромпетът беше на друго мнение – музиката измъкна момичето от страха, то изприпка по тръбата, после изведнъж затича бързо и смело, нагоре, нагоре още по-нагоре по стръмния като зъби на трион склон на дивия баир Прехвърляч. Детето се изкатери на върха на Прехвърляч, а се знае, че оттам човек вижда Струма, смелите покриви на Старо село, вижда дори майка си – долу, край Мъниш, който е пораснал като една истинска храбра река, даже като истински океан. Музиката беше толкова голяма, по-голяма от Мъниши и океана, по-стръмна от Прехвърляч, една музика с небе в нея, с тиня в нея също, и с едни облаци, с които детето можеше да лети като в самолет. Но то не успя да лети, защото музиката спря.Едно момче, то се знае кое, с един тромпет великан, тромпетът на Димо Загорлялото, влезе в стаята при историята с най новите розови панталонки на „Втори шанс“, най хубавите.- Даме Дамянке! – каза момчето бързо, сякаш го гонеше вълк, макар че през май вълците са си вдигнали чукалата далече от Прехвърляч. – Знаеш ли какво! Сега си по-добре. Сигурен съм. - Здрасти, Васко – момичето се засмя така широко, че усмивката му можеше да побере цял океан, „Втори шанс“ и Мъниш заедно с него. - Музиката лекува кости – дядо ми Васо го каза. – Той не лъже. Ще ми купи колело даже. - И ще се возим заедно към Опалово – каза радостно момичето. – Дотам асфалтът е равен като масло. - Здравей, чичо Ицо - поздрави със закъснение момчето. – Мама каза, че си се върнал от ... от не знам къде, добре, че си дойде.Мъжът се съгласи че е добре, отбеляза:- Имаш страхотен тромпет. На дядо ти ли е?- Не е, на един човек много по-голям майстор. Ако дядо е тухлата, тоя човек е къщата, иззидана с двеста милиона тухли. Той се казва Димо Загорялото от Калкас, Перник. - Добре, Васко.За минута стана много тихо и много топло стана, може би защото навън беше пет и половина, а това е времето на тишината. И в това гъсто време на тишината, в това горещо време, момчето - и то, ако се загледаш, с леки синини по врата и брадичката - изведнъж попита:- Чичо Ицо, ти дали си чул едно нещо...ако например изпиеш сълзите на едно дете.... ако изпиеш сълзите на едно момиче, то ти става другарче за цял живот? И ти е по-скъпо от жълтицата на баба Тодора, от сандвича сутрин и от млякото, по ти е скъпо. Дори от тромпета на дядо Димо Загорялото… и ако чуваш едни музики само за това момиче, а то е по-голямо от тях, то твое другарче ли ще е завинаги?Момчето говореше тихо и беше изведнъж така топло в стаята, така топло, сякаш гореше печка и на плочата някой печеше картофки на колелца. Може би затова момчето и неговият тромпет бяха плувнали в пот.Мъжът стана, протегна ръка и разроши косата на момчето. Та какво имаше толкоз да разрошва, като майка му Мария го острига, за да не заври от жега през този топъл сезон?- Да, Васко. Така е. Като изпиеш сълзите на някое момиче, ти го обичаш цял живот.Навън кой знае колко часа беше, но духаше мек вятър и беше така хубаво, че Мъниш излезе от коритото си и се приближи към тоя прозорец, за да види какво става. Нищо не ставаше.В стаята имаше едно момиче със счупена гипсирана ръка, едно момче със стар тромпет и един мъж – който дори нямаше тромпет.", "date": "2019.12.07", "title": "Дори нямаше тромпет: разказ с продължение от Здравка Евтимова"}
{"url": "https://offnews.bg/zimni/rado-iankov-s-parvi-tochki-za-svetovnata-kupa-717079.html", "text": "Радослав Янков зае 17-о място в първото състезание за сезона от Световната купа по сноуборд - паралелен слалом в Банное, Русия. Така най-добрият ни сноубордист и носител на Световната купа за сезон 2015/2016 си заработи 140 точки.Състезанието спечели 39-годишният австрийски ветеран Андреас Промегер. Със среброто се окичи Аарън Марч (Италия), а трети се нареди друг италианец - Маурицио Бормолини.При жените паралелния слалом спечели швейцарката Джули Цог. Втора е германката Селина Йорг, а на трето място се класира Ладина Джени (Швейцария).", "date": "2019.12.07", "title": "Радо Янков с първи точки за Световната купа"}
{"url": "https://offnews.bg/obshtestvo/studena-sabota-maksimalnite-temperaturi-shte-sa-mezhdu-5-i-10-gradusa-717059.html", "text": "Днес облачността ще е променлива, често значителна. На места ще има слаби превалявания от дъжд.Ще е почти тихо, в Източна България - със слаб вятър от юг - югозапад.Минималните температури ще са от минус 5 до 0, а максималните – между 5 и 10 градуса.По Черноморието облачността ще е променлива, на отделни места ще има слаби превалявания от дъжд. Максималните температури ще са между 8 и 10 градуса.В планините облачността ще е значителна, с превалявания от сняг, под 1700 метра – от дъжд. Ще духа слаб до умерен вятър от запад-северозапад.Максималната температура на височина 1200 метра ще е около 5 градуса, на 2000 метра – около 0.", "date": "2019.12.07", "title": "Студена събота, максималните температури ще са между 5 и 10 градуса"}
{"url": "https://offnews.bg/zimni/proval-za-favoritkite-v-lejk-luis-snoubordistka-pecheli-spuskaneto-717074.html", "text": "Пълен провал претърпяха големите фаворитки в спускането за Световната купа в канадския зимен център Лейк Луис. От това се възползва чехкинята Естер Ледецка, която се състезава и в сноуборда.Тя финишира първа по трасето в Лейк Луис за 1:31.87 минути и завоюва първата си победа в кариерата за Световната купа в алпийските ски.Ледецка влезе в историята като първата олимпийска шампионка и в ските (в супер Г от Пьонгчанг 2018), и в сноуборда, а сега е първата и с победи за Световните купи в двата спорта. 24-годишната чехкиня стартира с 26-и номер и направи най-доброто спускане в тежките метеорологични условия. Обилен снеговалеж в Лейк Луис принуди организаторите да отложат старта на състезанието с един час.Втора остана швейцарката Корин Сутер с изоставане от 0,35 секунди, а трета е австрийката Стефани Фениер на 0,45 секунди след победителката.Трикратната носителка на Световната купа Микаела Шифрин завърши едва на 10-о място. В генералното класиране Шифрин води с 366 точки, следвана от Мишел Гизин (Швейцария) 160, Петра Влъхова (Словакия) 138 и други.", "date": "2019.12.07", "title": "Провал за фаворитките в Лейк Луис, сноубордистка печели спускането"}
{"url": "https://offnews.bg/zimni/dafovska-e-dovolna-ot-silnia-start-na-biatlonistite-ni-717085.html", "text": "Президентът на федерацията ни по биатлон Екатерина Дафовска изрази задоволството си от силния старт на сезона, който българите постигнаха дотук в Йостерзунд. Владимир Илиев се нареди десети в спринта миналата седмица, а през тази Красимир Анев зае 15-о място в индивидуалния старт на 20 км.В същото време Милена Тодорова постигна 39-а позиция в дългата дисциплина на 15 км при жените. За 21-годишната троянчанка това бе едва трето състезание за Световната купа, носейки й първите две точки за генералното класиране.Тодорова завърши с три грешки в стрелбата, като само малшанса при последното посещение в рубежа, където пропусна една мишена, я лиши от място в топ 20, след като показа доста добри бегови възможности по трасето.\"Честно казано, не ни изненадва резултатът на Милена, защото тя показа потенциал при подрастващите, но това все пак й е първи сезон при жените. Така че тепърва има да расте и да показва какво може. Женският отбор на практика е на плещите й, тъй като опитните ни момичета се отказаха.\"\"Тя още миналата година се класира втора на европейското, на световното за девойки също записа висок резултат. Това говори за нейните умения и се надявам, че скоро ще се радваме и на женски успехи.Оптимизмът ни е малко плах, не мога да кажа, че е голям.\"\"За мен е важно, че тя показа стабилни резултати при девойките, което означава, че потенциалът е налице. Беговата форма на Владо пък е невероятна. Пожелавам му да стреля без грешка и тогава винаги ще е в Топ 10.\"\"Краси показа класа на стрелбата и се надявам, че за световното първенство ще е в оптимална физическа форма. Целта ни не са Световните купи, а световното първенство, което се отразява и на бюджета ни\", коментира пред \"Тема спорт\" Дафовска.Тя призна, че се надява бюджетът на федерацията да достигне един милион лева за 2020 година, след като за тази е бил в рамките на 800 хиляди.\"Ние все още не сме получили договор за финансиране. Миналата година имахме 800 хиляди лева. Надяваме се, че един милион сега е реалистично. Ние документите от наша страна сме ги оформили. До 20 декември трябва да вкараме проекта в министерството и след това през януари очакваме първите траншове и договора\", каза още легендата.", "date": "2019.12.07", "title": "Дафовска е доволна от силния старт на биатлонистите ни"}
{"url": "https://offnews.bg/obshtestvo/gdbop-priema-za-rusko-hibridno-meropriatie-saobshtenieto-za-pirats-717081.html", "text": "Това са данни на руски сайт. Касае се за едно хибридно мероприятие. Не се учудвам, че инструмент е лице, обвиняемо за кибертероризъм, заяви пред Нова телевизия ръководителят на специализирания отдел „Киберпрестъпност“ в ГДБОП Явор Колев.Коментарът му е по повод публикацията на на компютри в държавни институции, за които се твърди, че са теглили пиратски софтуер, филми от торенти и порно съдържание.Това е случай, който внимателно ще бъде проверен - тъй като не можем да се позоваваме на руски сайт, който има претенциите да защитава правата на американски компании, които са от творческите индустрии, заяви Явор Колев.Няма информация, че в министерството на отбраната и в министерството на транспорта се използва нелегален софтуер, категоричен е ръководителят на специализирания отдел „Киберпрестъпност“ в ГДБОП.Държавната администрация е с напълно легализиран софтуер от повече от 20 години, каза още Явор Колев.", "date": "2019.12.07", "title": "ГДБОП приема за руско ''хибридно мероприятие'' съобщението за пиратски софтуер и порно в български министерства"}
{"url": "https://offnews.bg/futbol/premierat-obeshta-stadion-na-botev-fenove-blokiraha-plovdiv-717083.html", "text": "\"Стадион \"Христо Ботев\" в Пловдив ще бъде построен, защото съм обещал\". Това е заявил премиерът Бойко Борисов, цитиран от \"Марица\".\"Ще осигурим парите, но при едно условие - стадионът да е общински\", допълни Борисов. Премиерът уточни, че за да се случи това, сегашната концесия трябва да бъде прекратена.Според договора срокът за строителството на \"Колежа\" изтича на 13 март 2020 г.\"Видя се, че собственикът на Ботев не можа да построи стадиона. Така е с бизнеса - ако хвърли 20 или 30 милиона, първи пита как ще си ги върне. Ясно е, че при сегашния интерес към футбола, това не може да стане от билетите\", коментира Борисов.Тази  сутрин феновете на Ботев (Пловдив) излязоха на протест пред стадиона и блокираха за кратко булевард \"Източен\" в града. Техните искания са незабавно да продължи работата по реконструкцията и ремонта на стадион \"Христо Ботев\", както несъгласието им съоръжението да бъде изкарано от клуба, за което намеква и Борисов.", "date": "2019.12.07", "title": "Премиерът обеща стадион на Ботев, фенове блокираха Пловдив"}
{"url": "https://offnews.bg/analizi/v-bitkata-za-demokratcia-isliamskite-obshtestva-i-zapadat-imat-shoden-717061.html", "text": "Означава ли убийството на Абу Бакр ал-Багдади край на тероризма с етикета „Ислямска държава“? Малко преди да бъде убит Ал-Багдади заяви, че за него разгромът е просто повод за „отмъщение и вендета“. На този етап, според него: „Аллах ни поведе към джихада, но не ни отреди победа“. С други думи - предстои продължителна битка, която ще се води на различни фронтове.При появата си през 2014 г. човекът, който дотогава се наричаше Ибрахим Ауад Ибрахим ал-Бедри, обяви възраждането на халифата и създаването на „Ислямска държава“ върху територия, обхващаща 1/3 от Ирак и половината Сирия. При втората си поява през 2019 г. се намираше в неизвестна локация, близо до селището Ал-Багур - на изток от р. Ефрат, след като изгуби териториите си. Двете му „явления“ бележеха съответно възхода и края на „Ислямска държава в Ирак и Шам“. Но и връщането на неговата организация към първоначалната стратегия на Ал-Каида и поставянето като приоритет сражаването с „далечния враг“ – т.е. Америка и Европа, както и „неверниците“ по целия свят.И в двете си „явления“ той използва технологичните средства на 21-и век, за да се върне в 7-и век. Що се отнася до неговите послания, те съчетават от една страна „притегателната сила на халифата“, а от друга – внушават ужас у противниците си. Когато се говори за халифата, макар някои теолози да твърдят, че „ислямът не определя какъв да е политическият режим“: веднага след падането на османската династия през Първата световна война и отмяната на халифата от Кемал Ататюрк, „знамето на религията“ беше поето от египтянина Хасан ал-Банна. Той бе основателят на „Мюсюлманските братя“, които след 1928 г. се разпространиха из целия арабско-мюсюлмански свят. Целта на Ал-Банна бе създаването на ислямски халифат и в името на тази върховна идея той отрече  \"действащите закони\" с думите: „Не съществува понятието „гражданин“, а „мюсюлманин“.Както писа френският ориенталист Оливие Роа, идеологията първоначално на Ал-Каида, а впоследствие и на ИДИЛ, произлиза от идеите на „Мюсюлманските братя“ и крайните фундаменталисти.На това се дължи и присъединяването към Ал-Каида на религиозни радикали от различни националности. Никой от тези „войници на халифата“ не бе зървал Ал-Багдади, както и той не ги знаеше кои са. Защото те бяха разпръснати навсякъде – Филипините, Шри Ланка, Индонезия, Буркина Фасо, Нигерия, Франция, Германия и Америка.Различията между ИДИЛ и Джебха ал-Нусра, подчинена на Ал-Каида, впоследствие преименувана на „Хая тахрир Шам“, касаеха предимно въпроса кой да е начело, кои да са емирите и на кого да се подчиняват. Посланията на лидера на „Нусра“ Абу Мохамед ал-Джулани са същите като на Ал-Багдади: „Ние сме срещу всичките съвременни държавни институции – срещу гражданската конституция, изборите, демокрацията и армията, защитаваща националната държава.\"Но какво ни обеща Ал-Багдади в онова видео? Адресатът на посланието му е „общността на исляма“/Умма ал-ислам, която трябва да воюва срещу „християнството“/Умма ал-салиб. Това щяла да бъде „дълга война до пълното изтощение на човешките, военните, икономическите и логистичните ресурси“.Или, както отбеляза Чарли Уестер от Лондонския кралски университет, става дума за „безпрецедентна глобализация на идеологията след загубата на територия“. На практика посланието на Ал-Багдади обещава повече взривове, убийства, насилие, потискане на жените и изостаналост. Докато тираните заплашват с употреба на оръжие за тотално поразяване, такфирските ислямски екстремисти използват терористични атаки, които - по думите на генерал Джон Аби Зейд, понастоящем посланик на САЩ в Рияд - са „оръжие за тотално влияние“.Но и в по-широк план опитът за използването на исляма като политическа доктрина, която отрича демокрацията и неислямските социално-политически системи, се проваля навсякъде. При шиитите, както и при сунитите, налагането на фигурата на религиозния предводител и философията на „вилая ул-факих“ („ислямско правителство“) е рецепта за цивилизационен провал. В книгата си „Ислямското правителство“ имамът Хомейни твърди: „Всяко неислямско управление е неверническо; то е управление на Звяра“. На идеолога на иранските гвардейци Хасан Аббаси, когото наричат „Кисинджър на гвардията“, вече му се привижда деня, в който ислямският байрак ще се развее над Белия дом. Илюзиите продължават да бъдат основното „гориво“ за този тип ислямистки фундаментализъм.Освен пряката заплаха от терористични атаки в името на Аллах, Западът и по-конкретно Европа бе засегната и от засилване влиянието на местните националисти, които се възползваха от масовата паника от ислямисткия тероризъм и екстремизъм. По такъв начин, не само в арабско-мюсюлманския свят, но и в утвърдените западни демокрации се набелязаха тенденции към връщане назад в историята - в условията на кризата на идентичността.В Германия „Алтернатива за Германия“ стана трета по големина в Бундестага; във Финландия крайнодясната партия на „Истинските финландци“ спечели 39 депутатски места – само с едно по-малко от най-голямата Социалистическа партия; в Испания крайнодясната „Фокс“ получи 24 места в парламента. Към тях естествено трябва да добавим успехите на Льо Пен във Франция, Тръмп в САЩ и Орбан в Унгария. Битката за идентичностите не може да не ни доведе до гореспоменатите поражения, наречени победи.Или казано другояче – в битката за демокрация, както арабско-ислямските общества, така и западните общества, имат сходен враг. Възходът на крайния ислямизъм и произтичащите от него заплахи означава и подем на националистическо-идентичностни течения, партии и лидери в Европа.Този омагьосан кръг трябва да бъде ликвидиран, а това е задача на демократите не само на Запад, но и в Близкия изток. Сегашните бунтове с демократични искания, разтърсили цяла поредица от държави, може би ще създадат предпоставки за нужната промяна.", "date": "2019.12.07", "title": "В битката за демокрация ислямските общества и Западът имат сходен враг"}
{"url": "https://offnews.bg/dw/v-balgaria-glaven-prokuror-nadglaven-prokuror-gospod-717109.html", "text": "Между Господ и главния прокурор в България вече ще има... още един прокурор. Той ще се нарича независим и ще разследва сигнали и данни за извършено престъпление от главния прокурор, без да му докладва на нито един етап от разследването. Промените в Наказателно-процесуалния кодекс, с които се създава тази нова фигура, бяха одобрени днес на извънредно заседание на правителството. “Надзорникът” на главния прокурор ще се избира с ⅔ от гласовете на прокурорската колегия на Висшия съдебен съвет, за 7-годишен мандат, а официалната му длъжност е “прокурор, завеждащ отдел „Инспекторат“ във Върховната касационна прокуратура”.Четири години след като провали съдебната реформа, предложена от тогавашния правосъден министър Христо Иванов, премиерът Бойко Борисов се разбърза за промени, отхвърлени през декември 2015 г. от почти всички политически сили в парламента, независимо опозиция или управляващи - ГЕРБ, БСП, ДПС, АБВ и част от Реформаторския блок. Сега те отново ще трябва да се произнесат, освен за независимия прокурор, за въвеждането на по-голяма отчетност на главния прокурор. Според одобрените от МС промени в НПК, той ще трябва да се отчита не само с годишен доклад пред парламента, както е в момента, но и ще бъде изслушван на всеки 3 месеца. Предвижда се и възможност всяка от комисиите в парламента да кани главния прокурор за изслушване, ако има въпроси към него.. Така накратко могат да бъдат определени промените, обяснени като изпълнение на препоръки на Европейската комисия за демокрация чрез право към Съвета на Европа, известна като “Венецианска комисия”. Обикновено подобно законодателно спешаване на властта, което не е мотивирано от нейни дългогодишни усилия и реформи в тази посока, е в името на някаква конкретна файда.Българските управляващи хранят надежди финландското председателство, което изтича в края на годината, да предложи на Съвета на ЕС . Оглавяваната от Жан-Клод Юнкер вече бивша Еврокомисия предложи наблюдението да отпадне, но остави крайното решение на Съвета на ЕС и Европейския парламент.В последния доклад по Механизма за сътрудничество и проверка (МСП) Комисията “Юнкер” обяви, че, в допълнение към ангажимента за продължаване на реформите, свързани с борбата с корупцията: “... отбелязва по-специално ангажимента на българското правителство да въведе процедури относно отчетността на главния прокурор, включително с цел запазване на независимостта на съдебната власт в съответствие с препоръките на Венецианската комисия”.Саниране на закона в стил “ГЕРБ” - малко стиропор, малко бояТака че ако иска окончателно отпадане на Механизма за сътрудничество и проверка, наложен при влизането на България в Общността през 2007 г., София ще трябва да направи известно саниране на законодателството си. Но властта не изневерява на типичния си стил - външно потягане, малко стиропор и боя, с едно законодателно изменение. Точно обратното на препоръките на Венецианската комисия по предложените промени в българското законодателство, свързани с възможността за разследване на главния прокурор.Пълното им съдържание ще бъде публикувано в понеделник, 9 декември. От комисията смятат, че една законодателна промяна не стига, необходими са “институционални промени, нови процедурни правила, промени в професионалната етика и политическата култура”.Управляващите се отказаха от идеята си към главния прокурор да бъдат “пришити” и председателите на Върховния касационен съд (ВКС) и на Върховния административен съд (ВАС). Те я лансираха от дълго време чрез правосъдния министър Данаил Кирилов, а бившият вече главен прокурор Сотир Цацаров също акламираше предложението председателите на ВКС, на ВАС и главният прокурор да могат да бъдат разследвани и отзовавани предсрочно от мандата си.„Нашето предложение беше „тримата големи“ да имат еднаква подсъдност. Те (Венецианската комисия - б.а.) считат, че така би се накърнила независимостта на съдебната система, на съдиите специално”, заяви днес премиерът Борисов. И ако властта е уважила тази препоръка, е загърбила друга.Колелца в един и същи механизъмВ доклада по МСП от края на октомври т.г. от Брюксел припомниха “ангажимента на българските органи да приемат законодателство за отмяна на разпоредби на Закона за съдебната власт, изискващи автоматично временно отстраняване от длъжност на магистрати в случай на наказателно разследване срещу тях и деклариране на членство в професионални сдружения”. Това е неизменно напомняно от Венецианската комисия от юли 2017 г. насам, след приемането на промени в Закона за съдебната власт, но българските управляващи все така си правят оглушки. На практика това означава, че ако конкретно дело се разглежда от съдия, който по някакви причини не допада на прокуратурата, тя може да му спретне наказателно производство, така че да му попречи да гледа конкретното дело.Нито по тази препоръка, нито по онзиденшната - предвиждане на възможност и съдийската колегия във ВСС да предложи отстраняването на главния прокурор - управляващите не подемат инициатива.Системата, излъчила и подкрепила Иван Гешев за главен прокурор, изглежда в пълна готовност да излъчи и надглавен прокурор. Същата тази система, наложена от времената на обвинител №1 Никола Филчев, удобна за задкулисието. При днешното състояние на държавата е трудно да се възлагат големи надежди на новата фигура. Подборът ще докаже, че заедно с Гешев ще действат като колела в една и съща машина.", "date": "2019.12.07", "title": "В България: главен прокурор - \"надглавен\" прокурор - Господ!"}
{"url": "https://offnews.bg/medii/aezh-ot-parizh-evropa-veche-ne-e-bezopasna-za-profesiata-i-za-svoboda-717110.html", "text": "Асоциацията на европейските журналисти, Репортери без граници, Европейската федерация на журналистите, Европейският център за свобода на печата и медиите, Медийната организация на Югоизточна Европа разпространиха призива си за уважение към свободата на пресата и журналистическата независимост.Международната конференция за свободата на печата в Европа, организирана от АЕЖ-Франция в Париж в навечерието на годишното общо събрание на международната Асоциация, настоява за по-сериозна защита на качествената журналистика.При все, че европейските журналисти се радват на сравнително привилегировано положение, на фона на много други региони по света, Европа вече не е напълно безопасно място за професията и за свободата на пресата. Европа е тази част от света, където ситуацията със свободата на печата се е влошила най-много през последните години.С ерозията на „европейския модел“, както споменаха „Репортери без граници” (RSF) в последния си доклад за свободата на печата по целия свят, Социалните мрежи се използват от политиците за заобикаляне на понякога критичното посредничество на професионалните журналисти. Политиците вече не се колебаят да определят пресата като откровен свой противник. Те призовават своите привърженици да атакуват новинарските организации, които смятат за враждебно настроени към тях и често възпрепятстват работата на журналистите чрез съдебен тормоз. Това явление е още по-очевидно предвид настоящата тенденция на обществата към поляризация, която прави публичния дебат все по-агресивен.През последните 5 години АЕЖ, ЕФЖ, РБГ и 11-те други партньорски организации на Платформата за защита на журналистиката на Съвета на Европа съобщиха за , включително 60 случая на посегателства на физическата цялост на журналистите (включително 14 убийства на журналисти във Франция, Полша, Дания, Обединеното кралство, България, Словакия и Малта). От тези 256 нарушения на свободата на пресата в ЕС, публичните власти са били пряк източник на заплаха в 57% от случаите.В допълнение, има нарушения на принципите на правовата държава в няколко държави-членки на Европейския съюз и Съвета на Европа. Властите в тези държави отслабват демократичната рамка, която е от съществено значение за съществуването на свободна и независима преса и чрез атака срещу обществените електронни медии, като не им позволяват да играят съществената си роля изцяло, особено по време на избори. Ако върховенството на закона не се спазва, пресата и съдебната власт остават на волята на политиците.Към това може да се добави , към които се предполага, че принадлежат и журналистите, както и мерките за ограничаване на личните свободи и свободата на печата, приети от правителства под прикритието на борбата с тероризма и икономическите трудности, а това задълбочава кризата в медийния сектор.На този фон на атаки спрямо медиите, доверието към журналистите е подкопано, обществената подкрепа не се усеща и това подхранва чувството за безнаказаност сред тези, които са обект на разследваща журналистика.Освен заплахите и обидите на политическите лидери, виждаме намеса от страна на държавните власти и нападения от престъпни организации, опериращи в Европа, които са насочени по-специално към разследващи журналисти. В допълнение към ужасяващите случаи на убийствата на Дафне Каруана Галиция и Ян Куцяк, .Въпреки че приветстваме усилията, положени досега от Европейския съюз и Съвета на Европа за върховенството на закона и свободата на печата, ние вярваме, че това не е достатъчно, за да гарантира здравословна и безопасна среда, за да бъде тази свобода напълно упражнявана. Поради тази причина искаме политическите лидери в Европа и институциите на Европейския съюз:Да се справят със съдебния тормоз и „процедурите“ (SLAPPs – стратегическисъдебни дела срещу участие на обществеността) чрез приемане на законодателни мерки, които да осигурят ефективна защита на журналистите срещу подобни практики, чиято единствена цел е да се ограничи свободата на изразяване на журналистите и чрез осигуряване на благоприятна и безопасна среда, в която журналистите могат да работят;Да сложат и, включително присъди със затвор при производства за клевета във всички европейски държави;Да гарантират, че  се прилагат ефективно от Европейския съюз чрез изрично възлагане на тази компетентност на член на Европейската комисия;Да гарантират , така че те да изпълняват изцяло своята обществена услуга за информиране на гражданите по плуралистичен начин чрез въвеждане на ефективни защитни мерки срещу политически намеси, по-специално по отношение на назначенията на редакционните управленски постове в медиите;Да създадат , в съответствие с платформата на Съвета на Европа за укрепване на европейската защита на журналистиката и безопасността на журналистите;Да гарантират целостта на публичното пространство , като напълно се запази свободата на информация и свободата на словото;Да дадат демократични гаранции в цифровото пространство, за да се обезпечи , както призовава инициативата за „Информация и демокрация“, лансирана от „Репортери без граници“;Да подкрепят , също стартирана от Репортери без граници, която има за цел насърчаване на свободата, независимостта, плурализма и надеждността на информацията, както както и други подобни инициативи и проекти от други организации, признати от журналистическата общност;Да създават  в края на основното и средно образование;Европейският парламент периодично да оценява зачитането на свободата на печата във всички държави-членки на ЕС и кандидатки за членство, особено по време на предизборни кампании;, за да може тази служба да проверява спазването на Европейската харта на основните права не само от европейските институции, но и от всички страни членки;Страните членки на Европейския съюз и Съвета на Европа да приложат незабавно Препоръка 2016/4 на Комитета от Министрите на Съвета на Европа „относно защитата на журналистиката и безопасността на журналистите и другите медийни професионалисти”;Страните членки на Европейския съюз и Съвета на Европа да работят за това ООН: 1. приеме „Международната конвенция за безопасност и независимост на журналистите и другите медийни специалисти\", предложена от Международната федерация на журналистите, така че престъпленията и атаките срещу журналисти по целия свят вече да не остават безнаказани и 2. предостави мандат на специалния представител на генералния секретар на ООН за безопасност на журналистите, за което призова коалиция от повече от 100 организации и медии.", "date": "2019.12.07", "title": "АЕЖ от Париж: Европа вече не е безопасна за професията и за свободата на печата"}
{"url": "https://offnews.bg/futbol/manchestar-iunajted-napomni-za-velichieto-si-717111.html", "text": "Славна победа над градския съперник записа Манчестър Юнайтед и стопли сърцата на феновете си. Момчетата на мениджъра Оле Гунар Солскяер триумфираха над шампиона Манчестър Сити с 2:1 като гост на \"Етихад\" в двубой от 16-ия кръг и шокираха специалистите на фона на повече от колебливото си представяне от началото на сезона.\"Гражданите\" започнаха по-силно, но нямаха късмет пред гола. В 20-ата минута Маркъс Рашфорд беше съборен от Бернардо Силва в наказателното поле. След намесата на ВАР беше отсъдена дузпа, реализирана именно от Рашфорд. В 29-ата Антони Марсиал направи 2:0 и така Юнайтед стана първият отбор след Ливърпул от ноември 2015 година, който повежда с два чисти гола на Сити като гост след 30 минути игра.\"Гражданите\" владееха инициативата през по-голямата част от второто полувреме, но стигнаха до намаляване на резултата едва пет минути преди края. След центриране от ъглов удар Николас Отаменди засече топката и върна интригата. Попадението вдъхнови “гражданите” и те се хвърлиха в атаки, но не стигнаха до изравняване.В друг мач от кръга днес легендата на Евертън Дънкан Фъргюсън направи успешен дебют начело на “карамелите” след победа над Челси с 3:1 у дома. Тимът от Ливърпул се намираше в много слаба серия в последно време и попадна в зоната на изпадащите, което доведе до уволнението на мениджъра Марко Силва, а временно треньорският пост бе поет от Фъргюсън.Промяната в играчите на Евертън веднага си пролича в мача на “Гудисън Парк”, като те бяха пределно мотивирани да се върнат на победния път и започнаха отлично, като още в петата минута Ричарлисон откри резултата след добро центриране отдясно на Джибрил Сидибе.Домакините се защитаваха умело и бяха опасни на контраатака, като пропуснаха няколко възможности да вкарат втори гол през първото полувреме, но успяха да го сторят малко след почивката чрез Доминик Калвърт-Люин.“Сините” не се предадоха и бързо върнаха един гол след точен изстрел от далечно разстояние на Матео Ковачич, след което натиснаха в търсене на обрат. “Карамелите” обаче издържаха и си подпечатаха трите точки в 84-та минута, когато отново Калвърт-Люин бе най-съобразителен в наказателното поле и промуши топката между краката на Кепа за крайното 3:1.По този начин Евертън записа ценен успех и се изкачи до 14-то място в класирането със 17 точки, докато Челси остава на четвъртата позиция с актив от 29 точки.", "date": "2019.12.07", "title": "Манчестър Юнайтед напомни за величието си"}
{"url": "https://offnews.bg/obshtestvo/po-tamno-v-pernik-kmetat-vladimirov-vdigna-skandal-na-vodnia-shef-717112.html", "text": "Луд скандал се разрази тази нощ в пернишкия квартал „Църква“ по тъмно. Жители на „Църква“ вече пети ден са без вода. Напрежението е голямо, алармира сайтът ZaPernik.com.Кметът на община Перник Станислав Владимиров е срещнал по тъмна доба шефа на пернишкото водно дружество  Иван Витанов, наречен вече Ваньо Сушата заради кошмарния воден режим в района, пред помпена станция в района и е започнала шумна разправа.Водният шеф за пореден път се опитал да прехвърли топката за водната криза към общината и това накарало новия кмет буквално да го помете с думи пред насъбралата се тълпа, останала без вода в квартал \"Църква\".„В и К е сключила договор с перничани за подаване на питейна вода и е длъжна да я доставя до потребителите. Перник е във воден режим, но в определените часове дружеството трябва да направи нужната организация водата да стига до хората“, крещял кметът Владимиров срещу управителя на В и К Иван Витанов.Станислав Владимиров е настоял за бързо решение на проблема с водоподаването в квартала и още тази вечер чешмите в домакинствата да потекат нормално. От своя страна, жителите на \"Църква\" поискаха и „Делта хил“ да бъде включен в режима, за да се осигури нормалното водоподаване в района.Така още от тази вечер кранчето на богаташите от „Делта Хил“ щяло да бъде затворено. Не стана ясно защо досега „В и К“ ги е толерирало и подавало вода.", "date": "2019.12.07", "title": "По тъмно в Перник: кметът Владимиров вдигна скандал на водния шеф"}
{"url": "https://offnews.bg/ikonomika/babh-e-skrila-ot-obshtestvoto-135-sluchaia-na-hrani-sas-salmonela-prez-717078.html", "text": "Българската агенция по безопасност на храните не е оповестила публично 135 доказани случая на опасни храни - със салмонелоза - на българския пазар в рамките на 2019 година. За наличието им призна проф. Христо Даскалов, директор на Националния център по безопасност на храните, пред Нова тв днес.Интервюто с него и д-р Сергей Иванов, експерт по качество и безопасност на храните от асоциация \"Активни потребители\", бе по повод предупреждението от Полша за влезли на българския пазар 109 тона пилешко със салмонелоза. След оповестяването от полската страна се оказа, че количеството опасна храна със салмонелоза, влязло в България за годината, е много повече. За предишните случаи нямаше публично оповестяване от БАБХ.Според проф. Даскалов това, че информацията е налична в доклади, е достатъчно и не е необходимо публично оповестявание за наличието на опасни храни на пазара. Не може \"от всяко нещо да влизаме в шоу програми\", каза той.Ето как протече разговорът и как се стигна до признанието, че в България са били доказани 135 случая на опасни храни, за които БАБХ не е информирала обществото:Д-р Иванов: Целия разговор вижте .", "date": "2019.12.07", "title": "БАБХ е скрила от обществото 135 случая на храни със салмонела през 2019 г."}
{"url": "https://offnews.bg/obshtestvo/burgaskata-ekoinspektcia-e-razreshila-stroezh-na-metri-ot-moreto-v-kam-717086.html", "text": "Бургаската екоинспекция отново е дала зелена светлина за строеж в къмпинг \"Градина\", съобщава Разрешението на екоинспекцията е от края на ноември.Планирано е застрояване на терен от 5 дка. Бистро, бар, търговски обект с обслужващи площи и трафопост ще изникнат на метри от морето, след като дейностите започнаха през януари тази година, но бяха замразени, а проектът сега е обновен.Екоинспекцията е издала положителна оценка за съвместимостта за строежа, въпреки че той попада в Защитената зона „Бакърлъка“ за опазване на дивите птици и граничи със Защитената зона „Плаж Градина – Златна рибка“ - за опазване на природните местообитания.В терена не попадат дюни, казват от екоинспекцията, те са в непосредствена близост.Обектът попада в зона „А“ на крайбрежието, предвидено е 20% плътност на застрояването, 7 метра максимална височина, 70% озеленяване - половината от което да са дървета.От екоинспекцията твърдят пред БНР, че строежът ще засегне минимално защитената зона и няма да повлияе особено на птиците, въпреки че е намалена буферната зона, свободна от застрояване.Известният бизнесмен Людмил Стойков, който дълго имаше проблеми с правосъдието заради делото с източването на 14,5 милиона лева по САПАРД, е инвеститорът на проекта, получил зелена светлина от РИОСВ-Бургас.Проектът е дело на чуждестранен архитект и предвижда изграждането на модерен ресторант от средиземноморски тип като в Монте Карло. ", "date": "2019.12.07", "title": "Бургаската екоинспекция е разрешила строеж на метри от морето в къмпинг ''Градина''"}
{"url": "https://offnews.bg/obshtestvo/110-godini-ot-rozhdenieto-na-nikola-vaptcarov-prezidentat-pochete-pam-717080.html", "text": "Президентът Румен Радев участва в отбелязването на 110 години от рождението на поета Никола Вапцаров. Държавният глава почете паметта на твореца и поднесе цветя пред паметника му в София.Събитията, посветени на 110-ата годишнина от рождението на Вапцаров, се провеждат под патронажа на президента.Пред паметника на твореца неговата племенница Мая Вапцарова почете паметта му със стих на поета, чието творчество е преведено на над 90 езика.", "date": "2019.12.07", "title": "110 години от рождението на Никола Вапцаров. Президентът почете паметта на поета"}
{"url": "https://offnews.bg/futbol/ziko-potvardi-dumite-na-borisov-za-kolezha-pod-skandirania-ostavka-i-717084.html", "text": "Новият кмет на Пловдив Здравко Димитров - Зико публикува в социалните мрежи изявление по повод протестите на феновете на Ботев за стадион \"Христо Ботев\".По-рано през деня в града избухнаха протести, а премиерът Бойко Борисов обяви, че Колежа ще бъде достроен с пари от бюджета. Същото се отнасяло и за базата на Локомотив в квартал Тракия.Ето какво написа Зико, докато под прозорците на общината фенове скандираха \"Оставка\" и \"Мафия\":\"Стадион \"Христо Ботев\" ще бъде построен с финансиране от държавата и ще остане общински, а сегашната концесия ще бъде прекратена. С премиера Бойко Борисов водим диалог по проблемите на клуба от доста време и съм му благодарен за това решение, защото е най-доброто за клуба от всички варианти.Това е най-сигурният начин ФК Ботев да се върне в своя дом.Очаквам, че още важни за града проекти ще бъдат реализирани с подкрепата на държавата през следващата година.\"В същото време собственикът на Локомотив Христо Крушарски изрази сериозно недоверие към тези изявления.\"Не съм чул за подобен вариант. За мен това е илюзия\", заяви Христо Крушарски пред PlovdivDerby.com.", "date": "2019.12.07", "title": "Зико потвърди думите на Борисов за Колежа под скандирания \"Оставка\" и \"Мафия\""}
