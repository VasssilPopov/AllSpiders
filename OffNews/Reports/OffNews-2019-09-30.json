{"url": "https://offnews.bg/politika/sled-shpionskia-skandal-rusia-se-zahvana-da-ochernia-balgaria-712222.html", "text": "„Цигани и разруха: защо българите бягат от страната си” е заглавие в руската медия „Газета.ру”. Текстът е гарниран с видео от новинарската емисия на тв „Россия 1“, в което водещият съобщава за арестите на русофили у нас и се акцентира на антируските настроения в България, както и на съмненията на президента Радев за въпросната акция.„Макар, че преди повече от 10 години България стана член на ЕС, по картините в страната няма да установиш това. Дребна търговия, изкъртен асфалт и цигански квартали – ето това виждат туристите. Заради високата корупция субсидиите от ЕС не помагат на икономиката, а охладнелите отношения с Русия не позволяват активно развитие на експорта.След 2014 г. много от руските граждани повече не се интересуват от покупката на евтини апартаменти край Черно море. Преди повече от 10 години България влезе в Европейския съюз. Но, попадайки в тази страна, се чувствате все едно сте в някоя страна от СНГ /Съюза на независимите държави/, а не в Европа”, пише изданието.Според руската газета, типичната картина в България е: голям брой недостроени сгради и табели „Продава се”, изкъртен асфалт с дупки и кръпки, дори в района на елитния курорт Слънчев бряг, нелегална търговия на дребно, която дотолкова е окупирала централните улици на включения в ЮНЕСКО град Несебър, че да разгледаш историческите паметници е сложно.Към това се добавя и специфичният южен колорит на страната – изобилието от цигани. В отделни райони на „културната” столица Пловдив има цели ромски квартали, до които обикновените българи се стараят да не се заселват и по принцип не ходят там.„Газета.ру” цитира експерти, които смятат, че икономиката на България се намира в доста противоречива ситуация. От една страна, от 2016 г. насам се отчита увеличение на обема на номиналния БВП. Ръстът на икономиката е незначителен, но стабилен, във второто тримесечие на т.г. икономиката е прибавила 3, 5%, отбелязва главният стратег на „Универ Капитал“ Дмитрий Александров.„Макроикономическите показатели на България като цяло също не са лоши - инфлацията не надвишава 3%, делът на частния сектор доминира над публичния, дългът е сравнително нисък”, коментира Нарек Авакян, началник на отдела за инвестиции в „БКС Брокер”.„Така България, чийто дълг, отнесен към БВП е само 20,1%, изглежда много добре и дори се дава като пример за другите държави в ЕС. В еврозоната въпросното съотношение е 85,1% и дори не се планира намаляването му”, отбелязва анализаторът от „Финам” Алексей Кореньов.Обаче това за българското население не означава нищо, уточнява „Газета.ру”. И продължава: За разлика от макроикономическите показатели и за невъоръженото око е очевидно, че социално-икономическата ситуация в страната е крайно тежка, нивото на бедността надвишава 22%.„Средната годишна заплата в България е 7 400 евро, което е повече от двойно по-малко от средното за ЕС, където тя е на нивото от 15 000 евро. Населението на страната стремително застарява - младежите активно емигрират, а на доизживяване остават най-вече хора в пенсионна и предпенсионна възраст”, смята Кореньов.А така населението е намаляло от 9 млн. до 7 млн. души за последните 30 години. Отворените граници с ЕС привличат като магнит младите перспективни работници и предприемачи. Те не виждат смисъл да останат в България.„За да оцелеят по някакъв начин, тези, които остават да живеят в страната, са принудени да работят допълнително, основно като сезонни работници. В по-голямата си част това е работа, свързана с обслужването на туристи. Като цяло делът на сивата икономика в БВП според различни оценки е едва ли не 50%”, коментира Алексей Антонов, анализатор в БК „Алор”.Преди сред най-доходоносните отрасли в българската икономика беше строителството и продажбата на недвижими имоти, информира още „Газета.ру”. По-голямата част от търсенето идваше от руснаци, които купуваха за 20-50 хиляди евро апартаменти на морето. Но само до 2014 г., когато след санкциите и девалвацията на руската валута тези покупки спряха да са по джоба на руските граждани.„До 2014 година руснаците бяха най-активните чуждестранни купувачи на български недвижими имоти. През 2014-15 години се получи рязък спад, когато те, напротив, станаха най-активните продавачи. А от втората половина на 2016 г. България спря да бъде чуждестранен пазар №1 за гражданите на Русия, отстъпвайки на Испания”, коментира главният редактор на „Prian.ru” Филип Берьозин.„През 2013 г. заявките на руснаците за покупки на недвижимости в България бяха почти 30 пъти повече, отколкото през 2018 г. Резкият срив произлезе на границата между 2014 и 2015 г., когато в Русия курсът на рублата се срина. Намаляването на интереса може да се свърже и с растящите цени на недвижимите имоти в самата България”, добавя Руслан Халимов, анализатор в компанията Tranio.ru и посочва конкретни цифри.„Ниското ниво на услугите, ниското качество на обслужването на всички нива, стандартът на живот, който явно не съответства на страна-членка на ЕС и множество съпътстващи фактори също чувствително са повлияли на желанието за закупуване на жилище тук”, смята Кореньов.„Независимо от хубавия климат и ниските цени, руснаците започнаха да губят интереса си към България. Освен това, условията за издаване на разрешение за пребиваване в България не са много интересни за руснаците. Причината е високият входен праг, трябва да закупите обект за повече от 300 000 евро - за България сумата е огромна. От 2012 г. само около 20 руснаци са получили разрешение за пребиваване по тази програма”, отчита Халимов.Според експертите, цитирани от „Газета.ру”, лошите отношения с Русия оказват особено силен негативен ефект върху икономиката на България. Износът на страната превишава вноса само с 2 млрд. долара. „По-рано руският пазар беше сред ключовите за експорта на българските стоки„Преди това руският пазар беше един от ключовите за износа на български стоки. Но Европа няма нужда от тях”, казва Авакян, а изданието не уточнява какъв именно се явява той.„Русия и България имаха дългогодишни стабилни икономически, социални и образователни връзки, развит туризъм, който даваше значителен принос за българската икономика, но отношенията се охладиха на фона на атаките на български активисти и правозащитници”, пояснява Дмитрий Александров.Според Антонов /явно също някакъв експерт, но не се посочва какъв/ България би следвало да използва географското си положение за транзита на ресурси, например на газ, и да се опитва около това да изгражда и външната си политика, и икономиката. Така нереализираният проект за газопровод „Южен поток”, който трябваше да премине по дъното на Черно море от Анапския район до българското пристанище Варна, беше добър шанс за страната, но България сполучливо го пропусна.Газета.ру припомня, че България се отказа от проекта поради активните критики за него в ЕС. Така Европейският парламент прие резолюция, в която препоръча отказ от изграждането на газопровода. Ясно е, че подкрепата на Европа за България не помага на тази страна, уточнява изданието.И продължава: по-рано ЕС отделяше средства, но многократно ги прекратяваше заради изключително високата корупция и неефективното им разходване в България. Например, международната организация Transparency International по-рано определи тази страна като най-корумпираната в Евросъюза. Най-силно въвлечени в това /в корупцията/ са съдебната система и законодателната власт, не отстъпва и аграрният сектор, пояснява изданието.Същевременно заради „Брекзит”, финансирането за други страни от Брюксел ще бъде допълнително намалено.„България има нужда от промяна на елитите и провежданите политики и реформи, но елитите едва ли ще се съгласят с това, по-скоро ще продължат да водят популистката си политика”, препоръчва Антонов, който и да е той.", "date": "2019.09.30", "title": "След шпионския скандал Русия се захвана да очерня България"}
{"url": "https://offnews.bg/medii/koshlukov-uvolni-korespondenta-na-bnt-v-germania-712181.html", "text": "Кореспондентката на БНТ в Германия Мария Стоянова е била внезапно съкратена от новия шеф на телевизията Емил Кошлуков.Че БНТ се кани да я отзове от Берлин, се заговори по-рано този месец. Днес новината обяви другият български кореспондент в Германия Капка Тодорова - сега автор на \"Клуб З\", а доскоро дългогодишен кореспондент на \"24 часа\".Пред OFFNews Мария Стоянова също потвърди, че ѝ предстои до дни да се върне в България.Съобщението от София дошло внезапно миналата седмица и на журналистката са дадени само шест работни дни, за да приключи работата си в кореспондентския пункт и да подготви връщането си у нас. Освен че няма да е кореспондент, тя изобщо няма да работи за БНТ.\"За мен решението дойде изненадващо, но не и неочаквано. С генералния директор на телевизията съм имала само една среща - в СЕМ, по време на конкурса за избор на генерален директор на БНТ през 2017 г.\", бе единственият коментар на Стоянова.Думите ѝ препращат към вероятната причина за внезапното прекратяване на договора ѝ. През 2017 г. тя все още е член на СЕМ - органът, който избира шефовете на БНТ, а настоящият директор Емил Кошлуков се явява за пръв път като кандидат. Той не получава нито един глас от членовете на съвета, а някои от тях, сред които Мария Стоянова, публично заявяват, че не одобряват кандидатурата му заради смущаваща част от биографията му. В нея бе записано, че част от нужния за конкурса управленски стаж в медия е придобил като програмен директор на партийната телевизия \"Атака\" - \"Алфа\". В крайна сметка СЕМ избра Константин Каменаров. Малко след това мандатът на Стоянова изтече и тя се върна на работа в БНТ, откъдето бе излязла в неплатен отпуск по време на мандата си в медийния регулатор. През 2018 г, точно преди година, Стоянова замина за Берлин като кореспондент, връщайки се там след шестгодишно отсъствие. Запознати коментират, че освен в този период (2012-2018) БНТ никога не е оставала без кореспондент в Германия. Толкова внезапно отзоваване на журналист от държавна обществена медия също е необичайно и обикновено, за да се случи, трябва да е предшествано от голям скандал или форсмажорни обстоятелства. Омбудсманът на телевизията Иван Такев заяви пред OFFNews, че договорът не е прекратен внезапно, а е изтекъл на 1 октомври. Бил е едногодишен и няма да бъде подновен по икономически причини - поддръжката на кореспондентския пункт излизала скъпо на телевизията.Междувременно Капка Тодорова описва в публикация за , че неочакваното изтегляне на Мария Стоянова от Берлин е предизвикало загриженост и сред другите чуждестранни кореспонденти в Германия. \"Има само един подобен случай в над стогодишната история на кореспондентската организация в страната – с полския журналист Марчин Антошиевич. И той беше изтеглен неочаквано, след като партия “Право и справедливост” сложи свой човек начело на полската обществена телевизия. Тогава обаче се намеси полската редакция на „Дойче веле“, която нае Антошиевич, а по-късно и кореспондентът на полската информационна агенция ПАП, пак бе уволнен по същите причини\", припомня Тодорова.", "date": "2019.09.30", "title": "Кошлуков уволни кореспондента на БНТ в Германия"}
{"url": "https://offnews.bg/zdrave/v-pet-sofijski-bolnitci-zapochvat-pregledi-za-endometrioza-712202.html", "text": "През целия месец октомври в столицата ще се провеждат прегледи за ендометриоза. В кампанията се включват 5 софийски болници, съобщи БНР.„Целта на кампанията е навременна диагностика. При жените, с които контактуваме, симптоматиката на заболяването много често се пренебрегва, тъй като напомня на болезнена менструация. Пациентките разбират твърде късно, че всъщност имат ендометриоза“ – каза Мария Георгиева - председател на настоятелството на Фондация „Ендометриоза и репродуктивно здраве“.Ендометриозата се среща най-често при жени във фертилна възраст и води до безплодие. При това заболяване тъкан от вътрешната обвивка на матката се разпространява върху яйчниците, фалопиевите тръби и червата. Трудно се диагностицира заради разнообразните симптоми.Прегледите ще се извършват в МК „Д-р Щерев“, МБАЛ „Надежда“, СБАЛАГ \"Майчин дом\", Втора САГБАЛ „Шейново“, Adella Fertility. Повече информация може да бъде получена на сайта endometriosis.bg.1 от 10 жени страдат от ендометриоза. Световната статистика показва, че 30-40 % от пациентките с това заболяване имат проблеми със стерилитет.", "date": "2019.09.30", "title": "В пет софийски болници започват прегледи за ендометриоза"}
{"url": "https://offnews.bg/futbol/balakov-obiavi-okonchatelnia-spisak-s-futbolisti-za-machovete-s-anglia-712200.html", "text": "Селекционерът на мъжкия национален отбор на България Красимир Балъков обяви финалния списък с футболисти, повикани за предстоящите европейски квалификации срещу Черна гора (11 октомври) и Англия (14 октомври). Към вече обявените играчи, състезаващи се извън граница, старши треньорът добави 14 представители на Първа лига. Ето и всички избраници на Балъков:Вратари: Николай Михайлов (Левски), Пламен Илиев (Лудогорец), Христо Иванов (Етър);Защитници: Страхил Попов (Касъмпаша), Васил Божиков (Слован Братислава), Георги Пашов (Арарат-Армения), Камен Хаджиев (Академия Пушкаш), Кристиан Димитров (Ботев Пловдив), Антон Недялков (Лудогорец), Иван Горанов (Левски), Петър Занев (ЦСКА-София);Полузащитници и нападатели: Ивелин Попов (Ростов), Кирил Десподов (Щурм Грац), Георги Костадинов (Арсенал Тула), Симеон Славчев (Карабах), Георги Сърмов (Кемниц), Божидар Краев (Жил Висенте), Кристиян Малинов (ЦСКА-София), Марселиньо (Лудогорец), Вандерсон (Лудогорец), Галин Иванов (Славия), Васил Панайотов (Черно море), Исмаил Иса (Черно море), Бирсент Карагерен (Локомотив Пловдив).Стартът на подготвителния лагер в Национална футболна база \"Бояна\" е в неделя, 6 октомври, като селекционерът Балъков ще даде традиционната си пресконференция в 11:30 същия ден.На 8 октомври в 18:00 ч. трима футболисти ще говорят пред представители на медиите, а на 10 октомври тимът пътува за Черна гора с полет от летище \"София\" в 11:45 часа.Същата вечер в 19:00 ч. местно време Красимир Балъков ще даде официалната си пресконференция в Подгорица, а в 19:30 стартира тренировката на тима, която ще бъде открита за журналистите в първите си 15 минути.Официалната пресконференция преди мача с Англия в София ще се състои на 13 октомври, неделя, от 17:00 ч. в Национална футболна база \"Бояна\", а половин час по-късно стартира и официалната тренировка.Мениджърът на съперника Гарет Саутгейт ще говори пред медиите в 19:15 ч. в зала \"Родина\" на Националния стадион \"Васил Левски\".", "date": "2019.09.30", "title": "Балъков обяви окончателния списък с футболисти за мачовете с Англия и Черна гора"}
{"url": "https://offnews.bg/zdrave/zdravniat-ministar-se-sreshtna-s-upravitelia-na-karlovskata-obshtinska-712205.html", "text": "Министърът на здравеопазването се срещна днес с управителя на карловската болница, предадоха от пресцентъра на ведомството.„На медицинските сестри са предложени два варианта за определяне на възнагражденията. До четвъртък очаквам от тях, съгласувано със синдикатите и Общинския съвет, да вземат решение кой от вариантите ги удовлетворява\".Това посочи управителят на общинската болница в Карлово д-р Христо Пелев по време на среща с министъра на здравеопазването. Той увери Кирил Ананиев, че в лечебното заведения няма напрежение и е постигната съгласуваност по бъдещите действия, свързани с работните заплати.Министър Ананиев беше категоричен, че в рамките на следващата година ще бъде гарантирана устойчивост на финансирането на дейностите извън обхвата на задължителното здравно осигуряване, за които здравното министерство субсидира болниците.", "date": "2019.09.30", "title": "Здравният министър се срещна с управителя на карловската общинска болница"}
{"url": "https://offnews.bg/nashite-avtori/do-urnite-sas-sartce-i-izstuden-ot-strasti-razum-712206.html", "text": "Ако махнем от картината гласуването по принуда или срещу пари, остават два основни начина, по които хората гласуват: експресивен и инструментален. Експресивно – това е, когато гласуваш, за да изразиш (експресираш) кой си. Инструментално – това е, когато гласуваш така, че да постигнеш някаква предварително изчислена полза за общото благо (ползваш гласа си като инструмент за оправяне на нещо, по-голямо от теб).Българите са по природа запалянковци и са склонни да гласуват експресивно. „Гражданин съм и няма да гласувам за селяни!”; „Десен съм и няма да гласувам за леви!”; „Софиянец съм и няма да гласувам за провинциалисти!”.Французите са същите и затова там са измислили системата така, че на практика на всички избори, вкл. парламентарни, да се гласува на два тура. На първия тур си изкарваш запалянковщината – изразяваш и даваш да се разбере, кой си (или кой смяташ, че си). На втория тур вече мислиш инструментално: за / против кого да гласуваш, така щото онова нещо, което е по-голямо от теб – общото благо – да бъде най-добре обслужено.Така през 2002 година онези французи, които се бяха изразили като „леви” на първия тур на президентските избори, на втория гласуваха за десния Жак Ширак – за да не победи крайнодесният Льо Пен. Гласуваха инструментално, ползвайки гласа си като инструмент за оправяне на по-голямото нещо.Кметските избори в България най-плътно се доближават към френския модел. На практика повечето минават на два тура. С което дават на хората свободата хем да изразят себе си (на първи тур) и така да удовлетворят запалянковския си импулс, хем да ползват гласа си инструментално, на втория.Инструменталното гласуване – инструменталното поведение изобщо – е доста по-трудна работа от експресивното. Причината е очевидна: инструменталното мислене изисква трезво пресмятане на рискове, ползи и перспективи. Изисква анализ. А според Аристотел, анализът е нещо, което се прави „на студено” – т.е. тогава, когато горещината на емоциите е изключена. Не действаш пламенно и „със сърцето си”, а с разума си, изстуден откъм страсти.Напоследък по света плъзна гибелната мода запалянковщината, захранваща експресивното поведение, да бъде издигната в ранг „идентичност”. Демек: ако нямаш поведението на запалянко, преставаш да имаш идентичност – преставаш да съществуваш. Ще рече: ако имаш поведението на разумно същество, надмогнало емоциите си, то това е предателство към тебе си.Пълна глупост, разбира се, както предупреждаваше още в началото на тази епидемия големият историк Тони Джъд. Но – глупост, която превръща пълнолетни хора в истерични инфантили; и в крайна сметка поставя цели общества в зависимост от индивиди, които не умеят да управляват дори собствените си емоции, като Виктор Орбан, Борис Джонсън, Доналд Тръмп. И като Бойко Борисов, да не го забравяме, нищо, че напоследък се поскри.Да знаеш, кога е редно да действаш експресивно, а кога – инструментално, това е тест за пълнолетие. Предстои да видим, как този тест ще бъде преминат в София, от страна на онези нейни граждани, които по всички показатели са най-модерни, прогресивни и будни.Иде реч, разбира се, за прословутата размирна общност, обикновено (и неточно) наричана „градска десница”. Наред с безспорно положителните си качества, тази общност е особено склонна да се включва в играта на „идентичности”, т.е. – да действа експресивно, по запалянковски.Тази общност вече издигна двама еднотипни кандидата, типични нейни представители (трима, ако добавим Десислава Иванчева). Макар да се намират, обективно погледнато, в рамките на една и съща социо-политическа култура, феновете на всеки кандидат вече се опитват да водят война с феновете на другите. Това е война не политическа, а чисто идентичностна, защото програмите на Борис Бонев и Борислав Игнатов са очевидно писани от един и същи тип хора: „градска десница”. Политиката е сходна; различен е отговорът на въпроса „кой съм”.Ясно е, от какъв вид ще бъде гласуването на първия тур – експресивно, всеки за неговия си кандидат. Това, разбира се, отсега гарантира, че нито един от тримата няма реални шансове да отиде на балотаж срещу Фандъкова.И там вече, на балотажа, ще настъпи моментът на истината. Ще могат ли разгорещените запалянковци да изстудят страстите си, да включат разума и да гласуват, на вероятния балотаж между Фандъкова и Манолова, по инструментален начин?Точно на тези избори инструменталното гласуване не е от интерес за ГЕРБ; и затова още отсега агитаторите на властта развяват, пред „градската десница”, възможността на балотажа да се гласува експресивно, по запалянковски. Формулата е проста и е налице от първия ден на появата на Бойко Борисов на политическата сцена: „Ние сме десни и вие сте десни; ние мразим комунистите и вие мразите комунистите; гласувайте за нас, каквото и да предлагаме, защото инак идат комунистите”.„Градските десни” нееднократно са се хващали на тази примамка, пускана им от дългогодишни членове и активисти на БКП, сетне станали ръководители на ГЕРБ. За всеки, обаче, който умее да си укроти запалянковщината и да мисли с разума си е ясно, че ГЕРБ не са и никога не са били „десни”; те са окупационен корпус, завладяващ страната с цел плячкосване.Плячкосвана е и София – дългогодишно, системно и хищно. Резултатът е един хаотичен, все по-провинциално изглеждащ град, чиято управа е напълно неспособна да подреди правилно пет павета на Графа, но е виртуоз при провеждането на нагласени обществени поръчки и при внезапното одобряване на небостъргачи, плеснати на най-неочаквани и нелепи места („Тинтява”, за Бога!). Инструменталното поведение би било тази управа да бъде премахната и градът поне да си поеме глътка въздух.„Манолова е комунист!” ще кажете. За разлика от Бойко Борисов, член на БКП през цялата си младост, ще питам аз?Но това не е сериозно – това са запалянковщини. Сериозната задача е градът да бъде освободен от лапите на обгърналия го октопод и развиван по съвършено различен, модерен начин. Точно това пише в програмите на Игнатов и Бонев, които обаче ще се затруднят да спечелят изборите. Аналогични неща пише и в програмата на Манолова, която програма е очевидно писана от същия тип хора, които са писали и програмите на кандидатите на „градската десница”.А инструменталният човек чете програми, защото те са ангажимент за бъдещо действие. За разлика от експресивния човек, който не чете, защото иска отново и отново да чува, как комунистите са утепали на премиера дедо му.Продължавам да нямам представа какво пише в програмата на Фандъкова; и няма как да мисля нейната кандидатура по инструментален начин. В продължение на десет дни съответният линк не се отваряше изобщо – даваше error 404. Вече се отваря – и препраща към страницата на кмета, където пише „Работата ще те направи свободен” или нещо от този порядък; но предизборна програма няма. Та не съм виждал, какво пише в нея, но конкретните резултати – петте павета на Графа (умножени по хиляди павета и плочки, тротоари и подлези, градинки и строежи) – ги виждам безспир.Най-добре, разбира се, би било експресивният и инструменталният момент да съвпаднат. В случая – на балотаж да са Игнатов и Фандъкова. Хем гласуваме за наш’те, хем – за добра програма за града. Да се случи това обаче изглежда, към днешна дата, не особено вероятно. Комай ще се наложи да се мисли инструментално, а не – запалянковски. Или, както казва Иван Костов – да се действа по начин, характерен за пълнолетни и ваксинирани хора.", "date": "2019.09.30", "title": "До урните - със сърце и изстуден от страсти разум"}
{"url": "https://offnews.bg/ikonomika/bager-prekasna-kabel-na-chez-i-ostavi-bez-tok-sofijskoto-selo-lozen-712207.html", "text": "При несъобразени изкопни работи бе скъсан кабел 20 киловолта, собственост на „ЧЕЗ Разпределение България“ АД, в резултат на което в понеделник по обяд без електрозахранване за около час останаха близо 2000 клиенти на дружеството в района на село Лозен, Столична община, съобщиха от енергото.Компанията за пореден път призовава строителните компании навреме да съгласуват изкопните работи с цел да се сведат до минимум неудобствата за домакинствата и бизнеса. Строителните проекти би трябвало предварително да се координират с електроразпределителната компания.В рамките на това съгласуване дружеството в писмен вид информира строителя, че е длъжен да го уведоми за деня и мястото на изкопните дейности. В голяма част от случаите, обаче, тези изисквания не се спазват. Освен това често пъти информацията за започващите строителни дейности се получава предходния ден или в деня на тяхното стартиране, което прави реакцията на ЧЕЗ Разпределение невъзможна.Дружеството призовава фирмите да го информират поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.09.30", "title": "Багер прекъсна кабел на ЧЕЗ и остави без ток софийското село Лозен"}
{"url": "https://offnews.bg/futbol/ganchev-liupko-ostava-nachelo-na-tcska-712199.html", "text": "Собственикът на ЦСКА Гриша Ганчев заяви категорично пред колегите от \"Топспорт\", че Люпко Петрович остава треньор на \"червените\".Снощи специалистът записа първа загуба начело на \"армейците\". Столичани отстъпиха с 1:2 при гостуването си на Берое в Стара Загора.\"Армейците\" са на четвърто място във временното класиране на шампионата с 19 точки след 11 мача. Лидер е Лудогорец с 27, а втори е Левски с 26.\"Да, Петрович остава треньор на отбора\", бе краткият отговор на Ганчев.Със сигурност обаче ще има дълъг разговор с футболистите на \"армейците\", които не показват очакваната игра и резултати от началото на сезона.В следващия кръг ЦСКА приема Витоша и победата над последния в класирането е задължителна. На \"Армията\" ще вземат бързи мерки слабото представяне срещу Берое да не се повтори.", "date": "2019.09.30", "title": "Ганчев: Люпко остава начело на ЦСКА"}
{"url": "https://offnews.bg/politika/zaev-pobarza-da-ni-uspokoi-vednaga-shte-se-razberem-za-istoriata-mak-712194.html", "text": "Очаквам, че ще бъде намерено решение. България е един от нашите най-големи поддръжници в ЕС. Вярвам, че ще покаже това и с решението за даване на дата за преговори за членство в ЕС след 15 г. кандидатстване. Няма нужда от тревога.Това заяви от Скопие македонският премиер Зоран Заев минути след  в София, на която бе решено, че са \"необходими незабавни действия за изработване на национална позиция с ясни изисквания и критерии, които да защитят българския национален интерес.\"Тези изисквания и критерии следва да залегнат в преговорната рамка и да станат задължително условие за приемане на Република Северна Македония в Европейския съюз, каза днес Румен Радев.От Скопие Заев отговори: \"Приемаме посланията и препоръките от България. Вече работим с комисиите, ще имаме срещи, за да можем бързо да стигнем до решение, с което и двете страни ще са доволни.\"Показахме политически и с договора, че сме \"за\" сътрудничество с България. Продължаваме в тази насока. Вярвам, че и тази глава от историята, за която се разговаря, ще бъде преодоляна. Целта ни е да укрепим приятелството и добросъседството. Очаквам, че ще бъде намерено решение, заяви македонският премиер.Той е категоричен, че е възможно \"бързо да се намери решение на откритите въпроси с България. Ние подписахме договор, с който приехме, че имаме обща история, а разбира се, че част от историята ни е отделна и в двете държави. И в този дух аз вярвам, че комисиите ще намерят решение.\"Нашите препоръки са да бъдат направени смели крачки, основани на фактите и истината. Фактите и истината са ясни и апелираме да се намери решение. Вярвам, че не е достатъчно само нашата страна да има воля за това. И България трябва да има, призова Зоран Заев.", "date": "2019.09.30", "title": "Заев побърза да ни успокои: Веднага ще се разберем за историята, Македония иска подкрепа за ЕС"}
{"url": "https://offnews.bg/temida/shestima-ot-kanaldzhiite-na-migranti-ot-turtcia-kam-evropa-ostavat-pod-712208.html", "text": "Специализираният наказателен съд определи най-тежката мярка за неотклонение „Задържане под стража“ на шестима от десетимата обвинени на 26 септември 2019 г. за участие в организирана престъпна група за трафик на мигранти от Турция през България към Сърбия и Западна Европа.Съдът прие искането на Специализираната прокуратура, след като установи наличието на обосновано предположение за извършени от тях престъпления, както и на реална опасност да се укрият или да повлияят на разследването.На останалите четирима от групата прокуратурата наложи мерки за неотклонение - „Парична гаранция“ между 5 000 и 10 000 лева, тъй като оказали съдействие на разследването.Десетимата участници бяха задържани на 25 септември 2019 г. в София и Костинброд при съвместни действия по разследването на Специализираната прокуратура и ГДБОП. При извършените 28 претърсвания на жилища и автомобили, както и лични обиски, бяха иззети бяха таблети, телефони, радиостанции и други доказателства.Разследването установи, че от октомври 2018 г. участниците набирали установили се в София и областта мигранти, желаещи да бъдат незаконно изведени от страната към Сърбия и Западна Европа. Те поемали и мигранти, превеждани нелегално от Турция от други трафиканти. Групата уреждала транспортирането им до границата и прехвърлянето им в Сърбия с автомобили или през „зелената граница“.", "date": "2019.09.30", "title": "Шестима от каналджиите на мигранти от Турция към Европа остават под стража"}
{"url": "https://offnews.bg/medii/kazusat-bnr-evropejskite-zhurnalisti-se-obiaviha-v-podkrepa-na-kolegi-712214.html", "text": "Европейската федерация на журналистите (ЕФЖ) и Международната федерация на журналистите (МФЖ) се присъединяват към своята партньорска организация - Съюза на българските журналисти (СБЖ), в изразяването на подкрепа за журналистите от Българското национално радио (БНР), които са подложени на натиск от своето ръководство, посочва на сайта си ЕФЖ.В текста се припомня как е възникнала сегашната криза в БНР - с опита за отстраняване от ефир на съдебната репортерка Силвия Великова и със спирането на сигнала на програма „Хоризонт” на БНР за пет часа на 13 септември. Акцентира се и на изслушването в Съвета за електронни медии (СЕМ) на журналисти от БНР по казуса, по време на което те са разказали за ограничения, цензура и намеса в редакционната независимост от страна на генералния директор на БНР Светослав Костов.Публикацията на ЕФЖ се позовава и на позицията на УС на СБЖ от 20 септември, в която се настоява за прекратяване на договора на генералния директор „във връзка с извършените груби административни нарушения, накърняващи свободата на словото, националната сигурност и изпълнението на лиценза на програма „Хоризонт“.”Цитира се също изразената в позицията на УС на СБЖ оценка, че сегашната ситуация в БНР е ясно доказателство за посегателство срещу свободата на словото, медийната свобода и независимост и правото на журналистите да задават въпроси и да информират аудиторията, че това също така е ясен пример за дълбоката криза, пред която са изправени медиите в България, където различни сили се опитват да повлияят на работата на журналистите и да променят условията за упражняване на журналистически труд.В публикацията си ЕФЖ припомня и за организираната на 26 септември протестна жива верига на журналисти от БНР. Подчертано е, че същия ден ЕФЖ заедно с Европейския съюз за радиоразпръскване (EBU) и Медийната организация за Югоизточна Европа (SEEMO) са отправили призив към българските власти да защитят независимостта на БНР и да постигнат бързо разрешаване на настоящата криза.", "date": "2019.09.30", "title": "Казусът БНР: Европейските журналисти се обявиха в подкрепа на колегите си в България"}
{"url": "https://offnews.bg/medii/pochina-zhurnalistat-ot-bnr-aleksandar-mihajlov-712215.html", "text": "Тази сутрин, на 55-годишна възраст, почина журналистът и радиоводещ Александър Михайлов, съобщава БНР.Той беше дългогодишен водещ на предавания за култура в програма „Христо Ботев“, куклен режисьор, автор на детски пиеси. Син е на известния български актьор Васил Михайлов.Александър Михайлов е един от запомнящите се гласове на Българското национално радио, припомнят колегите му от медията.Поклон пред паметта му!", "date": "2019.09.30", "title": "Почина журналистът от БНР Александър Михайлов"}
{"url": "https://offnews.bg/leka-atletika/ivet-sled-uspeshnia-start-v-doha-imashe-mnogo-naprezhenie-712213.html", "text": "Топатлетката ни Ивет Лалова стартира успешно участието си на световното първенство в Доха, Катар. Българската спринтьорка спечели квалификационната си серия на 200 метра и ще бяга на полуфинал.Ивет бяга много тактически, като разпредели силите си така, че да успее да изпревари своите конкурентки в заключителните метри на дистанцията на стадион \"Халифа\" и записа време от 22,79 секунди.Втора с 22.80 секунди остана Джоди Уилямс (Великобритания), а трета се нареди Муджинга Камбунджи (Швейцария) с 22.81 секунди.\"Имаше много напрежение при мен и Симоне. Сега започва истинската битка. Хем ми се иска да кажа, че ще е по-лесно, но ще е далеч по-трудно\", каза Ивет. Тя коментира и условия в Доха, където всички са недоволни от високите температури и влажност на въздуха.\"Идвайки тук, мислех, че съм видяла вече достатъчно. Но това, което срещнах тук като климатични условия е... При първата ми тренировка навън се почувствах доста зле. Затова загрявах в зала. Беше важно да победя, защото двете спринтьорки, които нон-стоп бяха до мен, не са случайни. Победителката влиза като лидерка в един от полуфиналите, за мен това беше важно\", завърши Лалова.Битката за влизане на финала на 200 метра е във вторник, 1 октомври, вечерта от 21.35 часа.", "date": "2019.09.30", "title": "Ивет след успешния старт в Доха: Имаше много напрежение"}
{"url": "https://offnews.bg/obshtestvo/utre-s-povisheno-vnimanie-po-magistralite-trakia-i-hemus-obnovena-712211.html", "text": "Утре шофьорите да карат с повишено внимание при 20-ти км на АМ „Тракия“ в посока Бургас, предупредиха от Агенция \"Пътна инфраструктура\".На 1 октомври от 9 ч. до 15:30 ч. ще бъде ограничено движението в аварийната лента при км 20 на АМ „Тракия“ в посока Бургас поради ремонтни дейности на виадукта.Шофьорите да карат внимателно и по път I-1 Ботевград-София, в участъка Бебреш–Ботевград. Поради неравности по пътната настилка скоростта на движението е ограничена до 60 км/ч.Пътната агенция призовава за повишено внимание и в участъка от км 37 до км 36 на АМ „Хемус“ в посока Варна, също за утре, 1 октомври. Движението ще бъде ограничено от 9 ч. до 17:30 ч. Причината за това са ремонтни дейности на асфалтовата настилка. В участъка от км 37 до км 36 ще бъдат обособени по една лента в посока Варна и към София.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.09.30", "title": "Утре с повишено внимание по магистралите Тракия и Хемус /обновена/"}
{"url": "https://offnews.bg/politika/ninova-vesela-lecheva-proslavi-balgaria-kato-sastezatel-kato-kmet-sh-712156.html", "text": "Символичната сграда на хан „Хаджи Николи“ във Велико Търново бе избрана от Весела Лечава – кандидат за кмет и водач на листата за общински съветници на БСП във Велико Търново за откриването на предизборната й кампания за Местни избори 2019.Тя обещава на търновци, че първото нещо, което ще премахне, е страхът.Успех на Весела Лечева в предстоящата кметска предизборна кампания и кандидатите за кметове в населените места в общината и областта пожела и лидерът на левицата Корнелия Нинова.", "date": "2019.09.30", "title": "Нинова: Весела Лечева прослави България като състезател, като кмет ще прослави Търново"}
{"url": "https://offnews.bg/zdrave/umbal-sv-ivan-rilski-shte-obmenia-spetcialisti-s-germanski-bolnitci-712167.html", "text": "Споразумение за обмен на специалисти между УМБАЛ \"Св. Иван Рилски\" и университетските болници в Рощок и Грайфсвалд Германия беше постигнато по време на визитата на делегация, водена от Стефан Рудолф, държавен секретар на Министерство на икономиката, труда и здравеопазването на провинция Мекленбург-Предна Померания, в лечебното заведение.Една от областите, към която немските гости са проявили особен интерес за обучение на техни специалисти, е неврохирургията, в която българската болница е на световно ниво. Наши медици ще се обучават в създаването на център за лечение на инсулти. Предвижда се това сътрудничество да започне още от началото на следващата година.На срещата са били обсъдени и възможностите за реализиране на съвместни проекти, финансирани с европейски средства.По време на визитата изпълнителният директор на болницата, д-р Антон Петков, е показал на гостите оборудването в лечебното заведение, което е последно поколение и дава възможност за практикуване на високотехнолигична медицина.„Много сме впечатлени от това, което видяхме“, коментира след обиколката проф. Бернд Краусе, зам.- декан на Медицинския университет в Рощок, който също беше в състава на делегацията.Преди посещението в УМБАЛ „Св. Иван Рилски“, германската делегация се е срещнала с министъра на здравеопазването, г-н Кирил Ананиев и с представители на Министерството на икономиката.", "date": "2019.09.30", "title": "УМБАЛ \"Св. Иван Рилски\" ще обменя специалисти с германски болници"}
{"url": "https://offnews.bg/medii/zhurnalistite-ot-bnr-do-sem-vizhte-faktite-predi-da-se-proiznesete-712216.html", "text": "Редколегията на програма \"Хоризонт\" в БНР се обърна днес с писмо до членовете на СЕМ, в което изложи истините за конкретни факти около кризата в медията, изопачени в публични твърдения от генералния директор Светослав Костов.В текста журналистите настояват СЕМ да се запознае с фактите и тогава да направи своите заключения, и не допускат легитимността на Редколегията да бъде оспорвана или омаловажавана. Ето целия текст на писмото им до медийния регулатор:Във връзка с разпространяването на неверни твърдения от страна на генералния директор на БНР Светослав Костов относно легитимността на Редколегията на програма „Хоризонт“ и опита да бъде омаловажена Редколегията, държим да сте запознати със следните факти, въз основа на които да правите своите заключения.В интервю за Офнюз на 28 септември виждаме следните твърдения, които ще разгледаме едно по едно: „Първо, така наречената редколегия, която беше в СЕМ, и като казвам т. нар. имам предвид това, че редколегията на Програма \"Хоризонт\" нито е провела заседание, нито е взела някакво решение, нито има правилник за работа. Така че тази редколегия не може да бъде изразител на мнението на целия \"Хоризонт\". Част от членовете на редколегията са били подменени, защото не са искали да участват в целия този фарс.“Г-н Светослав Костов оспорва легитимността на редколегията със следното твърдение: „Така наречената редколегия, която беше в СЕМ, и като казвам т. нар. имам предвид това, че редколегията на Програма \"Хоризонт\" нито е провела заседание, нито е взела някакво решение, нито има правилник за работа.Факт 1: В този си състав Редколегията на програма „Хоризонт“ беше конституирана на 15.07.2019 година и съществува въз основа на чл.8 ал. 1 от Правилника за редакционната дейност на БНР и на Правилника за дейността на редколегията на програма Хоризонт. Правилникът за работа на Редколегията е факт и е наличен при секретаря на Редколегията Ирена Гъделева.Прилагаме:а/ Протокол № 1 от проведеното заседание. Този Протокол е надлежно заведен и в деловодството на БНР.б/ Молим ви да обърнете внимание на текста на този Протокол, от който става ясно, че именно по покана на генералния директор представители на Редколегията участват в работната група за промени в Правилника за редакционната дейност на БНР.Следователно не е вярно твърдението на г-н Костов, че Редколегията работи без свои правила и в противоречие на Правилника за редакционната дейност на БНР. Следователно Редколегията е легитимна, събирала се е и е конституирана в настоящия си състав. И това е добре известно на генералния директор Светослав Костов и проследимо в документи.В същия пасаж от интервюто си Светослав Костов твърди „…редколегията на Програма \"Хоризонт\" нито е провела заседание, нито е взела някакво решение…“Факт 2: Редколегията взе Становище по казуса със спирането на програма „Хоризонт“ и свалянето от ефир на журналистката Силвия Великова в заседание, проведено в съответствие с Правилника на 17 септември 2019г. То е подкрепено от 11 представители от общо 15 представители, тъй като председателят отсъства дългосрочно поради болест.Прилагаме отново текста на това становище, в което изразихме своето недоумение и несъгласие с методите на работа на ръководството и определихме като неистина твърденията на г-н Светослав Костов, че Силвия Великова не е била сваляна от ефир. Това Становище изпратихме до вас.Следователно не е вярно и твърдението на г-н Костов, че не е имало заседание и взимане на решение по казуса с безпрецедентното спиране на програмата и свалянето от ефир на Силвия Великова.Светослав Костов твърди още: „Част от членовете на редколегията са били подменени, защото не са искали да участват в целия този фарс.“Факт 3: По отношение на твърдението за подмяна на определени членове държим да изясним следното - един от двамата представители на звено“ Репортери“ в програма „Хоризонт“ Цветелина Стоянова участва в подробна писмена кореспонденция при обсъждането на въпросното Становище и в последствие заявява, че иска да се оттегли по лични причини от участие в Редколегията. За това е уведомила своите колеги , както и членовете на Редколегията. При нужда можем да предоставим тази професионална писмена кореспонденция.По силата на Правилника на редколегията, член не може да бъде подменен или изключен, освен ако не бъде „отзован“ от колегите, които представлява или сам той не пожелае да се оттегли по различни причини.Следователно не е вярно и твърдението на г-н Костов, че „…част от членовете на редколегията са били подменени, защото не са искали да участват в целия този фарс.“И накрая да обърнем внимание на още едно твърдение на г-н Светослав Костов: „…Така че, тази редколегия не може да бъде изразител на мнението на целия \"Хоризонт\".Факт 4: Под всички становища на Редколегията по случая /прилагаме и текста на Становището от 19.09.2019г., с което отказахме среща пред СЕМ с г-н Костов/ са се подписали, след надлежна консултация с журналистите от отделните блокове предавания и звена, които представляват като участници в Редколегията, 11 представители от общо 15, като председателят ни е в болнични. Представителят на Спортна редакция заяви на един по-късен етап, че Спортна редакция запазва неутралитет.Това на практика е над 2/3 от състава на Редколегията и респективно на програмата. Представителите в Редколегията представляват практически всички основни звена – новинари, водещи и редактори в предавания, кореспонденти в страната, музикални редактори и част от репортерите.Следователно не е вярно и твърдението на г-н Костов , че тази редколегия не е изразител на мнението на целия \"Хоризонт\".В края на писмото журналистите изразяват надежда членовете на СЕМ да вземат предвид тези факти в следващата фаза на процедурата по отстраняване на генералния директор на БНР, която независимият и автономен регулаторен орган на електронните медии у нас предприема.", "date": "2019.09.30", "title": "Журналистите от БНР до СЕМ: Вижте фактите, преди да се произнесете"}
{"url": "https://offnews.bg/politika/vmro-poiska-ot-tcatcarov-da-zakrie-balgarskia-helzinkski-komitet-712176.html", "text": "БХК по пряк и косвен начин оказва натиск върху българските магистрати и извършва противоконституционна, противозаконна, неморална и открито антибългарска дейност. Поради тези причини българският представител в ЕП и заместник-председател на ВМРО – БНД Ангел Джамбазки и депутатът в 44-ото Народно събрание и член на Националното ръководство на Организацията Александър Сиди пуснаха сигнал до главния прокурор на Република България Сотир Цацаров с искане да бъде прекратена регистрацията на Българския хелзинкски комитет, съобщава пресцентъра на воеводите. Оттам уточняват, че това е възможност, залегнала в Закона за юридическите лица с нестопанска цел.Сиди и Джамбазки обосновават сигнала си с преки нарушения от страна на БХК на чл. 117, ал. 2 от Конституцията на Република България и на чл. 13, ал. 1, т. 3, б. б), от вече цитирания ЗЮЛНЦ.ВМРО от години сигнализира компетентните органи, че само привидно дейността на БХК е в защита на човешките права. Реално обаче с действията си комитетът нееднократно е поставял в риск български граждани, както и доброто име на България пред международните институции, твърдят от партията на вицепремиера Красимир Каракачанов.Като пример за подобно действие от ВМРО посочват заведения иск в съда в Страсбург срещу страната ни в защита на изселените, цигани от село Войводиново, след като там двама младежи от гетото нанесоха побой над български военнослужещ.Според тях това било недопустимо и подигравка с българското законодателство, с добрите нрави, морала и държавността в България.Ето и част от мотивите, залегнали в сигнала на Джамбазки и Сиди:", "date": "2019.09.30", "title": "ВМРО поиска от Цацаров да закрие Българския хелзинкски комитет"}
{"url": "https://offnews.bg/sviat/kristalina-georgieva-vleze-v-mvf-v-narodna-nosia-povede-horo-712218.html", "text": "Кристалина Георгиева влезе в народна носия в Международния валутен фонд ден преди официално да встъпи в длъжност като управляващ директор на институцията, съобщи БНР.Преди това колегите ѝ от Световната банка я изпратиха с церемония с българска народна музика и бурни аплодисменти.В специално обръщение за българските медии Георгиева благодари за подкрепата и определи като своя дългосрочна задача държавите да осигурят по-добър живот за хората.„Шампион в борбата с неравенството“ - това е едно от множеството определения, които Кристалина Георгиева получи по време на кампанията си за управляващ директор на Международния валутен фонд.Екипът на банката, където тя бе главен изпълнителен директор до днес, изпрати Георгиева с аплодисменти, а част от българите в него се хванаха и за хорото, поведено от самата Георгиева заедно с танцьорите в народни носии.Самата Георгиева определи избора си за управляващ директор на Международния валутен фонд като признание за всички българи и благодари за подкрепата. Във видеообръщение до българските медии тя преповтори обещанието, поето пред колегите ѝ във фонда в деня, когато официално получи подкрепа за позицията си.Кристалина Георгиева поема поста от Кристин Лагард, която от своя страна от 1 ноември ще оглави Европейската централна банка.", "date": "2019.09.30", "title": "Кристалина Георгиева влезе в МВФ в народна носия, поведе хоро"}
{"url": "https://offnews.bg/obshtestvo/kampania-nabira-sredstva-za-lechenieto-na-momichentce-s-riadka-diagnoz-712179.html", "text": "Йордана е на 1 г. и 9 м., от гр. Радомир. Тя е родена с изключително рядката диагноза – проксимален бедрен дефицит. Болестта се изразява с деформация на дясното бедро и прогресивно скъсяване на бедрената кост, поради което едното ѝ краче е по-късо от другото с 5 см.Детето ходи със специално изработени обувки с висока платформа, която коригира разликата в крачетата. Въпреки сериозната диагноза, световноизвестният лекар по детска ортопедия – д-р Дрор Пейли, от институт \"Сейнт Мери\", Флорида, САЩ, се е съгласил да проведе лечението.Така наречената Супер Хип Процедура се прави успешно повече от 10 год. в институт \"Сейнт Мери\" и са излекувани много деца. Сумата, необходима за тази операция, е 184 744 щатски долара.Според специалиста първата от операциите трябва да бъде извършена след 3 месеца, когато Дани навърши 2 годинки. След като крачето се стабилизира, той планира втора операция и удължаване с 5 см, като за нея ще бъдат необходими още 176 498 щатски долара.Ако искате да помогнете на Йордана, може да го направите, като преведете средства по следните сметки:Дарителска сметка в лева:Обединена Българска БанкаIBAN: BG70 UBBS 8002 1084 3315 40BIC: UBBS BGSFТитуляр: Йордана Слави ЙордановаPayPal: kristtinas92@gmail.comТитуляр: Кристина Славчова (майка)Можете да следите кампанията на Facebook страницата DMS: ", "date": "2019.09.30", "title": "Кампания набира средства за лечението на момиченце с рядка диагноза"}
{"url": "https://offnews.bg/politika/jordanka-fandakova-otide-i-pri-vazrastnite-712212.html", "text": "Йорданка Фандъкова посети дома за възрастни хора в кв. „Горна баня“, където живеят 180 души. През последните години беше ремонтирано едното крило на дома и е монтиран асансьор, който улеснява достъпа на трудно подвижни хора.„Планираме да ремонтираме и второто крило, и сме готови с идеен проект за газифициране на сградата. Това е важно, за да осигури по-екологично отопление, а спестените средства да останат за дома“, заяви кандидатката за столичен кмет.Тя се срещна и с възрастни хора в новооткрития клуб на пенсионера в кв. „Суходол“. Той е първият в квартала, разкрит след ремонт на помещение в кметството. Хората споделиха, че с нетърпение очакват да се възстанови читалището „Просвета“, което вече се ремонтира. Извършва се цялостно конструктивно укрепване, ремонт на покрива, саниране и смяна на дограмата на сградата на читалището.„В навечерието на Деня на възрастните хора – 1 октомври, ви поздравявам с празника и ви желая здраве и благоденствие“, каза кандидатът за кмет на София Йорданка Фандъкова на среща с възрастните хора в кв. „Горна баня“ и кв. „Суходол“.За 10 години Столичната община създаде и поддържа близо 30 социални услуги за пълнолетни и възрастни хора. Това са 8 домове за възрастни хора, центрове за временно настаняване, дневни центрове и др. Разкрити са домове, които са профилирани за лица с различен вид увреждания, защитени и преходни жилища.„Тази година защитихме европейски проект по програмата „Региони в растеж“, с който да разкрием нови 9 социални услуги за възрастни хора, както и за пълнолетни лица с увреждания. Важно е, че за 10 години удвоихме броя на социални услуги, които предоставя Столична община“, каза Фандъкова. Предвижда се да бъдат построени още дневен център за подкрепа и 8 сгради за създаване на социални услуги за възрастни с различни увреждания.„За мен лично е важно, че развихме дейностите, които извършва общинското предприятие „Социален патронаж“. Предлагам да разширим услугите, които да предоставяме на самотните възрастни хора в домовете им“, каза Фандъкова.На срещите присъства и кандидатът за кмет на район „Овча купел“ от коалиция ГЕРБ – СДС Христина Семерджиева.", "date": "2019.09.30", "title": "Йорданка Фандъкова отиде и при възрастните"}
{"url": "https://offnews.bg/politika/balgaria-postavi-uslovia-za-da-pusne-makedonia-v-es-712178.html", "text": "България ще подкрепи Северна Македония за членство в Европейския съюз, но при определени условия. Това стана ясно по време консултативна среща при президента Румен Радев, посветена на двустранните отношения.„Следва правителството да предприеме екстремни мерки за изработване на нова национална позиция с ясни изисквания и критерии в защита на българския национален интерес, който да залегнат изрично в преговорната рамка за Република Северна Македония като задължителни условия за членство“, бе категоричен Радев.В срещата участваха премиерът Бойко Борисов, вицепремиерите Екатерина Захариева и Красимир Каракачанов, депутати и проф. Ангел Димитров, съпредседател на смесената експертна комисия по спорните исторически и образователни въпроси между София и Скопие.Политиците се обединиха около подобна позиция. Премиерът Борисов каза след срещата, че членството на Северна Македония в ЕС е важно, но не може да се случва за наша сметка, като се прекрои историята. Борисов допълни, че Съвместната мултидисциплинарна експертна комисия е свършила много и добра работа. По доста неща, които преди няколко години никой не е мислел, че е възможно да се постигне съгласие, то е факт. Проф. Ангел Димитров обаче смята, че преговорите са безрезултатни и разочароващи.„Нека тази убийствена война от страна на Скопие да не продължава, защото ние нямаме по-близък народ и хора“, допълни Борисов. Спъването на Македония по птя й към ЕС от страна на България ще влезе в историята, а нашата страна не го иска. „Никога не сме казвали, че безусловно подкрепяме влизането им в ЕС. Ние имаме 71 инструмента след това, мисля, че толкова са преговорните глави. Нека спрат (Скопие – бел. ред.) да си играят с историята и миналото и да се концентрират върху бъдещето“, бе категоричен премиерът.Вицепремиерът Красимир Каракачанов изрази същото мнение. „Не можем безусловно да подкрепяме Северна Македония по пътя й към ЕС, тези хора се подиграват с нас“, посочи той. И настоя да се заложат ясни условия в самия процес и за насрочването на междуправителствената конференция, която да достигне до категорични резултати. „Надявам се, че това, което ще направим, ще бъде много ясен сигнал към управляващите в Скопие. Времето на тупането на топката е приключило“, допълни Каракачанов.На срещата се е коментирало и че най-добрият вариант за България е да няма разделяне между Албания и Македония по пътя им към членство в ЕС. „Това са две страни в региона, за които България е заявила ясни политически намерения да се движат към членство НАТО и ЕС“, посочи Каракачанов.", "date": "2019.09.30", "title": "България постави условия, за да пусне Македония в ЕС"}
{"url": "https://offnews.bg/112/avaria-v-tetc-maritca-iztok-dvama-sa-v-tezhko-sastoianie-712217.html", "text": "Двама служители - един от AES и един от фирма-изпълнител, са претърпели инцидент при извършване на ремонтни дейности по помпена станция за битови отпадни води на територията на ТЕЦ AES – Гълъбово.Това съобщава дружеството в писмо до медиите. Осигурена е бърза евакуация на двамата работници, които са откарани в болницата в град Стара Загора. Доц. Георги Арабаджиев, ръководител на Клиниката по анестезиология и интензивно лечение на УМБАЛ „Стоян Киркович” съобщи, че единият от пострадалите е в стабилно състояние – той е с мозъчно сътресение. Другият е с белодробен оток и тежко общо състояние. Той е на апаратна вентилация, лекарският екип предприема всички необходими реанимационни действия.Ръководството на „ЕЙ И ЕС България” следи изключително внимателно състоянието на двамата пострадали и е готово да предприеме всички необходими действия за осигуряване на тяхното лечение, уверяват от дружеството.Образувано е досъдебно производство, което засега е за нанасяне на средна телесна повреда.", "date": "2019.09.30", "title": "Авария в ТЕЦ „Марица Изток“, двама са в тежко състояние"}
{"url": "https://offnews.bg/zimni/vladimir-pavlov-izvadih-kasmet-s-vremeto-dve-godini-se-gotvih-za-spu-712186.html", "text": "На 26 септември Владимир Павлов стана първият българин, успял да се спусне със сноуборд от над 8000 метра височина.Това стана от връх Манаслу (8163 м) в Хималаите. Атаката на върха започна на 22 септември, заедно с един канадец и двама шерпи. След като стъпва на върха, Владо сваля кислородната бутилка и осъществява непрекъснато спускане от няколко метра под върха - 8150, до 6200 метра.Освен това, отваря нова сноуборд линия под Лагер 4 на 7450 метра (първо спускане).\"Имах страхотен късмет с времето, защото тази година постоянно валеше и шерпите казаха, че толкова не е валяло никога. Успях да хвана хубав прозорец от един час от под върха, за да мога да се спусна по линията, по която исках.Защото, ако няма видимост, това въобще не е възможно да се случи и трябваше да се движа само по въжетата, а сега, в случая имаме българска сноуборд линия под връх Манаслу\" каза Владо пред БНР.Той е сред пионерите в екстремния сноуборд у нас. През 2016 г. успя да изкачи най-високия връх на Близкия изток - Дамаванд (5671 м) в Иран, и да се спусне с дъската си от него.Година по-късно направи първото българско сноуборд спускане от над 7000 метра - от връх Ленин (7134 м) в Киргизстан.", "date": "2019.09.30", "title": "Владимир Павлов: Извадих късмет с времето, две години се готвих за спускане от осемхилядник"}
{"url": "https://offnews.bg/futbol/ludogoretc-i-politciata-v-razgrad-obiaviha-merkite-za-sigurnost-predi-712184.html", "text": "От Лудогорец съобщават, че клубът и полицията в Разград ще вземат сериозни мерки за опазване на обществения ред преди, по време и след предстоящия в неделя (6 октомври) от 20,15 ч. мач с Левски от XII кръг на първенството в efbet Лига.Клубът напомня, че от съображения за сигурност фенове с артикули на гостуващия клуб няма да бъдат допускани в секторите с привърженици на домакините. Достъп до стадиона няма да имат лица в нетрезво състояние и такива, употребили наркотични вещества. Внасянето на остри и опасни за здравето предмети, както и използването на пиротехнически средства е абсолютно забранено. Достъпът с хладно и огнестрелно оръжие, както и спрейове със защитен газ, също е забранен.В деня на мача феновете на Левски ще могат да си закупят билети от кастата на сектор \"Г\". Гишето отваря в 17,00 ч. ПФК Лудогорец обръща внимание на привържениците на гостуващия тим, че на входа на секторa има турникети и по тази причина е необходимо да спазват указанията на стюардите при влизане.В неделя \"Лудогорец Арена\" ще отвори врати два часа преди началото на двубоя - в 18,15 ч. Всички фенове подлежат на щателна проверка по входовете.ПФК Лудогорец приканва привържениците да се възползват от предварителната продажба на билети и да дойдат на стадиона по-рано, за да се избегне струпване по входовете и да се облекчи пропусквателния режим. В момента билети за мача се продават на клубната база в Разград. В деня на мача от 14,00 ч. ще работи касата на улица \"Васил Левски\".ПФК Лудогорец напомня, че за мачовете от Лига Европа и първенството на Първа лига на стадиона се влиза само срещу документ за самоличност, който трябва да бъде показан на органите на реда. Мaлолетните и непълнолетни лица под 18-годишна възраст ще бъдат допускани срещу попълнена декларация от придружител.Търсете бланките на касите на \"Лудогорец Арена\" и ги попълвайте стриктно, за да се улесни пропусквателния режим на стадиона непосредствено преди началото на мача.", "date": "2019.09.30", "title": "Лудогорец и полицията в Разград обявиха мерките за сигурност преди дербито с Левски"}
{"url": "https://offnews.bg/kultura/bet-hart-pusna-novia-si-album-war-in-my-mind-712187.html", "text": "Бет Харт пусна новия си албум War In My Mind. Това е нейният тринадесети студиен албум след Fire On The Floor /2016/ и колаборацията с Джо Бонамаса от 2018г. Black Cofee.Във времена, когато други артисти прикриват недостатъци, отричат възрастта си и крият най-мрачните си тайни, Бет сваля картите с War in My Mind и ви кани да се разходите с нея в най-съкровените кътчета на душата й.Познаваме искреността на Бет и на нейния толкова интимен контакт с публиката, който българските й фенове преживяха на концерта в София през 2018 г. Но за пореден път в War In My Mind Бет оголва душата си, показва белезите си от рани, без да ни се извинява за това откровение.„Сега аз съм най-открита и най-много себе си”, казва Бет Харт за своя албум. „Преминах през дълъг път на изцеление, и вече се чувствам комфортно с моите тъмни страни и с демоните си. Чувствам се еднакво добре с нещата, от които се срамувам, и с нещата, с които се гордея”.Видео към титулната песен на War In My Mind:Целия албум може да чуете :Бет е идол за ценителите на рока, блуса и фюжъна. Номинирана е за Грами и заради главозамайващия си тембър е избирана да споделя сцената с едни от най-големите виртуози на китарата Джо Бонамаса, Джеф Блек и Слаш. С последното си турне Fire On The Floor Бет пълни огромни зали в САЩ и Европа – като култовата Раймън Аудиториум в Нашвил и Ройал Албърт Хол. “Нещо изключително” писа Таймс за нея. Гардиан възхвалява нейните „дръзки, замислени и сърдити” изпълнения. А почитателите й казват „Аз не слушам Бет, а чувствам Бет”.През 2018 г. Бет Харт гостува за първи път у нас и залата не успя да побере феновете й. Тази година тя се завръща, както обеща на българските си почитатели. Концертът й е организиран от компания BG Sound Stage и ще бъде на 10 декември в зала „Арена Армеец”.Билетите са в продажба в системата на .", "date": "2019.09.30", "title": "Бет Харт пусна новия си албум War In My Mind"}
{"url": "https://offnews.bg/obshtestvo/tcarkvata-pochita-sv-grigorij-prosvetitel-na-armenia-712149.html", "text": "Православната църква почита днес св. Григорий, Великият просветител на Армения.Той живял в третия и първата четвърт на четвъртия век. Произхождал от знатни и благородни родители езичници, сродници с царския дом на персийския владетел Артабан и на брат му арменския цар Курсар.Започнала война между арменци и перси. Григорий, тогава още дете, избягал с родителите си от Армения в Кесария Кападокийска. Там се запознал с християнската вяра. Приел свето Кръщение.Като възмъжал, встъпил в брак. Имал двама синове, Ортан и Аростан. Посветил ги в служба на Църквата.След смъртта на жена си Григорий се върнал в Армения и постъпил на служба при цар Тиридат. Заради вярната му служба царят го обичал много, но като узнал, че Григорий е християнин, люто се разгневил. Започнал да го принуждава да се отрече от християнството и да се поклони на идолите. Григорий не отстъпил от вярата си. Затова бил подложен на тежки мъчения. След това го хвърлили в дълбока яма, за да го уморят. Но всемогъщият Бог го запазил невредим в тази яма. Той внушил на една благочестива вдовица да спуска всеки ден храна на мъченика. Така Григорий прекарал в ямата 14 години.През тия години изягали от Рим и се заселили в Армения, близо до планината Арарат, в девически манастир 37 монахини, преследвани от Диоклетиан. Между тях била преподобна Рипсимия, която се отличавала с необикновена красота. А Тиридат продължавал да преследва християните в своето царство.Нападнал и тоя девически манастир. Всички сестри били подложени на страшни изтезания и загинали мъченически.Заради тази жестокост Бог наказал Тиридат, който полудял. Насън сестрата на царя получила указание, че Тиридат няма да се излекува, ако Григорий не бъде изваден от ямата. Мъченикът бил незабавно пуснат на свобода.Най-напред Григорий запитал за телата на убитите девойки, които лежали непогребани вече 9 дни. Като събрал разхвърляните им останки, той ги погребал недалеч от столичния град. Тук довел болния цар, помолил се горещо за него и тъй го излекувал.По тоя начин станал отново близък на царя. Добил право да учи народа на християнската вяра и да зове всички към покаяние. Издигнал църква на мястото, където били погребани монахините.В 305 г. царят изпратил Григорий в Кесария Кападокийска да бъде ръкоположен за епископ. Като се върнал, придружен от много свещеници, той покръстил целия царски дом и цялата страна.Св. Григорий завършил своя многострадален живот в 325 година.Част от неговите мощи се пази и досега в Ечмиадзинския манастир, издигнат, където били погребани Рипмисия и другите девойки мъченици.След смъртта на св. Григорий Просветител в епископски сан бил въздигнат неговия син Аростан, който продължил делото на баща си. Той бил един от 318-те отци на Първия вселенски събор, станал в Никея в 325 г.", "date": "2019.09.30", "title": "Църквата почита св. Григорий, просветител на Армения"}
{"url": "https://offnews.bg/zdrave/vtora-kolektivna-ostavka-v-karlovskata-bolnitca-712174.html", "text": "Сестрите от Вътрешно отделение на болницата в Карлово депозират днес колективната си оставка, съобщи БНТ. Причината е, че не са получили желаното увеличение на основната заплата. Преди две седмици колективна оставка подадоха медиците от Детско отделение на лечебното заведение.Искането на медицинските сестри е за основна заплата 950 лв. В момента те получават между 720 и 750 лв. Миналата седмица управителят на болницата д-р Христо Пелев предложи увеличение на трудовите възнаграждения със 100 лв.Лекарите в болницата подкрепят исканията им. Исканията са основно към управителя на болницата, както и към кмета на общината, тъй като той е принципал на болницата, казаха медицинските сестри. Те заявиха, че няма да подкрепят националния протест на 7 октомври, защото се разграничават от асоциацията на професионалистите по здравни грижи. Управителят на болницата каза за БНТ, че увеличението до 950 лв на всички сестри ще утежни бюджета. Затова трябва да се повиши финансирането на клиничните пътеки с 20%, условие, което поставиха от сдружението на общинските болници и Българския лекарски съюз преди подписването на новия рамков договор.Според ръководството на болницата нужно е и облекчение на медицинските стандарти.Здравното заведение е получило 573 000 лв от държавата, защото е в отдалечена и рискова зона, но тези средства, по думите на управителя д-р Христо Пелев, са за дейност, а не за заплати.Своите оставки до края на деня подготвят и медицински сестри от детските ясли в Карлово.", "date": "2019.09.30", "title": "Втора колективна оставка в карловската болница"}
{"url": "https://offnews.bg/zimni/malko-ne-dostigna-na-sasha-fejgin-za-medal-712183.html", "text": "Много малко не достигна на състезаващата се за България Александра Фейгин от медал в много престижния в средите на фигурното пързаляне турнир “Небелхорн Трофи”, информира beautyinsport.com.Надпреварата в Оберсдорф е част от Чалънджър сериите и обикновено е последна олимпийска квалификация.Саша спечели бронзов медал за волната програма и се нареди четвърта в крайното класиране с отличен сбор от 177.37 точки. Тя повиши с над 10 точки личното си постижение.С 205.15 точки победата е за Марая Бел (САЩ). Втора се класира Йелим Ким (Република Корея) със 186.27, а трета Никол Шот (Германия) със 177.76 точки.", "date": "2019.09.30", "title": "Малко не достигна на Саша Фейгин за медал"}
{"url": "https://offnews.bg/izvan-terena/minuti-za-smiah-s-gafove-vav-fifa-20-video-712185.html", "text": "Най-играният футболен симулатор FIFA 20 предизвика истински фурор сред геймърите, благодарение на видимо подобрената графика и някои интересни нововъведения.Все пак няма игра, която да е идеална и без \"бъгове\" (дефекти/грешки). Много от тях обаче могат да бъдат доста забавни.Видеото, на което попаднахме този път е изпълнено с комични гафове, както на симулатора, така и на различни ситуации, които могат да се видят и на истинския терен.Благодарение на компютърната игра можем да видим и неща, които е трудно да си представим.Иначе играта зарава феновете си с изцяло нов и автентичен стил на уличен футбол. VOLTA FOOTBALL ни праща из кварталните футболни площадки по целия свят - от подлез в Амстердам, до квартална клетка в Лондон, до терен на покрив в Токио.Това обаче не означава, че и там не се срещат някои нереалистични и забавни моменти...", "date": "2019.09.30", "title": "Минути за смях с гафове във FIFA 20 (видео)"}
{"url": "https://offnews.bg/temida/tragva-deloto-sreshtu-bivshia-zam-kmet-evgeni-krusev-za-relsite-po-gr-712152.html", "text": "Делото срещу бившия заместник-кмет по транспорта в Столичната община Евгени Крусев започва по същество в Специализирания наказателен съд. Крусев е обвинен в нарушаване на Закона за обществени поръчки и ощетяване на Столична община с близо 920 000 лева за ремонта на ул. „Граф Игнатиев“. Според обвинението през 2018 г. Крусев е изменил сключения договор с \"Джи Пи Груп\" за ремонта на релсовия път в полза на компанията.Защитата отрича обвиненията и твърди, че законът е спазен, а използваната при ремонта подложка е спестила пари на общината. Предстои разпит на свидетели по делото, включително и на , изготвила становището за подмяна на подложката на релсовия път. Проверката на прокуратурата започна заради казуса с вибрационната подложка на трамвайните релси по Графа. Решението за нея е одобрено от комисия от 29 души, а зам.-кметът е човекът, подписал протоколите.\"В качеството си на възложител нося отговорност за този обект. Ако съм бил подведен от проектант или от друг, който се е занимавал с проекта за ремонта, се надявам, че прокуратурата ще го установи\", коментира Евгени Крусев на 4 декември миналата година, когато подаде като зам.-кмет по транспорта. ", "date": "2019.09.30", "title": "Тръгва делото срещу бившия зам.-кмет Евгени Крусев за релсите по Графа"}
{"url": "https://offnews.bg/obshtestvo/12-chasa-bez-voda-v-chasti-ot-mladost-1-shte-spira-i-v-hristo-botev-712151.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Димитър Доспевски“, жк. „Младост“ 1, налага спиране на водоподаването от 09:00 до 21:00 часа на бл. 32, бл. 38А, бл. 37, бл. 37А, бл. 37Б, бл. 49А, бл. 49, бл. 50, бл. 50А, бл. 42, бл. 42А, бл. 43, ЧНУ „Светилник\", 125 СУ „Боян Пенев\" и бул. „Александър Малинов“ №16 и №18. Подмяна на сградно водопроводно отклонение на ул. 519, кв. „Христо Ботев“, налага спиране на водоподаването от 09:00 до 19:00 часа на кв. „Христо Ботев“. Заради подмяна на сградно водопроводно отклонение на ул. „Патриарх Герман“, с. Герман, се налага спиране на водоподаването от 09:30 до 18:00 часа на ул. „Патриарх Герман“ между ул. „8-ми март“ и ул. „Кокиче“ и ул. „Кокиче“. Във връзка с локализиране на авария на ул. „Димитър Кантакузин“, в.з. Киноцентъра, се налага спиране на водоподаването от 10:00 до 14:00 часа на ул. „Димитър Кантакузин“, ул. „Стилиан Чилингиров“ №2 и №4, ул. „Гена Димитрова“ №21, №23 и №25, ул. „Екатерина Божилова“ №4", "date": "2019.09.30", "title": "12 часа без вода в части от Младост 1, ще спира и в Христо Ботев"}
{"url": "https://offnews.bg/ikonomika/chast-ot-vlak-na-bdzh-padna-v-dvizhenie-udari-se-v-skali-i-se-zabi-v-712153.html", "text": "Пътуването с влак на БДЖ е екстремно преживяване, което крие рискове за живота и здравето на хората, които са решили да се възползват от т. нар. \"услуга\".Показва го и бюлетинът за железопътните инциденти през последното денонощие у нас.Нощният влак от София за Варна в събота срещу неделя е пътувал с цели 8 вагона. В 1 часа след полунощ между гарите Клисура - Христо Даново, около спирка Розино, по време на движение от втория вагон се откача калодка от втората талига.За беда в непосредствена близост до жп линията има скали. Така изпадналият тежък метален елемент се удря в камъните и се връша с голяма сила към влака, в който пътуват стотици пътници.Така калодката счупва страничното стъкло на третия от вагоните с номер 505229742943, както и врата на едно от купетата.За щастие при инцидента няма ранени пътници и служители на БДЖ.За произшествието е уведомена полицията, а в гара Карлово на вагона е сложена нова калодка.В момента техническото състояние на влаковете на БДЖ е абсурдно - няма нито здрави локомотиви, нито вагони. Това се дължи както забавените с години ремонтни програми, така и на безхаберието и демотивацията на голяма част от служителите да си вършат работата.От днес до 20 октомври жп превозвачът обяви, че спира 14 пътнически влака, за да може ползва локомотивите за бързите композиции.", "date": "2019.09.30", "title": "Част от влак на БДЖ падна в движение, удари се в скали и се заби в пътнически вагон"}
{"url": "https://offnews.bg/bojni/tervel-pulev-niama-kak-menidzharat-na-boris-stanchov-da-ne-e-znael-za-712161.html", "text": "Не е възможно мениджърът на трагично починалия в Албания Борис Станчов да не знае за чуждата самоличност. Това заяви боксьорът Тервел Пулев в студиото на bTV.Според бронзовия медалист от олимпиадата в Лондон през 2012 година, експертизата ще разясни причините за смъртта на Станчов.\"Има хипотези, но трябва да разберем експертизата. Казват, че е изпил виагра. Не знам някой да пие виагра преди спортно събитие.За първи път чувам да използват чужда лична карта. За мен това е прецедент. Не е възможно мениджърът на момчето да не знае - те минават граничен контрол, кантар.Той вероятно ще твърди обратното. Независимо кой се качва на кантара, дори най-известният боксьор, винаги трябва да покаже лична карта.Мениджърът не може да ме убеди, че не е знаел за сменената самоличност. Може би разковничето е в медицинското. Там, ако е имал проблеми, може да е използвал чужда самоличност. Това обаче ще се разбере, като излезе експертизата.Извикаха ме в прокуратурата, за да изясня нещата. Там видях, че един доктор е подпечатал всички прегледи. Обикновено минаваш пред различни кабинети, а не само през един лекар.Трябва да има контрол, за да не се допускат повече такива случаи. За първи път виждам толкова бързо да викат носилката. Това означава, че веднага е загубил съзнание, може би не е имал и пулс\", каза Пулев.", "date": "2019.09.30", "title": "Тервел Пулев: Няма как мениджърът на Борис Станчов да не е знаел за сменената самоличност"}
{"url": "https://offnews.bg/zdrave/digitaliziranoto-zdraveopazvane-vav-fokusa-na-forum-712177.html", "text": "Проблемите пред въвеждането на електронното здравеопазване и постиженията на дигиталната медицина бяха обсъдени на форума „От болнеолечение към здравеопазване чрез дигитализация\". Той е организиран от Български клъстер за дигитални решения и иновации в здравеопазването. В събитието се включиха близо 400 лекари, представители на бизнеса, неправителствения сектор и държавата.Росен Русинов от Българския клъстер за дигитални решения и иновации в здравеопазването отчете все по-голямо търсене на решения, които да осигуряват достъп на лекари, болници, пациенти и техните семейства до актуална информация в реално време.„95% от клиничните изследвания се провалят поради липса на желаещи пациенти; само 10% от лекарите в света участват в такива проучвания\", заяви Мая Златанова от FindMeCure. „Дигитализацията ще ни помогне да бъдем още по-близо до следващото лечение\", заключи Златанова.Дигиталните здравни решения са факт при застрахователите, коментира Светла Несторова, член на УС на Асоциацията на българските застрахователи. С две кликвания на телефона си пациентите си уреждат преглед, чрез геолокация са напътствани да стигнат до лекаря, и от телефона си дават обратна връзка за прегледа.„Конкурентите ни за клиентско преживяване са Google иAmazon\", допълни тя и поясни, че дигитализацията не е панацея, а средство за поставяне на човека и етиката в центъра.Форумът „От болнеолечение към здравеопазване чрез дигитализация\" е част от седмицата „Иновации за здраве\", организирана от Посолството на Швейцария и Българо-швейцарската търговска камара.", "date": "2019.09.30", "title": "Дигитализираното здравеопазване във фокуса на форум"}
{"url": "https://offnews.bg/tenis/grigor-dimitrov-otpadna-ot-turnira-v-pekin-navrah-imennia-si-den-712158.html", "text": "Най-добрият ни тенисист Григор Димитров допусна поражение в първия кръг на турнира China Open в Пекин. Навръх имения си ден, българинът загуби с 2:6, 5:7 от Андрей Рубльов след малко повече от час игра.Това беше четвърти дуел между двамата, след който балансът вече е изравнен – 2:2 успеха. Във втория кръг Рубльов ще се изправи срещу победителя от мача между Михаил Кукушкин и Фабио Фонини.Първият сет започна по най-добрия възможен начин за младия руснак и той проби в третия и седмия гейм, а освен това си спечели всяко едно от подаванията.Вторият сет започна катастрофално за Димитров и той бе пробит на нула още в първия гейм от частта. Все пак обаче българинът намери сили в шестия гейм да върне пробива и да стабилизира играта си. В 11-ия гейм обаче руснакът отново проби и след това си спечели подаването, за да спечели и самата среща.Българинът приключи срещата с 31 непредизвикани грешки. По-късно тази седмица ще стане известно дали Димитров ще успее да намери място в основната схема на Мастърс 1000 в Шанхай, който започва след седем дни.", "date": "2019.09.30", "title": "Григор Димитров отпадна от турнира в Пекин навръх именния си ден"}
{"url": "https://offnews.bg/zdrave/na-vseki-35-sekundi-v-sveta-se-diagnostitcira-patcient-s-rak-na-kravta-712159.html", "text": "На всеки 35 секунди в света се диагностицира по един пациент със злокачествено заболяване на кръвта. В България всяка година се откриват около 1500 нови случая. Злокачествените заболявания на кръвта са над 140 типа, а основните групи са три - левкемия, лимфом, миелом. Ракът на кръвта е петото по разпространение онкологично заболяване и е най-често срещаната форма на рак при децата.В подкрепа на пациентите със злокачествен заболявания на кръвта десетки хора, жители и гости на Пловдив, се включиха флашмоб с надслов „Иновация за живот“ точно преди старта на Четвъртия благотворителен крос „Спри рака“ на Сдружение „Спри рака“.Участниците във флашмоба, облечени в червени дрехи, се подредиха във формата на капка – символ на информационната кампания „Животът със злокачествени заболявания на кръвта е възможен!“.Събитието бе заснето с дрон и кадрите от него ще станат част от вдъхновяващо видео в подкрепа на пациентите с онкохематологични заболявания.Информационната кампания „Животът със злокачествени заболявания на кръвта е възможен“ се провежда за втора поредна година. Целта ѝ е да повиши информираността на обществото по отношение на рака на кръвта и възможностите за диагностика и съвременно лечение, както и да привлече вниманието към проблемите на пациентите, страдащи от тези заболявания.", "date": "2019.09.30", "title": "На всеки 35 секунди в света се диагностицира пациент с рак на кръвта"}
{"url": "https://offnews.bg/medii/kontraprotest-i-v-bnr-shofiori-i-it-spetcialisti-izliazoha-v-zashtita-712165.html", "text": "Напрежението в БНР продължава, а днес бе организиран контрапротест в защита на гендира на обществената медия Светослав Костов. 30-40 служители на радиото, сред които шофьори, синдикалисти, IT специалисти и журналисти, излязоха на двора пред сградата на бул. \"Драган Цанков\" да защитят началника си, от когото Съветът за електронни медии поиска оставка миналия петък.Поддръжниците на ръководството са събрали повече от 200 подписа, които са внесли в СЕМ и настояват тяхната позиция също да бъде чута.Миналата седмица повече от 100 журналисти се събраха на протест пред БНР срещу опита за цензура и спирането на програма \"Хоризонт\" за 5 часа на 13 септември.От СЕМ обачеса категорични, че ако до петък няма депозирана оставка на генералния директор, ще стартират процедура за предсрочно прекратяване на мандата му. За това са необходими 3 от общо 5-те гласа на членовете на Съвета за електронни медии.Следовниците на Костов обаче още отсега са планирали и втори контрапротест в защита на любимия шеф - в петък пред сградата на медийния регулатор.", "date": "2019.09.30", "title": "Контрапротест и в БНР: Шофьори и IT специалисти излязоха в защита на гендира Костов"}
{"url": "https://offnews.bg/temida/i-sofijskiat-advokatski-savet-podkrepi-kalpakchiev-712162.html", "text": "В защита на съдебната власт и решението на съдебните актове по обществено значими случаи като предсрочното освобождаване на австралиеца Джок Полфрийман се обяви и Софийският адвокатски съвет. Без да спомене името на убиеца на студента Андрей Монов, в декларацията им е записано, че когато обществената критика премине допустимия тон и независимостта на съда е поставена под заплаха, когато конкретни съдии и съдът са обект на атаки, включително насочени срещу личния живот и неприкосновеността на магистрата и неговите близки, е наложително да бъде съхранено доверието в съда, неговата независимост и в правосъдната система.Не само адвокатурата, чиято конституционна роля е да подпомага гражданите и юридическите лица при защита на правата им, но цялата правна общност не може да бъде безучастна, когато е поставена под заплаха независимостта на съда и устоите на правовата държава. Поради това Софийският адвокатски съвет счита, че обидите, обругаването и заплахите срещу личността на съдиите, както и опитите за използване на случая за постигане на политически цели и лични интереси, са абсолютно недопустими в една правова и демократична държава, каквато по конституция е Република България, и не бива по никакъв начин да бъдат толерирани.Обществото може нормално да функционира единствено при еднакво прилагане на закона спрямо всички лица, уважение към съда и непогазване на неговата независимост, както и провеждане на широк обществен и професионален дебат при наличие на проблеми от законодателно естество, се казва в декларацията.По тези причини Софийският адвокатски съвет изразява своята подкрепа към обръщението на 292-ма български съдии и отправения от тях призив към всички граждани и институции у нас да имат осъзнато и отговорно поведение в защита на основните демократични ценности, човешкото достойнство и обществения мир.", "date": "2019.09.30", "title": "И Софийският адвокатски съвет подкрепи Калпакчиев"}
{"url": "https://offnews.bg/kultura/silata-na-roka-volume-to-e-na-9-712148.html", "text": "Поредният национален фестивал за авторско парче (и цялостно представилата се рок банда с него и поне още едно) на  вече е в историята. Отново с „квалификации” в „RockIt” и финал в „Маймунарника” в две чудесни вечери: с преобладаващ екстремен метъл и доста групи, които вече познават тази сцена от предишно участие. Казват, че повторението било майка на знанията. Вижте какво съм написал в „отчета” от  за две тогава останали в подножието на призьорите групи – миналата година не взеха награди, сега са отличници. Врачаните High Voltage (вече променено име на Roadwire и – ако не бъркам – нов вокал) и русчуклиите от Born for Vengeance са с двете най-ценни победи в 9-то издание на „Силата на рока”.И тази година Министерство на културата е подало ръка на Милена в упоритото и́ начинание. „Форте мюзик” предоставят ваучери на наградените за закупуване на техника, „Z Рок” е обещало да върти по радиото записаното отличено парче (когато това стане в студиото на „Мастило”, които помагат с това). Не че Милена не е платила от джоба си хотели и плакати, но тя свикна. Вече стана „традиция” да не очакваме телевизии, музикални репортери от медиите или някои от по-зрелите колеги на музикантите – едните да отразят, другите да поогледат за следовници. Къде ти?... Важно е, че на фона на един тон оглозгани ребърца и още толкова изпита бира в „Маймунарника”, на една по-хубава и заслужена сцена момчета и момичета от 4-5 български града показаха, че искат да свирят тази музика, репетират здраво и не им пука за вече 30 години бременният БГ-\"музикален бизнес\". Който „ражда” само димитровградски продукти и тук-там някой „намерил се” или „гласовит” БГ-талант.   След финала, пред метрото на бившото легендарно „Синьо кафе” (т.е. също бившия ст. ”Дружба”, днес спирка „Стадион В.Левски”) – се видяхме с Кедъра и му казах, че двете вечери е имало много трашметъл, че тази година главно май беше трашметъл. Кедърът (когото, все пак, са махнали от БНТ; и в ОФФнюз няма как да се научи, защото никъде не е казано, просто го известили писмено) ми рече: За фестивала хубаво, но иначе всичко изобщо е траш, без метъл.Най-хубавото, за което се сетих, ако инатливо се абстрахирам от повсеместния траш, е че и двете вечери – в бара и на откритата сцена – който и да свиреше, почти всичките им колеги-участници (от Враца, Пловдив, Русе или София) се подреждаха отпред и окуражаваха искрено, припяваха, викаха имената им. А почти всички свирещи благодариха на публиката и пожелаваха на другите успех. Ако не си направиш сам купона, кой да ти го направи – телевизиите ли, пишман-продуцентите ли?Впрочем, видяхме се и с небезизвестния Антон Ив.Симеонов (дошъл на гала-вечерта), БГ рок-деец с непресъхващ дух, известен в средите като Тони „Кирката” – покрай неговия фестивал от славното минало. Да напомним само, че въпреки шеговитото прозвище, иди обяснявай на шотландците, че това са сходни фонеми в двата езика, Тони е дал много на „църквата на рока”. Е, сега е кандидат за кмет и за общински съветник на район „Красно село” в столицата. (Това може ли да се напише? – Гласувайте с бюлетина № 63, ако искате повече рок в следващия му евентуален мандат.)Фестивалът, издание 9-то. Четири от селектираните за участие групи не се явиха в клуба първата вечер (3 от София и 1 от Варна). В журито също имаше непредизвестени рокади. Вездесъщият в досегашните издания организатор ВаГро(то) се разболя. Освен Милена, Иво Кицов (пишещ ветеран не само в журито на „Силата на рока”) и моя милост, компетентно съучастие прибавиха китариста Стиви Кънев (отговаряше за тоналните наблюдения кой какво и как свири и дали останалите от бандата успяват в синхрона) и рекламния специалист Ани Канева (която дебнеше реакциите на публиката, защото една от наградите бе от името на дошлите фенове).Съвсем сериозно: много „траш” и „дет” се разля в конкурсната програма. Тази година липсваха пънка, по-класическия рок, но децата от двете групи на школата на Драго (The Roost и Rebels, участници и миналия път) донякъде компенсираха изключенията от екстремния метъл. Най-малкият китарист там вече е на 9 години, а момичетата са още по-уверени и наперени. Този път не стигнаха до финал, но причината бе, че всички бяха адски добри, а местата на „галата” бяха 7 от 14.   Другото чудо, което плати данък на ситуацията „странник сред агресори”, бяха „Конгал” от Пловдив. Трудни са за описване: ирландско-българска прогресив-тиътър формация с богат инструментариум (вкл. цигулка, флейта и контрабас – който не използваха) и истински сценичен спектакъл. В него неколцина (като луди герои от Трейнспотинг) прокламираха държавата „Уга-Дуга”, а другите пееха ирландски приказки за банши и български политико-трансцедентални истории; конкурсното им парче се наричаше „Духът на (Тодор) Живков”, но пък беше на английски.  Вашият рок-хроникьор и тази година даде по една точка повече на онези, които пяха на български – ала това не промени особено подреждането на призьорите. Брояха се на пръстите на едната ръка, а и конкуренцията бе жестока. Rebels (5 момичета и порасналия с една година китарист), The Roost (3 момичета в основата), Sakar (една, но не конкурсната песен – на български) и пловдивчаните от Loners on the Hill не се бяха притеснили от вечния довод в спора, че „английският е езика на рока”. Имаше няколко музиканти, които впечатлиха не само журито с работата си с инструмента. Барабанист и басист получиха изненадваща вкусна награда от заведението – ребърца с бира – защото бяха същисали даже печащите мръвки с таланта си.    Врачаните са израсли много в музикално отношение. На финала бяха мъничко „по-тихи”, но звучаха като от студиен запис и обиграното им представяне им осигури мощна агитка пред сцената. Заслужиха си овациите. Русенлиите (групата беше с бели ризи – вокалистът им с черна) също знаеха как да контактуват с публиката, на тях пък се развихри единственото пого за вечерта. Вторият вокал малко им куцаше, но ако колегите им от Северо-западна България не се бяха явили, щяха вероятно да са първи.      Пловдивското нашествие (4 групи за участие, една неявила се и три на финала) и тази година остави само положителни впечатления. Онези от „червения спусък” взривиха публиката още на „квалификациите”, заслужиха си и третата награда. Atroposy (след участие в тамошния „с’Куул фест” това лято) също забиха достойно и тук своите дет-опуси с раздвижени тонални елементи.Sakar (но от София) вече олихвяват апетита за зрелост. Групата е само на 2-3 години, но има полуфинал на Hills of Rock '18 и награда за авторско парче от Стражица '18. Бившите хасковлии взеха втората премия в „Силата на рока 2019” и вокалистът им си „заяви” място в супергрупата на гласищата.   Наградите:Първа: Roadwire (бивши High Voltage) от ВрацаВтора: Sakar от СофияТрета: Red Trigger от ПловдивНаграда на публиката: Born for Vengeance от РусеТолкова за тази година. Догодина трябва да юбилействаме и силата на рока да не се поддава дори на измерване. Има кой (и да организира, и да свири, и да слуша и да куфее) да празнува. Защото това си е един празник на българския рок, колкото и траш да ни затрупва отвсякъде ежедневно. В държавата, дето не е лесно да си тиква в задния двор на естрадната музика. Но ти сам си избрал съдбата си – да бъдеш вечната черна овца.", "date": "2019.09.30", "title": "„СИЛАТА НА РОКА” – Volume-то е на 9"}
{"url": "https://offnews.bg/koloezdene/23-godishen-datchanin-shokira-favoritite-na-svetovnoto-po-koloezdene-712168.html", "text": "23-годишният датчанин Мадс Педерсен е новият световен шампион по колоездене на шосе. Той спечели изключително тежкото състезание в Йоркшир, за да стане първият първият първенец на планетата по колоездене на шосе от Дания.След изключително изтощителни 261 км (първоначално бяха предвидени 280) в трудни условия, Педерсен се оказа в битка с още двама колоездачи за златото, като прецени идеално своя спринт в Хароугейт, за да надбяга италианеца Матео Трентин, а швейцарецът Щефан Кунг остана трети.Фаворитът от Холандия Матю ван дер Поел не успя да издържи в края и се прости с шансовете си за световната титла.Повечето от половината състезатели прекратиха преждевременно участието си заради поройния дъжд, който принуди организаторите на световния шампионат да съкратят състезанието поради съображения за сигурност на състезателите.\"Карал съм в тежки състезания, но това ще го помня винаги. Толкова много не съм страдал през цялата си кариера\", коментира лидерът на отбора на Франция Жулиан Алафилип.", "date": "2019.09.30", "title": "23-годишен датчанин шокира фаворитите на световното по колоездене"}
{"url": "https://offnews.bg/obshtestvo/i-dnes-temperaturite-shte-sa-letni-do-32-gradusa-712150.html", "text": "След обяд днес отново в почти цялата страна живакът на термометрите ще се вдигне до 30-32 градуса. Времето ще е предимно слънчево, в Дунавската равнина и Източна България с до умерен вятър, показва прогнозата на НИМХ.Температурата на морската вода е 22 - 23 градуса. Вълнението на морето ще бъде 1-2 бала.Максималната температура на височина 1200 метра ще е около 21 градуса, на 2000 метра - около 14 градуса.До средата на седмицата времето ще се задържи слънчево и с високи температури. От четвъртък обаче ще започне захлаждане, ще има и валежи.", "date": "2019.09.30", "title": "И днес температурите ще са летни - до 32 градуса"}
{"url": "https://offnews.bg/zimni/kupa-samokov-sabra-20-mladi-talanti-v-ski-skoka-712170.html", "text": "Първото издание на купа \"Самоков\" по ски скок, организирано от СК ОТП под егидата на община Самоков събра на на едноименната шанца 20 талантливи момичета и момчета във възрастовите групи до 9, до 12 и до 15 г.Всички те зарадваха с добри скокове и отлично настроение. При най-малките бяха наградени всички участници за куража и старанието си.При момичетата до 12 години победи Анна Бандрова от ОТП пред Натали Николова ОТП и Яна Балканска от Бояна Тийм.При момчетата до 12 години поредно състезание спечели Георги Караджинов от ОТП пред Симеон Николов ОТП и Божидар Везенков от Бояна Тийм.При момчетата до 15 години само с 1 точка преднина спечели Ивайло Димитров от ОТП пред Камен Сотиров от ОТП и Добромир Ташков от Витоша ски.Следващият старт от календара на ски скока е отново в Самоков на 20 октомври.", "date": "2019.09.30", "title": "Купа \"Самоков\" събра 20 млади таланти в ски скока"}
{"url": "https://offnews.bg/politika/hdpb-i-ivancheva-sas-7-kandidati-za-rajonni-kmetove-v-sofia-712166.html", "text": "ОИК-София регистрира кандидатите на \"Християндемократическата партия на България\" за кметове и общински съветници за местния вот. Партията с лидер Ирина Юлий Абаджиева-Репуц, освен Десислава Иванчева за кмет на София и Биляна Петрова за столичния район \"Младост, издига още 6 кандидати за районни кметове в София. Те са и в листата за общински съветници, която наброява общо 23. Кандидати за районни кметове: Жоржета Викторова Игнатова, кандидат за район Връбница. Филит Александров Александров, кандидат за район Искър.Валентин Асенов Христов, кандидат за район СтудентскиХаралампи Харалампиев Аничкин, кандидат за район Триадица.Петя Николаева Младенова, кандидат за кмет ИлинденБиляна Емилова Христова-Петрова, кандидат за район МЛАДОСТ Русислава Стефанова Захариева- Георгиева кандидат за район КРАСНА ПОЛЯНА Десислава Петрова Иванчева кандидат за кмет на Столична общинаЛистата на Християндемократическата партия, регистрирана в ОИК: 1 Десислава Петрова Иванчева2 Биляна Емилова Христова - Петрова3 Русислава Стефанова Захариева - Георгиева4 Стефан Христов Сълков5 Ирина Юлий Абаджиева – Репуц6 Жоржета Викторова Игнатова7 Костадин Стоянов Георгиев8 Филип Александров Александров9 Сергей Павлов Ценков10 Лилия Тодорова Принова11 Татяна Димитрова Христова12 Харалампи Харалампиев Аничкин13 Ралица Валентинова Филипова14 Юрий Владимиров Фесенко15 Ирина Евгениевна Николова16 Иван Бориславов Христов17 Аделина Иванова Занкова18 Петя Николаева Младенова19 Тодора Стоянова Янева20 Валентин Станчев Василев21 Венислава Пламенова Атанасов22 Надежда Павлова Димитрова23 Мирослав Цветанов Христов ", "date": "2019.09.30", "title": "ХДПБ и Иванчева със 7 кандидати за районни кметове в София"}
{"url": "https://offnews.bg/drugi/dramatichen-final-na-naj-mashtabnoto-karting-sastezanie-za-liubiteli-r-712172.html", "text": "По драматичен начин завърши най-мащабното картинг състезание за любители Red Bull Kart Fight 2019.Пред близо 2000 зрители на финала на картинг писта „Варна“ шампион стана Диан Костадинов, който изпревари конкуренцията с 2 точки и спечели голямата награда – тестове на KTM X-BOW на Red Bull Ring в Спилбърг, Австрия.В целия шампионат Red Bull Kart Fight 2019 се включиха 250 пилота, които преминаха през квалификации на 4 картинг писти в България – София Картинг Ринг, Картинг писта Лаута, Картинг Писта Хасково и Картинг писта Варна.На финала в морската столица се състезаваха 12-те най-бързи пилоти (по 3-ма от всяка писта). Победителят бе решен след три манша, които се проведоха с разнообразен регламент. В крайна сметка Диан Костадинов събра актив от 34 точки, втори остана Венцислав Василев с 32 точки, а трети - миналогодишният шампион Стоян Барбуков с 31 точки.Red Bull Kart Fight е картинг надпревара за всички любители на този спорт в България, която за 3-та поредна година се проведе в партньорство със социалната мрежа за картинг RaceFacer.com.Успоредно с финалната надпревара на Red Bull Kart Fight протече и Balkans Drift SuperCup 2019, за която се събраха топ дрифт пилоти от България, Гърция, Румъния, Сърбия и Турция. Стефан Цанков, Цветан Радев, Кирил Илиев, Атанас Колев, Християн Ангелов, Данко Димитров от България, както и Раду Вадува и Клаудиу Адам от Румъния стигнаха до топ 8 в двудневното състезание.Челно място в дрифт сцената на Балканите взе Данко Димитров! След него се наредиха Цветан Радев, който грабна второто място, последван от Стефан Цанков. Специален гост и съдя на събитието беше дрифт легендата Александър Гринчук от Украйна, който направи зрелищно шоу за всички любители на високите скорости и силните усещания.", "date": "2019.09.30", "title": "Драматичен финал на най-мащабното картинг състезание за любители Red Bull Kart Fight 2019"}
{"url": "https://offnews.bg/sviat/tramp-poiska-da-se-sreshtne-s-litceto-podalo-signal-za-negovia-impijc-712169.html", "text": "Американският президент Доналд Тръмп поиска да се срещне с човека, подал , с който го постави пред импийчмънт, съобщи кореспондент на БНР в САЩ.В неделя президентът пусна няколко публикации в Туитър, с които заяви:„Като всеки американец аз заслужавам да се срещна с този, който ме обвинява, особено ако това лице е представило некоректно и измамно един перфектен разговор с чуждестранен лидер.“През август анонимно лице е подало сигнал за разговор между американския президент и лидера на Украйна Володимир Зеленски са провели разговор, в който Тръмп е поискал разследване на сина на неговия опонент в изборите догодина Джо Байдън. В разговора още се замесват и имената на министъра на правосъдието Уилям Бар и на адвоката на Доналд Тръмп Руди Джулиани. Сигналът даде на Конгреса достатъчно основание да започне разследване и на процедура по импийчмънт. В изминалите няколко дни адвокатът на Тръмп Джулиани се включва в защита на президента в ключови новинарски предавания.Членове от екипа на предизборната кампания на демократа Байдън определят защитата на Джулиани като лъжлива. ", "date": "2019.09.30", "title": "Тръмп поиска да се срещне с лицето, подало сигнал за неговия импийчмънт"}
{"url": "https://offnews.bg/futbol/tceliat-s-kamani-avtobus-s-iunoshi-na-tcska-v-stara-zagora-712173.html", "text": "Изключително неприятна сцена се е разиграла в Стара Загора след мача между Берое и ЦСКА в елитната юношеска група до 19 г., пише \"Меридиан Мач\".Младите столични таланти спечелиха драматично с 3:2 при гостуването си, но след това не са могли да си тръгнат близо два часа от стадион \"Локомотив\", тъй като автобусът им е бил обстрелван с камъни.Това обясни пред вестника треньорът на тима Даниел Моралес.\"Още по време на мача агитка на домакините от около 20 души започна да се дразни, очевидно от добрата ни игра.Напрежението се покачи след края и ни посъветваха да изчакаме докато феновете си тръгнат. Шофьорът ни се обади на полицията да помоли за ескорт. Органите на реда обаче не пристигнаха веднага. С нас все пак имаше охранители.Накрая ни казаха, че запалянковците ги няма. Качихме се на автобуса и едва изминахме 10 метра след портала, когато от близката горичка заизскачаха феновете и започнаха да обстрелват с камъни. Бяха ни дебнали от засада.Слава Богу, няма големи щети, а никой от отбора не пострада\", казва бразилецът пред изданието.", "date": "2019.09.30", "title": "Целят с камъни автобус с юноши на ЦСКА в Стара Загора"}
{"url": "https://offnews.bg/futbol/chudovishtni-stceni-na-nasilie-predi-albanskoto-derbi-712189.html", "text": "На чудовищни сцени на насилие станаха свидетели жителите и гостите на албанската столица Тирана преди местното дерби между отборите на ФК Партизани и ФК Тирана.Фенове на двата гранда си спретнаха кървав бой в центъра на града, като над 100 полицаи се включиха в потушаването на безредиците.От разпространените кадри се вижда, че ултрасите буквално са освирепяли, като в арсенала им са влизали дори метални щанги.В резултат на боевете има доста пострадали. Безредиците продължиха и на стадиона, а да статистиката победител стана ФК Партизани, който спечели с 2:1.", "date": "2019.09.30", "title": "Чудовищни сцени на насилие преди албанското дерби"}
{"url": "https://offnews.bg/politika/mobilno-prilozhenie-shte-pomaga-za-broeneto-na-glasovete-na-izborite-712154.html", "text": "Ново мобилно приложение ще помага на избирателните комисии при броенето на гласовете. Това обясни в сутрешния блок на Нова телевизия проф. Михаил Константинов.По думите му изборите, които предстоят, няма да са по-сложни от тези, които се проведоха преди 4 години. Единствената разлика била в това, че преди 4 години партиите и коалициите, които се явявали, били 45, а този път са 66. Това означава, че обемът на информацията ще е по-голям.„Най-важната задача в момента е да се обучат комисиите. Поне един-двама трябва да знаят как се попълва протокол”, обясни проф. Константинов.Той се похвали и със смарт приложението.„Този път имаме една техническа придобивка – едно мобилно приложение, което ще позволи на комисиите, още преди да тръгнат към общинските комисии, да проверят дали са им изпълнени контролите”.", "date": "2019.09.30", "title": "Мобилно приложение ще помага за броенето на гласовете на изборите"}
{"url": "https://offnews.bg/zdrave/balgaria-e-na-vtoro-miasto-v-es-po-nedoverie-kam-vaksinite-712164.html", "text": "Най-негативно настроени към ваксините са в Полша, България е на второ място в ЕС, съобщи проф. Мира Кожухарова, бивш национален консултант по епидемиология в сутрешния блок на bTV.По думите й през последните 8 месеца, по сигнал на педиатрите в София, 385 деца не са били ваксинирани. През миналата година без задължителни ваксини са били 545 деца.Педиатърът д-р Захаринка Гочева сподели, че за последните 5 години отказите от имунизации са се увеличили двойно. Тя добави, че за да не възникне опасност от разпространение на заболяванията, над 95% от децата трябва да бъдат имунизирани. Интерактивна статистика на сайта на „Би Би Си” показва, че 40% от българите вярват, че ваксините са безопасни, а 57% смятат, че те са ефективни. Най-висок е процентът на хората, които смятат, че имунизациите са важни за децата – 71%.Цитирано бе и проучване на „Уеллкъм Тръст”, което включва повече от 140 хил. души в над 140 държави. В него се наблюдава особено висок брой на европейци, които не вярват на ваксините. България не прави изключение. Около 50% в източната част и малко над 60% в западната част на Стария континент показват доверие във ваксинацията.  Най-високо доверие има в азиатските страни и Африка. Припомняме, че СЗО посочи разколебаването на доверието във ваксините като една от 10-те основни опасности за 2019 г. Организацията обедини усилия с Европейската комисия, за постигане на по-голям обхват на ваксинацията срещу смъртоносни заболявания", "date": "2019.09.30", "title": "България е на второ място в ЕС по недоверие към ваксините"}
{"url": "https://offnews.bg/bojni/brazilski-mma-shampion-sreshtu-korav-rusnak-vav-vtoria-dvuboj-na-sensh-712193.html", "text": "Зрелищен сблъсък между един от водещите бразилски ММА бойци и национал по киокушин на Русия предстои да вдигне адреналина на публиката на четвъртото издание на бойното шоу SENSHI, което ще се проведе на 26 октомври, от 19 часа в Двореца на културата и спорта във Варна.Носителят на межународната шампионска титла по ММА и шампион от турнира Super Fighters Винисиус Гаспар от Бразилия ще се изправи срещу 23-годишния каратист Омар Магомедов от Москва във втория двубой на галавечерта.Двамата ще се бият в категория до 65 кг по правилата на Професионалната лига на Световния киокушин съюз, където са позволени прехвърляния на ринга, както и удари с лакти и в главата.Това ще е и дебютът на 27-годишен бразилец на професиония ринг на SENSHI. Той е висок 1,75 см, а активът му на професионалния ринг се изразява в 15 победи и 4 загуби.Омар Магомедов е дългогодишен състезател и национал на Русия по карате киокушин, висок е 175 см. Има златен и бронзов медал от Европейско първенство по киокушинкай, както и световна титла при момчетата.Сблъсъкът на ринга на 26 октомври ще е третият шанс на 23-годишния Магомедов да завоюва титла от SENSHI, след като април на второто издание на SENSHI родният ни боец Петър Стойков го победи, a през юли руснакът загуби от представитл на Казахстан на четвъртфинал.Зрелището на галата на 26 октомври ще се допълни от още 11 киокушин и кикбокс двубоя. Специален гост на бойния спектакъл ще бъде кикбокс легендата Петер Артс, който ще дойде у нас с четирима от своите най-добри сътезатели.Сред родните таланти, които ще се борят за титли на арената на SENSHI, са Николай Йоргов, Богдан Шумаров, Али Юзеир и Александър Евстатиев.Очаквайте подробности за останалите сблъсъци на атрактивната бойна гала. Билетите за нея вече са в продажба в мрежата на Eventim.bg на цени от 10 лв. и 20 лв.", "date": "2019.09.30", "title": "Бразилски ММА шампион срещу корав руснак във втория двубой на SENSHI 4"}
{"url": "https://offnews.bg/zdrave/szo-ne-prizna-pregarianeto-za-bolest-712195.html", "text": "Експертите на СЗО отсъдиха, че \"прегарянето\" е състояние, свързано с процеса на работа, а не болест. Според представител на пресслужбата на организацията, понятието, често представяно като „изтощение“, е въведено в новата Международна класификация на болестите, за да служи за основа при определяне на тенденциите и статистиките в здравеопазването.По-късно обаче представители на СЗО внесоха поправки с мотива, че \"прегарянето\" вече е регистрирано в предходна класификация в главата: „Фактори, които влияят на здравното състояние“.Те посочиха, че определението за „прегаряне“ се описва като „синдром, появяващ се в резултат на хроничен стрес, който не може да бъде преодолян“ и се характеризира с три елемента: чувство на изтощение, негативни емоции свързани с работата, снижаване на професионалната ефективност.Тъй като „прегарянето“ е явление с делови контекст не бива да бъде съотнасяно към други сфери на живота. Като цяло хората изпадат в състояние на прегаряне заради неразпознаваемостта на симптомите, което забавя диагностиката.Новата класификация на болестите на СЗО беше публикувана през миналата година и официално приета от държавите по време на 72-та сесия на СЗО. Тя влиза в сила от 1 януари 2022 г.", "date": "2019.09.30", "title": "СЗО не призна 'прегарянето\" за болест"}
{"url": "https://offnews.bg/ikonomika/api-obiavi-ogranichenia-po-magistrala-hemus-712155.html", "text": "Заради ремонт на асфалтовата настилка се налагат ограничения в движението по автомагистрала „Хемус” в посока Варна.Засегнат е участъкът между 74-ти и 78-ми километър. От 9 ч. в понеделник сутрин до 2 октомври трафикът ще се пренасочва от пътен възел „Ябланица”.От АПИ призовават шофьорите да карат внимателно и да спазват поставената сигнализация.", "date": "2019.09.30", "title": "АПИ обяви ограничения по магистрала Хемус"}
{"url": "https://offnews.bg/leka-atletika/dafne-shipars-s-kontuzia-maj-propuska-200-metra-na-svetovnoto-712196.html", "text": "Двукратната световна шампионка на 200 метра Дафне Схипърс може да не защитава титлата си на първенството в Доха, след като вчера получи контузия в слабините преди финала на 100 метра.Холандката се класира за финала на късия спринт, но малко след това усети болки в адуктора и в крайна сметка не стартира в битката за титлата.Треньорът на 27-годишната Схиперс Барт Бенема разкри, че тя е получила травмата по време на полуфинала.\"Още на десетия метър тя усети болка в слабините. Не можеше да опъне мускула между 20-ия и 40-ия метър. След бягането дойде при мен и директно каза, че се надява да може да стартира във финала.Но нямаше как да го направи, рискът беше твърде голям. До последно няма да знаем дали ще може да стартира на 200 метра\", коментира Бенема.Схиперс стана световна шампионка на 200 метра в Пекин през 2015-та година, а две години по-късно защити титлата си в Лондон. Тя има също така сребро и бронз на 100 метра, но през този сезон не успя да покаже най-доброто от себе си заради контузия в гърба.Сериите на 200 метра започва тази вечер от 17:05 часа българско време, като най-добрата ни спринтьорка Ивет Лалова-Колио ще стартира във втора серия, където най-сериозната ѝ конкуренция ще бъде швейцарката Муджинга Камбунджи.Първите три от всяка серия плюс най-добрите шест времена ще се класират за полуфиналите, които ще се проведат във вторник от 21:35 часа.", "date": "2019.09.30", "title": "Дафне Схипърс с контузия, май пропуска 200 метра на световното"}
{"url": "https://offnews.bg/kultura/otvariame-sartca-za-liubovta-s%c2%a0%c2%a0l-e-v-company-712190.html", "text": "Задава се най-силната седмица от 12-тото издание на международния фестивал за съвременен танц и пърформанс ONE DANCE WEEK - 6 спектакъла от 4 държави, както и ателие за професионалисти.Големият акцент в дните между 3 и 6 октомври е дългоочакваният нов спектакъл на безапелационната L-E-V Company от Израел - ГЛАВА ТРЕТА: Жестокият път на сърцето. Най-новата продукция на звездния хореограф Шарон Еял и мултимедийния дизайнер Гай Бехар ще видим в две поредни дати, 5 и 6 октомври, в Дом на културата “Борис Христов” - Пловдив, веднага след световната премиера на една от най-престижните сцени за изпълнителски изкуства в света - Биеналето на танца в Бохум, Германия (25 - 29 септември).“Това беше любов от пръв поглед. L-E-V Company напълно отвяха публиката. Възхищение, радост и удивление от поразителните образи на тялото. Невероятно, но нежно - танц с висока художествена стойност, представен с лекота, сякаш отвъд физическите граници”, написа веднага след световната премиера сайтът Lokalkompass.de.В Пловдив и само след дни, публиката ще може да се наслади на ГЛАВА ТРЕТА: Жестокият път на сърцето преди най-важните сцени в Европа, както и преди представянето на спектакъла в родината на хореографите - Израел, което ще се състои през декември.Шарон Еял и Гай Бехар завършват своята трилогия за най-великото от всички човешки чувства чрез танц, поезия, костюми от висша мода и електронен ритъм. Спектакълът разказва за преодоляването на раздялата, за новите пътища след изгубената любов, за това как понякога, и то по красив начин, самият живот ти помага да намериш запълниш празнината от загубата.ПрограматаНа 3 октомври в една вечер на сцената на Дом на културата “Борис Христов” ще бъдат представени тайванският спектакъл СвободниСтъпки - пейзажи от тела на компанията за експериментален танц HORSE от 19:00 часа и соловото изпълнение КОКОРО на Луна Ченере от Италия от 20:30 часа. Двата спектакъла могат да се гледат с един билет и са за зрители над 18 години.Програмата продължава на 4 октомври със спектакъла СОМА на Мартин Талага от Чехия, а непосредствено след това - със солото с вход свободен СвободниСтъпки - Нини, отново на тайванската компания HORSE. Спектаклите следват един след друг във вечерта на младите гласове на съвременната изпълнителска сцена, началото е от 19:30 часа, мястото - фоайето на Дом н акултурата “Борис Христов”.На 5 и 6 октомври на пловдивска сцена ще бъде разгърната ГЛАВА ТРЕТА: Жестокият път на сърцето на култовата израелска компания L-E-V.", "date": "2019.09.30", "title": "Отваряме сърца за любовта с  L-E-V Company"}
{"url": "https://offnews.bg/volejbol/balgaria-zavarshi-na-edinadeseto-miasto-na-evrovolej-2019-712198.html", "text": "Мъжкият национален отбор на България зае 11-о място в крайното класиране на европейското първенство по волейбол за мъже 2019.Това стана ясно след като Европейската конфедерация по волейбол – ЦЕВ публикува официално подреждането на отборите след края на шампионата. Българският тим, воден от Силвано Пранди, отпадна на осминафиналите, като загуби от вицешампиона Словения с 1:3 гейма. Късно снощи Сърбия спечели титлата на Евроволей 2019 след като надигра Словения в големия финал с 3:1 гейма. Словенците останаха със сребърните отличия. В малкия финал тимът на Полша се наложи над Франция с 3:0 гейма. Така съставът, воден от Витал Хайнен, завърши с бронзовите медали, а „петлите“ не успяха да се възползват от домакинския фактор и оформиха финалната четворка на Евроволей 2019. Европейският шампион от 2017 година Русия остана едва на пета позиция в класирането на европейското първенство. Шести в подреждането е тимът на Италия. На седма позиция завърши Украйна, осми е съставът на Германия.Девети се нареди отборът на Белгия, Холандия зае десета позиция в класирането. Следва България на 11-то място.След нас се нареждат отборите на Турция (12), Чехия (13), Испания (15) и Гърция (16), Северна Македония (17) Черна гора (18), Словакия (19), Португалия (20), Румъния (21), Беларус (22), Австрия (23) и Естония (24).", "date": "2019.09.30", "title": "България завърши на единадесето място на Евроволей 2019"}
{"url": "https://offnews.bg/politika/dbg-pisa-na-fandakova-losh-1-za-prepisvane-712197.html", "text": "Листата за общински съветници на Движение България на гражданите, ЗНС, НДСВ и Път на младите писа „лош 1“ за преписване на кандидат-кмета на ГЕРБ Йорданка Фандъкова. \"Заложените точки в уж новата й платформа всъщност са копирани от други кандидати. Очевидно г-жа Фандъкова е харесала речта на опонента си Мая Манолова, която на 23 септември обяви програмата си за изграждане на модерни паркинги в София и конкретните места за 5 буферни паркинга до спирките на метрото\", се казва в декларацията на ДБГ.От обединението атакуват досегашния столичен кмет и за завършването на строящия се от ГЕРБ вече 14 г. Околовръстен път и започване на вътрешен градски ринг, които също са основни приоритети на Манолова. В изказването си вчера настоящият кмет от ГЕРБ преповтори тези мерки като ключови, което не беше новост в тази кампания, недоволстват от ДБГ.Според обединението Фандъкова не е направила нищо за въвеждането на електронна община, \"но това не й попречи да го включи в програмата си, след като се видя одобрението на гражданите към сходните предложения на Манолова\".\"Ние от ДБГ, ЗНС, НДСВ и Път на младите сме убедени, че независимо от записаните мерки в програмата на кмета на ГЕРБ г-жа Фандъкова, нищо във феодалния модел на управление на Столична община няма да се промени, както не се промени през последните 14 г. Смятаме, че за да има истинско демократично управление в името на хората, трябват искрени действия за промяна, както в Столичния общински съвет, така и по отношение на кметското място с кандидатурата на Мая Манолова\", се казва в декларацията.", "date": "2019.09.30", "title": "ДБГ писа на Фандъкова Лош 1 за преписване"}
{"url": "https://offnews.bg/politika/dbg-s-petima-kandidat-kmetove-na-rajoni-v-sofia-712171.html", "text": "ДБГ отива на изборите с предложения за петима кандидат-кметове на райони в София под № 67.В район \"Средец\" на 27 октомври ще се състезава Георги Мъндев.В район \"Сердика\" в надпреварата влиза Йордан Топалов.В район \"Студентски\" ще е Кристиян Достинов.Предложението на ДБГ за район \"Нови Искър\" е Владислав Владимиров.А в район \"Панчарево\" ще се състезава Иван Иванов.Водач на листата на ДБГ е лидерът на партията Димитър Делчев.", "date": "2019.09.30", "title": "ДБГ с петима кандидат-кметове на райони в София"}
{"url": "https://offnews.bg/leka-atletika/mirela-demireva-ostana-deseta-na-finala-na-svetovnoto-v-doha-712219.html", "text": "Сребърната медалистка в скока на височина от Олимпийските игри в Рио де Жанейро през 2016 Мирела Демирева остана на десето място във финала на Световното първенство в катарската столица Доха.Българката завърши състезанието със 189 сантиметра, които преодоля от втория опит. Мирела направи три грешки на 193 и не успя да се включи в битката за медалите.През сезона Демирева има на сметката си 197 сантиметра. След квалификацията в петък тя заяви, че ще скача за златен медал. Тя определено беше сред фаворитките за отличията в сектора.Това беше трето участие за нея на планетарен шампионат на открито. В Пекин през 2015 г. българката се нареди девета, а в Лондон преди две години завърши седма.", "date": "2019.09.30", "title": "Мирела Демирева остана десета на финала на Световното в Доха"}
{"url": "https://offnews.bg/politika/zaradi-speshna-operatcia-borisov-prati-helikopter-za-shefa-na-rusenski-712221.html", "text": "Заради спешна операция на шефа на общинарите в Русе днес се е наложило личното съдействие на премиера Бойко Борисов, който явно е успял да изпрати хеликоптер за транспортирането на пациента.Пациентът е освен председател на Общинския съвет в крайдунавския град, и ректор на Русенския университет. Това е професор Христо Белоев, операцията му в УМБАЛ \"Св. Иван Рилски\" е приключила успешно. Той е бил приет по спешност в тежко състояние с мозъчна аневризма, от доц. Сираков, ръководител на Референтния център за мозъчно-съдови заболявания, и неговия екип.В момента професорът е в пълно съзнание, но по-сигурна прогноза за възстановяването му ще има в края на седмицата, съобщават от лечебното заведение.Чл. кор. проф. Христо Белоев е избран с листата на БСП. Тази сутрин, докато е бил в дома си, той се е почувствал зле и е извикал колеги от университета. Незабавно е бил закаран в болница в Русе, но състоянието му се оказало изключително тежко. По информация на Русе Медиа депутатът от ГЕРБ Пламен Нунев се е обадил лично на премиера Бойко Борисов, за да съдейства да бъде изпратен хеликоптер, който да транспортира проф. Белоев в София.Полетът е извършен още по обед, а пациентът е бил поет от екипа на \"Св. Иван Рилски\".", "date": "2019.09.30", "title": "Заради спешна операция Борисов прати хеликоптер за шефа на русенските общинари"}
{"url": "https://offnews.bg/drugi/talantat-na-evrofutbol-nurgiul-salimova-specheli-titlata-ot-turnira-ke-712188.html", "text": "16-годишният Спортен талант на Еврофутбол Нургюл Салимова спечели международния турнир по шахмат Мемориал \"Кесаровски-Станчев\" при жените, а при мъжете е 12-та. В надпреварата участват 152 шахматисти. Още една от талантливите ни млади спортисти – 14-годишната Михаела Чепишева, постигна успех този уикенд, след като спечели бронзово отличие на смесени двойки с партньора й Стивън Николаев на международния турнир за юноши и девойки Zagreb Open до 17 г. – кръг от европейската верига. При девойките и на двойки момичета Михаела е 5-та. Следващото й състезание е турнир в датския град Одензе.Европейският вицешампион до 23 години в академичното гребане на двойка скул Станимир Халаджов завърши отлично състезателната година, след като на провелото се републиканско първенство в Пловдив завоюва три първи места - на скиф, двойка скул и двойка с рулеви.Други двама Спортни таланти на Еврофутбол при подрастващите в биатлона участваха на лятното държавно първенство за юноши младша възраст в Троян.Константин Василев е 2-ри в дисциплината \"спринт\" (6 км с 2 стрелби). На 10 километра индивидуално (с 4 стрелби) грабна златото. Биляна Чавдарова е 4-та в индивидуалната дисциплина.", "date": "2019.09.30", "title": "Талантът на Еврофутбол Нургюл Салимова спечели титлата от турнира Кесаровски-Станчев"}
{"url": "https://offnews.bg/lajfstajl/treska-za-nefrit-po-viasat-explore-711914.html", "text": "За семейство Бънс въпросът е на живот и смърт - или ще открият нефрит Клас А, или това ще е краят им като търсачи на нефрит.Търсенето проследява поредицата \"Треска за нефрит\" по .Клаудия се надява, че баща ѝ Стив - ветеран в търсенето на нефрит, ще ѝ осигури успеха, за който мечтае, но три поколения от семейството ѝ, работещи рамо до рамо, се оказват предизвикателство. Всеки знак за възможна находка на нефрит дава на Клаудия и екипа ѝ надеждата, че това ще бъде най-успешната им година, но опасни пътища, необичайни пролетни снежни бури и бушуващи горски пожари заплашват да провалят сезона им.След като изкопават няколко ями, Клаудия е уверена, че са на път да открият огромно находище и оказва натиск върху екипа си да продължат работата, когато настъпва зимата. Робин ѝ оказва съпротива, молейки я да се оттеглят, преди да е станало твърде късно.\"Треска за нефрит\" e по  всеки делничен ден в 20:25.", "date": "2019.09.30", "title": "Треска за нефрит по Viasat Explore"}
