{"url": "https://offnews.bg/zdrave/uchen-ne-prepivajte-s-voda-vredno-e-718224.html", "text": "Една добра новина за районите на сух режим или с недостиг на вода. Оказва се, обратно на широко разпространеното мнение, че препиването с вода е вредно, съобщава БГНЕС. Това сензационно откритие направи докторът на медицинските науки и водещ научен сътрудник на Института за биотехнологии Алла Погожева.Тя разказа за вредите от прекомерната употреба на течности.Освен това, излишъкът на течности в организма може да доведе до натоварване на сърдечно-съдовата и отделителната системи.Доктор Алла Погожева уточни, че организмът получава около литър течности от консумираните продукти, а също така около 1-1,5 литър под формата на напитки или супи.Експертът подчерта ролята на вкуса на напитката за утоляването на жаждата. Зеленият чай, например, стимулира слюнкоотделянето. Това на свой ред намалява желанието да пием.", "date": "2019.12.24", "title": "Учен: Не препивайте с вода, вредно е"}
{"url": "https://offnews.bg/obshtestvo/sba-s-kampania-kolko-vazhni-sa-kolanite-i-na-zadnite-sedalki-718226.html", "text": "Точно по време на засиления празничен трафик Съюзът на българските автомобилисти (СБА) стартира нова кампания за безопасност на пътя, наречена „Сложи си колана“.Носенето на колан е от изключителна важност, особено в случай на пътен инцидент. Силен фокус в кампанията е поставянето на предпазни колани и на задните седалки, за което голяма част от хората все още нямат изграден навик. Последствията от неносеното на колан на задната седалка могат да са същите, както и от това на предните – фатални, категоричви са от организацията. Затова СБА създаде сайта , който по неочакван начин демонстрира последствията от катастрофа.Посетителите на страницата могат да чуят звуковата среда на произшествие от предните и от задните седалки, и сами да направят съпоставка как звучи една катастрофа от първи или втори ред в автомобила.А дали една катастрофа звучи по-безопасно на задните седалки може да проверите сами нa .", "date": "2019.12.24", "title": "СБА с кампания колко важни са коланите и на задните седалки"}
{"url": "https://offnews.bg/ikonomika/dimitar-margaritov-kzp-vnimavajte-kakvo-vi-markirat-na-kasata-718225.html", "text": "При пазаруването за празничната трапеза, когато и кошниците са по-пълни, потребителите да следят какво точно се отбелязва на касата. Да внимават дали един продукт - случайно или не - няма да бъде маркиран повече от веднъж или видяната на щендера цена няма да се окаже по-висока на касата. Това препоръча председателят на Комисията за защита на потребителите Димитър Маргаритов в предаването „Денят“ по телевизия Bulgaria ON AIR.Сред най-търсените за подаръци тези дни са детските играчки. Маргаритов припомни, че те също попадат сред стоките, които могат да бъдат върнати, ако са закупени през инернет. Важно условие обаче е да не бъдат ползвани за игра преди това.Председателят на КЗП апелира при проблеми с резервации за празниците хората да реагират. Първо – към търговеца, а ако проблемът не бъде решен, към контролните органи.Имаме конкретни примери в нашата дейност, в които сме постъпвали така и в крайна сметка потребителите са оставали все пак удовлетворени като краен резултат“, добави Маргаритов.На въпрос за какво все още най-много се оплакват потребителите Маргаритов отговори, че жалбите предимно са свързани с гаранционната отговорност, но понякога и с ограничаването на законови права на потребителите, туристически услуги и пр.Маргаритов прогнозира, че най-вероятно през следващите години ще се наблюдава тенденция за спад на броя на жалбите. Според него това се дължи на все по-доброто познаване на правата и повишената активност от страна на потребителите, както и на по-голямата информираност на търговците за техните законови задължения.", "date": "2019.12.24", "title": "Димитър Маргаритов, КЗП: Внимавайте какво ви маркират на касата"}
{"url": "https://offnews.bg/obshtestvo/api-preduprezhdava-koleda-idva-sas-sniag-i-poleditci-karajte-vnimate-718229.html", "text": "В нощта на Бъдни вечер срещу Коледа се очаква понижение на температурите, а по високопланинските райони е възможно дъждът да премине в сняг, като с това се увеличават и предпоставките за поледици, предупреждават от Агенция \"Пътна инфраструктура\" (АПИ). Прогнозата на метеоролозите е, че на 24-ти срещу 25-ти декември във вечерните и ранните сутрешни часове на места в Западна България и Предбалкана дъждът ще се примесва със сняг.В тази връзка АПИ призовава шофьорите да тръгват на път с автомобили, подготвени за зимни условия, да карат със съобразена скорост и да не предприемат рискови изпреварвания и маневри.Всички машини на пътноподдържащите фирми са в пълна мобилизация за почистване и обработване на републиканските пътища. За повишаване безопасността на движение е възможно затваряне на определени участъци за обработване на настилките с химически вещества и инертни материали.", "date": "2019.12.24", "title": "АПИ предупреждава: Коледа идва със сняг и поледици, карайте внимателно"}
{"url": "https://offnews.bg/futbol/fen-na-chelsi-e-arestuvan-za-rasistki-obidi-kam-igrach-na-totnam-718228.html", "text": "Запалянко на Челси е задържан, заради расистки обиди към халфа на Тотнъм Хюн-Мин Сон по време на дербито от английската Висша лига в неделя, което завърши с победа за \"сините\" от Лондон.Към момента това е единственият арест, направен от лондонската полиция, въпреки скандала с играча на тима от \"Стамфорд Бридж\" Антонио Рюдигер, който също се оплака от расизъм.Фенове на Тотнъм издаваха маймунски звуци, когато защитникът на Челси получаваше топката през второто полувреме след инцидента, при който Сон беше отстранен с червен картон заради ритник в гърдите на Рюдигер.Двата клуба остро осъдиха поведението на запалянковците и заявиха, че ще вземат най-строги мерки към виновните.", "date": "2019.12.24", "title": "Фен на Челси е арестуван за расистки обиди към играч на Тотнъм"}
{"url": "https://offnews.bg/futbol/hero-spira-futbolist-na-beroe-za-levski-718221.html", "text": "Треньорът на Берое Димитър Димитров - Херо може да осуети трансферните планове на Левски. Специалистът обяви пред “Меридиан Мач”, че няма никакъв шанс спряганият за трансфер на “Герена” защитник Александър Василев да бъде пуснат през зимата.Херо също така добави, че има твърде много неясноти около състава и селекцията на Берое и не иска да се разделя с основни играчи.“Няма как Александър Василев да отиде в Левски. Той има действащ договор с нас и аз държа много той да остане. И без това бяхме крайно ограничени откъм бройка в края на полусезона. При това положение как сега да се разделим с още един, и то основен футболист. Засега сме взели само Генади Ганев.От два месеца наблюдаваме доста футболисти. Ясно е, че имаме нужда от подсилване във всички линии, но не мога да коментирам кога, кои и колко хора ще дойдат принас, защото има все още много неяснота”, коментира Херо.Бургазлията отказа да коментира причините за раздялата с Иван Бандаловски.“Питайте него”, лаконичен бе Херо.", "date": "2019.12.24", "title": "Херо спира футболист на Берое за Левски"}
{"url": "https://offnews.bg/nashite-avtori/bog-se-rodi-koledo-718232.html", "text": "I.\"През следващата година се налага да дигитализираме спешно всички данни! Освен диверсификация е нужна и стратегия, свързана с децентрализация, глобализация, трябва да използваме нашия ментален капацитет, за да постигнем консенсус на базата на взаимния компромис\" - каканижеше някакъв чичка политик, гост в сутрешния блок на някаква телевизия.Госпожа Петкова се суетеше в кухнята.Зелевите листа, педантично нарязани с еднаква големина и подредени като войници един по един биваха свивани и напълнени с плънка.Задушен праз, в който се добавяше домашен червен пипер, ориз, чубрица. Госпожа Петкова си имаше своята тайна - добавяше в плънката малко зелев сок, който овкусяваше допълнително ориза.След като сви последната сърмичка и я постави в голямата тенджера, госпожа Петкова въздъхна и погледна стената, на която имаше черно - бяла снимка.Млад мъж в костюм и млада дама с булчинска рокля. Снимка от сватбата на госпожа Петкова и господин Петков. 1970 година...\"Ех, Митко, да не си бе отишъл сега, да хапнеш сармички. Бяха ти любими\", помисли си госпожа Петкова и, за да се разсее, смени канала на телевизора.\"Да, имаме бум на младите хора, които се завръщат в страната! Все повече хора смятат, че България е добро място! Това е, защото работим за Родината честно и безкористно!\", говореше премиер-министърът пред няколко журналисти, които гледаха измъчено, но не смееха да попитат откъде, аджеба, премиер-министърът е извадил подобни данни.Госпожа Петкова погледна в листа, който се намираше пред нея.\"Сарми - направени. Питката - нея ще я направя накрая, за да е топла. Чушки, пълнени с боб - готови. Тиквеник - готов. Само да ида за ракийка и май съм готова\", отметна дамата, а по телевизията започна репортаж за някакви хора, които били станали популярни в интернет, защото можели да казват първите няколко реда от новата песен на Азис, оригвайки се.\"Открих този талант в себе си като малък! Развих го и сега постигнах успех! В момента пиша книга, казва се \"Моят път към успеха\", разказваше човекът, който може да говори, оригвайки се.Госпожа Петкова обу новите си зимни обувки. Те бяха подарък от сина и снахата. От Англия.Великолепни, здрави обувки.Облече палтото и, оглеждайки панелния апартамент, отметна за последно дали трябва да направи още нещо.На елхичката беше забодена звездичка. Точно на върха.\"С Митко я купихме от пазара през 1973 година. Тъкмо бях забременяла с Иван. Толкова са здрави тия играчки\", помисли си госпожа Петкова, затваряйки външната врата.II.На летище \"Джон Ленън\" в Ливърпул цареше пълен хаос. Отляво и отдясно преминаваха всякакви хора. Забързани източноевропейци, изнервени американци, загадъчни азиатци.Иван Петков, работник в ливърпулска кабелна компания, заедно със съпругата си и малкият им син се опитваха да разберат от къде излита самолетът за София.\"Ако този идиот, шефът, не ме беше хванал да бачкам извънредно, щяхме вече да сме се прибрали и да не ми се налага да пътувам на Бъдни вечер\", рече на съпругата си Иван Петков, а по уредбата се чу съобщение: \"Всички пътници на Райън Еър за София, Букурещ и Прага да се явят на 4 гейт!\"\"Това съобщение не ми харесва\", - рече Иван Петков и, стиснал куфара, пое към указаното място.От колоните на летището се лееше песен. Коледна песен.III.Госпожа Петкова вървеше по улицата. В ръката си държеше торбичка. В торбичката имаше двулитрова бутилка от Фанта. Само че вътре нямаше Фанта, а сливова ракия.Ракията госпожа Петкова купуваше от бай Ставри - бивш колега на съпруга й, който сега беше пенсионер и имаше малка къща на село. Бай Ставри беше мераклия и правеше страхотна ракийка.Но понеже му откриха цироза на черния дроб, той не пиеше. Продаваше ракията и с парите, които си докарваше, подпомагаше семейния бюджет, който и без това не беше особено голям.\"Госпожо Петкова, здравейте\", чу нашата героиня.Обърна се и видя възрастна дама, която куцукаше на отсрещния тротоар.\"А, Николова, как сте? Не сте ли в чужбина при децата?\", учудено възкликна госпожа Петкова.\"Не, тази година съм си тук. Сестра ми счупи крак и няма да пътувам. Ще й помагам и ще прекараме заедно празниците\", рече Николова.\"А пък аз чакам Ваньо и съпругата му и внучето! Днес пристигат от Англия! Довечера ще посрещнем заедно Коледа! Сготвих и дори взех ракийка! Ваньо много я обича - греяна с мед. И съпругът ми много я харесваше\" - рече госпожа Николова.\"Светла му памет на Митко! Душа човек беше!\", рече Николова и додаде: \"Без време си отиде, не можа да дочака внучето ви.\"\"Да, така е. Липва ни много на всички. Ракът не прощава никому!\", рече госпожа Петкова.\"Желая ви весели празници. Моите деца няма да се прибират тази година. Имат много работа, шефовете им не ги пускат. Сигурно аз ще ходя при тях пролетта\"... Госпожа Николова произнесе някак машинално последните думи, сякаш за да не се усети, че са изречени с едва напиращи сълзи...IV.\"Мистър Петков, съжаляваме. Всички полети на Райън Еър днес са отказани. Пилотите на авиокомпанията са обявили 24-часова стачка. Ще ви компенсираме, а, ако не сте удовлетворени, можете да съдите компанията\", заяви служителят на летището.\"Не искам никаква компенсация! Искам да ми намерите друг полет!\", бесен изрече Иван Петков\"Опасявам се, че това е невъзможно! За днес всички полети са sold out. Коледа е\", отсече служителят, поглеждайки в компютъра пред себе си и уточни: \"Най-рано можете да летите след 2 дни с прекачване в Будапеща\".\"След 2 дни Коледа свършва! Какъв е смисълът изобщо да летим?\", възмути се Иван Петков.\"Съжалявам, но не носим вината ние. Знаете, че тези нискобюджетни компании са си рискови\", учтиво отговори служителят и още: \"Желая ви весели празници, ето ви телефоните, с които да се свържете, за да се разберете за компенсацията ви\".V.Госпожа Петкова редеше масата.В средата постави борови клонки. После свещ.Бръкна в шкафа и извади кристалния сервиз. Бяха си го купили някога от СССР. Екскурзия, на която отидоха със съпруга й.Госпожа Петкова нареди чашките за ракия. След това чашките за вино.В средата на масата постави питка. В питката имаше паричка.Докато Иван беше малък, съпругът и бележеше мястото, където се намира паричката. И тя се падаше все в малкия. По-късно спряха да бележат питката, но, странно как, паричката пак се падаше непрекъснато в Иван Петков. Госпожа Петкова се досещаше как се случва това, но си мълчеше и винаги много се радваше, че късметът ще е в сина й през следващата година.Сармите се получиха страхотно. Освен тях на масата имаше и ошаф, чушки, пълнени с боб, царска туршийка.Госпожа Петкова нареди и орехи, няколко цели глави чесън - казват, че чесънът носел здраве.Оглеждайки за последен път трапезата, госпожа Петкова пусна отново телевизора.\"Тази година икономиката ни е във възход. Това е позитивната новина по Коледа! България се превръща във все по-добро място за живеене. А и кредитният ни рейтинг расте!\", обясняваше финансовият министър, който бе гост на някакво обзорно политическо предаване...Госпожа Петкова погледна и изведнъж се плесна по главата - \"Ами салатата от кисело зеле?\".И веднага тръгна към мазето, за да качи една зелка.VI.\"Защо не вдига, звъня втори път?\" - изнервен и притеснен, Иван Петков набираше домашния телефон на майка си.Той, съпругата му и синът му седяха в един \"Бъргър Кинг\" в Ливърпул, все още с куфарите за път. В единия куфар имаше подаръци за майка му и за родителите на съпругата му - парфюм на Кристиан Диор, рокля, панталон, още някакви дреболии.\"Спокойно, ще вдигне. Сигурно е излязла за малко\", опита да разведри обстановката съпругата му.\"Мамо, къде си? Няколко пъти ти звънях, не вдигаш?\" - Иван видимо се беше свързал с майка си - \"А, за кисело зеле\". \"Ясно. Виж сега, има лоши новини. Не, всичко е наред, спокойно, здрави и живи сме. Има стачка. Всички самолети на компанията, с която трябваше да дойдем не летят 24 часа. Нямаме мърдане оттук. На практика не можем да пристигнем почти до края на Коледа. Съжалявам, мамо, наистина е отвратително\", рече Иван.\"Купили сме ти страхотен парфюм. Ще ти го пратя по пощата. коледна серия на Диор. Ще ти хареса. А, взел съм ти и обувки за пролетта. Да, да, ужасно е, така ми се хапваха твоите страхотни сарми. Сега ще ядем мазни хамбургери на Коледа\"...Иван затвори телефона.\"Как прие новината?\", попита съпругата му.\"О, тя никога няма да покаже, че й е кофти\", отвърна Иван. \"Когато тате почина, тя ме заведе на екскурзия. Разкъсваше се от мъка, но никога не ми показа, че страда. Каза ми, че тате би искал да не страдаме за него. И че иска да съм щастлив, защото само така той може да е щастлив горе. Знаеш я, такава си е\"...\"Двойният чийзбургер, господине\", подвикна продавачът в заведението за бързо хранене...VII.Госпожа Петкова седеше на празничната трапеза. Украсата на коледната елха светеше.\"Тази година постигнахме много! Не случайно спечелихме два пъти изборите! Но ще продължаваме да работим още повече! България се превръща в прекрасно място за живот, за култура, за бизнес, за инвестиции!\", говореше някой по телевизията.Госпожа Петкова откъсна питката. По едно парче за всеки.За Иван, за снахата, за малкия...И разрови парчетата.Паричката отново се падна в сина й.Госпожа Петкова отпи глътка ракия, гледайки сватбената снимка.\"Наздраве, Митко! Съжалявам, че те няма, за да видиш колко хубаво е днес в България\", рече си госпожа Петкова, а на вратата се позвъни.Бяха коледари. Две момчета от съседния вход.Ники, чийто баща работеше в Испания.И Гошо, който живееше в Кьолн, но се бе прибрал за малко по празниците.\"Бог се роди, Коледо\" - запяха двете момчета, а госпожа Петкова напълни кошничката им със сладкиши и баница.\"Ето ви и парички! И да сте живи и здрави\" - рече госпожа Петкова.\"Gracias\" - рече Ники.\"Danke\" - кимна Гошо.Бог се роди, Коледо!Честито и на вас, госпожо Петкова.И тази година сармите ви се получиха страхотно...", "date": "2019.12.24", "title": "Бог се роди, Коледо"}
{"url": "https://offnews.bg/sviat/supermoderen-ruski-iztrebitel-se-razbi-kraj-komsomolsk-na-amur-718220.html", "text": "Изтребител Су-57 падна в тайгата в Хабаровска област в Русия, но няма пострадали, предаде БТА.Изтребителят е паднал по време на изпитания в слабонаселения район.Източникът уточни, че става дума за модел Т-50 (заводското наименование на Су-57) на авиационния завод в Комсомолск на Амур, който правел изпитания.Изтребителят от пето поколение Су-57 е предназначен да унищожава всички видове въздушни, наземни и надводни цели. Самолетът има свръхзвукова скорост на полета, вътрешнофюзелажно въоръжение, радиопоглъщащо покритие (стелт технология), както и най-новото бордово оборудване.През август президентът Владимир Путин показа Су-57 на гостуващия в Русия негов колега - турския държавен глава Реджеп Тайип Ердоган и дори го качи в пилотската кабина на изтребителя.", "date": "2019.12.24", "title": "Супермодерен руски изтребител се разби край Комсомолск на Амур"}
{"url": "https://offnews.bg/volejbol/silvano-prandi-povika-15-volejbolisti-za-lagera-718233.html", "text": "Слекционерът на българския национален отбор по волейбол Силвано Пранди повика 15 състезатели за подготовката за олимпийската квалификация на 26 декември.\"Трикольорите\" ще играят в Берлин от 5 до 10 януари, като задачата е да се класират на Игрите в Токио през 2020 година.Разпределители: Георги Сеганов и Добромир ДимитровДиагонали: Цветан Соколов и Велизар ЧернокожевПосрещачи: Тодор Скримов, Николай Пенчев, Розалин Пенчев, Мартин Атанасов и Георги ПетровЦентрове: Виктор Йосифов, Теодор Тодоров, Светослав Гоцев и Алекс ГроздановЛиберо: Теодор Салпаров и Петър КаракашевПървата тренировка на националния отбор за мъже е на 26 декември следобед в София. Част от състезателите, като играещите в Италия Виктор Йосифов и Алекс Грозданов ще се присъединят ден по-късно.На 28 декември ще се включи и Цветан Соколов, който участва във финалния турнир за купата на Русия. Също на 28 декември между 16 и 16,30 ч в зала \"Христо Ботев\" състезателите и треньорският щаб ще бъдат на разположение на медиите.На 31 декември от 15:00 часа и на 1 януари от 16:00 часа ще се изиграят двете контролни срещи с Египет. Допълнително ще бъде обявено дали и приятелските мачове в \"Христо Ботев\" ще бъдат открити за фенове.Отборът на България заминава за Берлин на 3 януари в 11,50 ч.", "date": "2019.12.24", "title": "Силвано Пранди повика 15 волейболисти за лагера"}
{"url": "https://offnews.bg/futbol/referite-v-gartcia-obiaviha-stachka-sled-vzriv-na-nasilie-718223.html", "text": "Реферите в Гърция обявиха безсрочна стачка, която ще започне след Нова година в знак на протест срещу нарастващото насилие. Поредният инцидент, който преля чашата, беше атаката срещу дома на местен футболен съдия часове след негово спорно решение в мач от елита на страната между Волос и Олимпиакос (0:0).От полицията съобщиха, че нападателите са счупили стъкло и за хвърлили запалителна ракета в къщата в Атина на видеоасистент арбитъра, който отмени гол на шампиона Олимпиакос в началото на второто полувреме в неделя вечерта.Шефът на столичната съдийска колегия Панайотис Варучас заяви, че многократно е предупреждавал властите да осигурят допълнителна защита на реферите при подобни ситуации.\"От полицията просто ни игнорираха, въпреки че това, което се случи, можеше да се очаква. Съдията има две малки деца, семейството му, е в шок. Нуждаем се от по-добра защита или лигата скоро няма да може да намери съдии за големите мачове\", заяви Варучас.Собственикът на Олимпиакос Евангелос Маринакис пък беше бесен след отменения гол, като заяви, че реформите в съдийската система са се доказали като неуспешни и реферите продължават да вземат грешни решения.След снощната победа на ПАОК с 5:1 над гостуващия Атромитос тимът от Солун се изкачи на върха на класирането, на 2 точки пред Олимпиакос след 16-ия кръг.", "date": "2019.12.24", "title": "Реферите в Гърция обявиха стачка след взрив на насилие"}
{"url": "https://offnews.bg/futbol/levski-pozdravi-fenovete-si-za-koleda-i-nova-godina-718230.html", "text": "От Левски поздравиха феновете на \"сините\" за коледните и новогодишните празници. 26-кратните шампиони благодариха на запалянковците и пожелаха на всички щастлива и изпълнена с успехи нова година.\"\".", "date": "2019.12.24", "title": "Левски поздрави феновете си за Коледа и Нова година"}
{"url": "https://offnews.bg/sviat/v-turtcia-zapochvat-obshtestveni-obsazhdania-za-kanal-istanbul-718237.html", "text": "Решението за одобряването на доклада за ОВОС по проекта Канал Истанбул ще бъде взето в рамките на 15 дни, а 10 дни властите в турския мегаполис ще приемат и анализират положителните и отрицателните отзиви за него.Докладът за въздействието на проекта /за прекрояването на Босфора/ върху околната среда е изготвен на базата на заключенията на 55 различни структури и ведомства, предаде Анадолската агенция. Той бе обнародван от турското екоминистерство вчера.След изтичането на въпросните 10 дни, в рамките на не повече от 5 дни документът ще бъде отправен до министъра за одобрение.При изготвянето на доклада по ОВОС е определен маршрутът на новата водна артерия, предназначена да стане алтернатива на Босфора, анализирана е и възможността за въздействието на канала върху околната среда. Освен това е подготвен и списък на историческите и културните обекти по маршрута на канала, отчетени са рисковете, свързани с наличието на подземни водни ресурси, уточнява правителствената агенция.Анализирани са и рисковете, свързани с пропускателната способност на канал Истанбул. „Заради конвенцията от Монтрьо, нямаме никакви права върху проливите и корабите преминават както си искат. Помислете, ползват проливите и не печелите нищо! Но с Канал Истанбул ще имаме права, както е със Суецкия канал“, каза тогава турският лидер.Проектът ще струва около 10 милиарда долара, основен инвеститор е емирът на Катар. Новият кмет на Истанбул Екрем Имамоглу е категорично против него и призова Анкара да не торпилира свободното движение на военни и граждански плавателни съдове през Босфора.С него Турция обезсмисля Конвенцията от Монтрьо и буквално затваря Босфора. Документът, наречен Конвенция за черноморските проливи /Montreux Convention Regarding the Regime of the Turkish Straits/, е подписан през 1936 г. и е международно споразумение, което регламентира режима на преминаване на военноморски съдове през проливите и дава на Турция пълен контрол върху тях.Страни по конвенцията са Австралия, България, Гърция, Великобритания, Румъния, Русия /СССР/, Турция, Франция, /бивша/ Югославия, Япония. Тя продължава да е в сила след някои поправки.", "date": "2019.12.24", "title": "В Турция започват обществени обсъждания за Канал Истанбул"}
{"url": "https://offnews.bg/istoria/makedonskata-karvava-koleda-hiliadi-izbiti-i-75-g-malchanie-718231.html", "text": "За броени дни в навечерието на Коледа през 1944 г. на територията на днешна Македония са избити хиляди без съд и присъда. Тази трагедия, известна като “Кървавата Коледа”, 75 г. е най-голямото бяло петно в съвременната история на Македония.Масовото избиване на хиляди учени, лекари, известни юристи, дипломати, офицери, журналисти е сред най-пазените тайни. Днес няма нито една книга, нито едно журналистическо разследване, няма нито един кръст за избитите, където близките да запалят свещ в тяхна памет!По заповед на югославския диктатор Йосип Броз Тито хиляди македонци са товарени на камиони и избивани в дерета и горски местности. Така е в Скопие, Куманово, Щип, Велес, Охрид, Гостивар, Битоля, Владимирово, Берово и Прилеп. “Кървавата Коледа” не подминава и по-малките населени места, включително и селата, където на първо място са избивани кметовете, учителите и свещениците. Част от поповете са влачени за брадите по площадите.Операцията по избиването им се ръководи от комунистическия лидер по онова време в Скопие Лазар Колишевски. Той стриктно изпълнява нарежданията на Светозар Вукманович – Темпо, личният пратеник на диктатора Тито. Тук е мястото да припомним, че бащата на Колишев/ски/ е български опълченец, а самият Лазар пише писмо до цар Борис III /1918-1943 г./, в което определя себе си като българин. В избиването участват бивши сръбски четници, полицаи от времето на Кралска Югославия. Титовият режим връща обратно в Македония част от най-зловещите сръбски колонизатори за изпълнението на погрома.В този период в Охридско и Преспанско са убити общо около 23 000 българи. Стотици хиляди са арестувани и изпращани в концлагерите на Титова Югославия. На площада в Скопие публично са линчувани над 100 души. Близо 900 души умират от мъчения в скопското Кале, където са разстреляни 70 офицери.Днес в Словения, Хърватия, Босна и Херцеговина знаят за стотици хиляди избити от същия комунистически режим , както и за разкритите масови гробове. Но в Македония, където режимът на Груевски внушаваше нова идентичност и древно наследство с вдигането на паметници дори за Аминта III и Клеопатра, умишлено премълча и осъди на забрава жертвите на организацията /ВМРО/, чието име открадна неговата партия ВМРО – ДПМНЕ/.И до днес близките не знаят съдбата на бащите си, братята си или братовчедите си.Това е и единственият масов гроб от “Кървавата Коледа”, който е разкрит до днес в Македония. Техните кости са положени в обща гробници до църквата “Св. Спас”. “Тук се намират костите на моя дядо Андреев, но сърбоманите от ВМРО-ДПМНЕ оскверниха тяхната памет. Те разрушиха паметника и изпотрошиха плочата с техните имена. Това са жертвите във Велес от “кървавата Коледа”, разказва Богдан Андреев през сълзи пред унищожената надгробна плоча с имената на 53-та убити през януари 1945 г.За Драги Каров, един от учредителите на ВМРО-ДПМНЕ през 1990 г. във Велес, няма “никакво съмнение, че ВМРО-ДПМНЕ е създадена от сръбските спецслужби УДБА, с цел да съхрани сръбското влияние и подчинението на Македония и да сее омраза към България. Те не са македонци, те са македонисти, които работят в услуга на Белград. Сегашният лидер на ВМРО-ДПМНЕ Християн Мицковски е тежък сърбоман и няма никаква връзка с идеалите и ценностите на ВМРО. Той е обикновен изпълнител на големия престъпник и сърбоман Никола Груевски, който избяга в Унгария”, казва Каров.За Андреев и Каров истината е една и тя трябва да се знае от всички в Македония, за да може младата република да бъде истински независима и свободна.Б. ред. - Статията препечатваме от агенция БГНЕС.", "date": "2019.12.24", "title": "Македонската Кървава Коледа - хиляди избити и 75 г. мълчание"}
{"url": "https://offnews.bg/politika/esherihia-koli-vav-vodata-na-pernik-krizisniat-shtab-na-kraka-pri-bor-718234.html", "text": "Районната здравна инспекция в Перник откри бактерията „Ешерихия коли“ във водата, за обитателите на два жилищни блока ще се доставят водоноски, съобщава „За Перник“.Това са блоковете 12 и 13 в квартал „Проучване“, където питейната вода не трябва да се ползва, а хората ще разчитат на количествата от водоноските.От местното дружество В и К са заявили, че водоснабдяването до тези два блока е прекъснато, а в момента извършвали ремонт. Въпреки това хората от блока си искат водата, дори с бактерията „Ешерихия коли“, пише изданието.Жители на улица „Рашо Димитров“ също сигнализират за вода с цвят и мирис, различни от нормалното. Вероятно утре ще има някаква яснота от пробите там. Засега от домашните чешми на улицата не е открита „Ешерихия коли“.В момента храната за учебните заведения и детските градини се приготвя с вода от държавния резерв.Днес премиерът Бойко Борисов е приел в Министерския съвет представители на кризисния щаб на Перник, сформиран във връзка с бедственото положение в общината. На срещата присъстваха вицепремиерът Томислав Дончев, министърът на икономиката Емил Караниколов, кметът на града Станислав Владимиров и областният управител Емил Костадинов, съобщиха от пресслужбата на Борисов.В хода на разговора премиерът Борисов беше информиран за предприетите мерки във връзка с водната криза в района. Още днес започва обследването на загуби по мрежата по Клон 2, където по моментни изследвания се губят по около 90 литра в секунда.За целта ще се направят изкопи през около 150-200 метра в участъка, за да се разбере дали става въпрос за авария или за нерегламентирано отклонение. На 27 декември на река Владая ще се постави табела, че изграденото съоръжение за отклоняване на водата към язовир „Студена“ е временно, до преминаване на бедствието.Премиерът Борисов беше информиран и за предстоящия монтаж на разходомери на събирателна тръба след „Врелото“, на река Кладница, на река Матица, в участъка между Чуйпетлово и Боснек, на шахтата след ВЕЦ. От съобщението на правителствената пресслужба не става ясно какво точно е разпоредил и какъв е планът му за управлението на тази криза. Междувременно вчера стана ясно, че „Стомана Индъстри“ заплашва да изкара работниците си на протест в София, тъй като били неоснователни опитите вината за водната криза и за бедственото положение да се прехвърлят на завода.По-късно от пресцентъра на МВР съобщиха, че след състоялата се среща на кризисния щаб при премиера Бойко Борисов и набелязаните мерки за действие в бедствената ситуация в Перник, министрите Младен Маринов и Емил Караниколов са отишли да инспектират на място стартиралите ремонтно-монтажни дейности и обследването на трасето на Клон 2 от водопреносната мрежа на града.Двамата са проверили създадената организация за обследване на трасето, част от което преминава през територията на завод \"Стомана\". Целта на обследването е да се установи точната локация на оттечките и дали става въпрос за авария, или за нерегламентирано включване в мрежата.БНР съобщи, че полиция и жандармерия са влезли на територията на пернишкия завод „Стомана“. На място операцията се ръководи от вътрешния министър Младен Маринов и от представители на прокуратурата. По информация на „Хоризонт“ акцията е свързана с разследването около безводието в Перник.Екипите на полицията е трябвало да осигурят достъп до тръба, част от която минава през територията на завод „Стомана“, и да се провери дали има опити за отклоняване и незаконно източване на вода. На място е пристигнал и кметът на Перник Станислав Владимиров.", "date": "2019.12.24", "title": "Ешерихия коли във водата на Перник, кризисният щаб на крака при Борисов /обновена/"}
{"url": "https://offnews.bg/dw/v-balgaria-vsichko-varvi-po-plan-po-tehnia-plan-718239.html", "text": "Символът на 2019 годинаНаписал съм тези думи точно преди година. Но когато нещата се повтарят, човек може да препише от себе си. Още повече, че сега процесът, за който става дума, е значително напреднал и още по-видим.Поне за мен най-яркият и концентриран образ на този процес изглежда така:Центърът на София, граждани протестират срещу избора на нов главен прокурор. Сред тях - незнайно откъде събрани и докарани групи малки, големи и още по-големи мутри. Телевизионна репортерка пита неколцина защо са тук. \"Срещу Гешев\", \"Долу Гешев!\", казва един. \"Закона Гешев, за Гешев\", казва друг. \"За Гешев, да!\", поправя се първият. Трети носи лист с надпис: \"Гешев е расист\". \"Знаете ли какво пише тук?\", го пита репортерката. \"Да, Гешев - радост!\", отвръща той и раздава от същите листове на останалите. Никой не го поправя.Така командированите по улиците на София неграмотни менте-протестиращи родиха крилатата фраза, която символизира подмяната, лъжата и смисъла на цялата година. И може да послужи като нейна равносметка.За кого 2019 беше ползотворна?Да, за онези, които дърпат конците в държавата, изтичащата година бе видимо радостна и ползотворна. Тук става дума не толкова за разпределянето в правилна посока и усвояването на публични ресурси, за придобиването на нови активи и натрупванията по офшорни сметки. На този фронт нещата изглежда също си вървят както трябва, или поне не се е чуло за някакви неблагополучия или провали. Е, стават дребни гафове - например да се разчуе за някой и друг апартамент или къща за гости, но за това си има предпазни бушони, следите бързо се потулват и всичко се забравя.Нещата са под контрол, защото отдавна овладените най-различни регулаторни, надзорни и контролни органи и институции изпълняват възложените им задачи перфектно, като напълно \"независимо\" прилагат закона в зависимост от това за кого се отнася. Затова, например, може една и съща сделка да е забранена за един и позволена на друг; може голяма чужда компания непрекъснато да опитва и все да не успява да се освободи от бизнеса си, понеже явно още не си е намерила \"подходящия\" купувач; може очевидно най-ниската оферта в концесионен търг да бъде предпочетена пред останалите...Най-голямата \"радост\"Всичко това обаче не би било възможно без контрола върху прокуратурата - най-могъщата институция в държавата, ядрото на системата. Затова основната цел, свръхзадачата на 2019 година бе инсталирането на този пост на \"правилния\" човек. А успешното ѝ изпълнение, за което бе впрегнат целият властови, политически и медиен ресурс, е най-голямата \"радост\" на годината. Впрочем, \"радостта\" стана двойна, след като старият главен прокурор с почти пълно парламентарно единодушие бе настанен на овакантената ръководна длъжност в т.нар. антикорупционна комисия. Така че, пасиансът се нареди идеално и двете законодателно побратимени силови институции, които практически могат да правят каквото си поискат, ще продължат работа в приемственост и синхрон между своите ръководители.Кой какво да очаква?Те се кълнат, че няма да вършат тази работа \"селективно\" и ще се отнасят еднакво към всички. Човек би могъл да им повярва, ако не е чувал за пълната липса на присъди за корупция по високите етажи на властта. Ако е забравил как едни и същи разследвания и обвинения ту се активираха и повдигаха, ту се спираха и снемаха според това дали съответните хора са на власт или не. Или ако не бяха набиващите се на очи големи отсъствия в разследването и сред обвиняемите за аферата КТБ.\"Следва да се притесняват всички хора, които нарушават закона и така е във всяка демократична държава\", казва новоизбраният главен прокурор. Проблемът е обаче, че далеч повече основания да се притесняват имат останалите. И особено несъгласните, неудобните, конкурентите, пречещите по един или друг начин в политиката, в бизнеса, в медиите. Мнозина вече станаха жертва на системен тормоз и произвол.За да отбиват критиките, и новият, и старият главен прокурор ги определят като политически мотивирани. И се оплакват от политически натиск и политически опити за дестабилизиране и унищожаване на прокуратурата. Всъщност, въпросът кой кого контролира е доста спорен. По-скоро с информацията и инструментите, с които разполагат, двете силови институции могат да държат в зависимост, да изнудват и, когато преценят, да се разправят с всеки политик и всяка партия. Тъй че за някои в един момент може и да се окаже, че днешната голяма \"радост\" е била преждевременна и излишна.", "date": "2019.12.24", "title": "В България всичко върви \"по план\". По техния план"}
{"url": "https://offnews.bg/obshtestvo/temperaturite-padat-zhalt-kod-za-silni-vetrove-v-19-oblasti-718216.html", "text": "От северозапад в страната ще продължава нахлува с умерен и временно силен вятър ще продължи да нахлува студен въздух и температурите ще паднат още, показва прогнозата за времето на НИМХ.Минималните температури ще са между 2 и 7 градуса, максималните - между 5 и 10 градуса.Ще е облачно, а на места ще има превалявания от дъжд. В планинските райони ще падне сняг.За 19 области е обявен жълт код за силен вятър. На практика предупреждението е валидно за всички области без източна България, Перник, Кюстендил и Смолян.", "date": "2019.12.24", "title": "Температурите падат, жълт код за силни ветрове в 19 области"}
{"url": "https://offnews.bg/obshtestvo/evgeni-i-zheni-cherpiat-dnes-718153.html", "text": "Православната църква почита днес Св. мчца Евгения. Имен ден празнуват Евгени и Евгения, както и хора с производни имена като Жени, Женя, Жечка, както и Благородна и Първан.Името е от гръцки произход и означава \"благородна\". Света Евгения била римлянка, дъщеря на знатни родители - езичници. Баща й Филип бил управител на град Александрия и целия Египет. Тя се отличавала с бляскаво образование и красота. Девойката обаче се увлякла по християнството, напуснала родната къща и преоблечена като мъж, отишла в един мъжки манастир, където била покръстена, станала монах и след смъртта на игумена била единодушно избрана на негово място. Придобила голяма известност, изцерявайки бедните чрез молитва. Така приковала вниманието на една зла жена - Мелантия, която тя излекувала. Мелантия пожелала да прелъсти Евгения, защото я смятала за мъж. Като не успяла, тя я наклеветила, че уж преоблечената като мъж жена се опитала да я прелъсти.Евгения била арестувана и се видяла принудена да разкрие самоличността си на управителя на града - нейния роден баща. Семейството й се зарадвало, че е жива, и всички приели нейната вяра, за което Филип бил уволнен. След смъртта му близките се върнали в Рим и заживели в имение вън от града.Евгения предала вярата си на една знатна девойка - Васила, за което и двете били осъдени на страдания и посечени на самия ден Рождество Христово в 262 г. Клавдия погребала дъщеря си в своето имение извън града и сама скоро след това се поминала, като била предупредена насън за своята смърт от дъщеря си мъченица Евгения. ", "date": "2019.12.24", "title": "Евгени и Жени черпят днес"}
{"url": "https://offnews.bg/obshtestvo/dnes-utre-i-vdrugiden-parkiraneto-v-sinia-i-zelena-zona-e-bezplatno-718209.html", "text": "Днес, утре и вдругиден, както и в първия ден на 2020 г., забравяме SMS-ите за платено паркиране в столицата!На Бъдни вечер, Коледа и Васильовден паркирането в централната градска част и районите със „зелена” зона в София ще бъде безплатно.На официалните празнични дни 24, 25 и 26 декември, както и на 1 януари зоните за почасово платено паркиране \"синя\" и \"зелена\" няма да работят. Жителите и гостите на столицата ще могат да паркират автомобилите си на обозначените места без да изпращат SMS.От Център за градска мобилност напомнят, че във всички останали дни важат правилата за паркиране в зоните.", "date": "2019.12.24", "title": "Днес, утре и вдругиден паркирането в синя и зелена зона е безплатно"}
{"url": "https://offnews.bg/politika/sergej-lavrov-kompleksat-kamchia-e-sobstvenost-na-rusia-vreme-718236.html", "text": "Руският външен министър Сергей Лавров заяви, че предстои разглеждане на въпроса за собствеността на санаторно-оздравителния комплекс „Камчия“ на ниво Съвет за сигурност на Руската федерация с водещото участие на президента Владимир Путин.Това става ясно от стенограмата на изслушванията в горната камара на руския парламент, публикувана в сайта на външното министерство в Москва.„В контекста на вашия тезис за прокарването на нашите интереси в Европа. На черноморското крайбрежие в България има прекрасен санаторно-оздравителен комплекс „Камчия“, собственик на който е кметството в Москва. Неговата луксозна материално-техническа база не отстъпва нито на „Орльонок“, нито „Артек“. Всичко говори за необходимостта от използването на тази площадка за работа с нашите съотечественици в Евросъюза. Ние сме проучили този въпрос, изработихме концептуална основа за проекта. Никой не е против реализирането му, всички са „за“ – и кметство Москва, и федералното правителство.Но от 2015 година въпросът не е решен. Между другото, заплахата от загубата на този комплекс е повече от реална.  Как оценявате перспективата за реализирането на проекта и необходимостта от него?“Руският дипломат №1 се съгласява, че „това е уникален проект“. Ето как отговаря Сергей Лавров: Място, което се ползваше с колосална популярност сред младежите, спортистите, сред тези, които искат да развиват контакти между хората, между гражданите на Русия, България и други страни.Нас ни тревожи това, че напоследък се натрупаха крайно негативни тенденции в ситуацията около този комплекс. Редица от сградите са закрити, други са дадени под аренда. Не е много ясно отношението към собствеността, има дългове за данъци и такси, натрупване на различни изключително тревожни фактори“.От изложението на Лавров става ясно, че по време на визитата на премиера Дмитрий Медведев в България през март е била представена докладната му записка за реализирането на всички договорености. В нея  Било е предложено също кметство Москва и руското правителство в лицето на министерството на образованието да изработят варианти за промяната на тази собственост във федерална и да осигурят бюджетно финансиране. Посочени са и срокове през юни, представени са съответните доклади.„Но, за съжаление, бюрократичната машина се върти бавно, затова не знам дали ще издам голяма секретна тайна, но там беше също и Валентина Матвиенко /председател на Съвета на Руската федерация, бел.ред./. И ние сега готвим разглеждане на този въпрос на оперативното съвещание на постоянните членове на Съвета за сигурност на Руската федерация. Надявам се, че там с участието на председателя на правителството и на всички ведомства, които могат да съдействат за реализацията на тази схема, ние ще можем да стимулираме решение под председателството на президента. Надявам се, че това ще бъде направено бързо, защото, според нашата оценка, ситуацията наистина бързо деградира“, посочва Лавров в отговор на сенаторския въпрос.Тогава нашият МС даде близо 8 млн.лева за изграждането на магистрален водопровод с дължина над 10 километра. На церемонията по откриването през 2010 г. бяха вече бившият кмет на Москва Юрий Лужков и премиерът Бойко Борисов.През февруари 2016 г. департаментът по конкурентна политика в Москва обяви търг за продажбата на целия комплекс при първоначална цена с тогава валидния еквивалент на 66, 5 млн. евро.", "date": "2019.12.24", "title": "Сергей Лавров: Комплексът „Камчия“  е собственост на Русия, време е да се разберем с България"}
{"url": "https://offnews.bg/ikonomika/pak-otkriha-ptiche-meso-sas-salmonela-otnovo-e-ot-polsha-718227.html", "text": "Българската агенция по безопасност на храните (БАБХ) е установила наличие на бактерии салмонела в пратка от близо 21 тона птиче месо, произведено в Полша, съобщават от ведомството.Цялото количество е поставено под забрана. Месото е било предназначено за българска фирма.Изготвено е предупреждение по системата за бързо съобщаване за храни в рамките на Европейския съюз за уведомяване на полските власти за откритото замърсяване.Агенцията по храните упражнява засилен контрол върху всяка пратка с птиче месо с произход Полша, след случая с над 100 тона полско пилешко със салмонела, което стигна до пазара у нас преди месец.", "date": "2019.12.24", "title": "Пак откриха птиче месо със салмонела, отново е от Полша"}
{"url": "https://offnews.bg/offtopic/eto-koi-sa-osemte-naj-skapi-porodi-kucheta-v-sveta-716837.html", "text": "Големи кучета, малки кучета. С козина, без козина. Малки уши, големи клепнали уши. Бездомни кучета, породисти кучета. Ние всички ги обичаме (особено тези, които са изоставени).Американците дават средно около 1675 долара за кучето си, ако то е чистокръвно. Някои обаче са готови да платят значително по-високи суми, за да се сдобият с породата, за която винаги са мечтали. Ето кои са осемте най-скъпи породи кучета според The Dog Digest.Правим уточнението, че иде реч за цени, които американците плащат. У нас някои от тези породи се продават значително по-евтино. 1. Малко лъвско кучеТе са дребни, късокосмести и много скъпи кучета. Стават популярни в епохата на Ренесанса. Тези рошльовци могат да се видят на платна на Франсиско Гоя и Алберхт Дюрер. Само аристократите можели да си позволят да имат кученце от тази порода. Днес цената им в някой части на света достига до 10 хил. долара. 2. СамоедИмето на тази порода идва от самоедските народи в Сибир. Те използвали тези пухкави бели кучета като впрегатни животни, които да им теглят шейните в бялата пустош. Тези силни и доста своенравни кучета могат да струват от 8 до 10 хил. долара. 3. Тибетски мастифТибетският мастиф води началото си от древните номадски култури в Китай, Непал и Тибет. Племена на Химачал Прадеш използвали тази порода като пазач, за да защитят овцете си от хищници. Освен че са добри пазачи, мастифите по характер са спокойни, сдържани и относително дружелюбни с други кучета. Мъжките екземпляри могат да достигнат тегло от над 70 килограма и височина до 66 см. Цената за тази порода достига до 7 хил. долара.4. Фараонската хръткаФараонската хрътка е малтийска порода, чието име произлиза от Келб тал-Фенек и означава \"заешко куче\", тъй като традиционно са били използвани за лов на зайци. Тези кучета са високо интелигентни и атлетични. Струват около 6500 долара.  5. АкитаПородата Акита произхожда от планинските райони на Северна Япония. Тя може да бъде категоризирана като японска или американска акита, но всички кучета притежават късо двойно палто, подобно на това на сибирското хъски. Цените на акитите могат да достигнат до 4500 долара.6. Азавак Това е западноафриканско куче, което е с изключителна физика и ясно изразен елегантна походка. Очите им са бадемов цвят, притежават стройна фигура с пясъчен цвят. Тези екзотични създания могат да бъдат наши срещу цена, която тръгва от 3 хил. долара нагоре. 7. Перуанска инкаТова куче е безкосместо, като произходът му идва от перуанските култури още преди инките. Кучетата са уникални на външен вид и имат синьо-сива кожа. Тази порода е на цена до 3 хил. долара.8. СалукиСалуки е кралското куче на Египет, което означава, че е най-добрият приятел на човека, откакто фараоните бродят по пирамидите. Салуките са дългокраки, стройни кучета. Мъжките тежат до 27-30 кг. и са високи около 70 см. Цената на това куче достигне 2500 долара. ", "date": "2019.12.24", "title": "Ето кои са осемте най-скъпи породи кучета в света"}
{"url": "https://offnews.bg/razsledvane/sofia-si-e-porachala-bezumno-skapi-mebeli-za-tcentara-718214.html", "text": "Общината плаща по 10 000 лв. за градска пейка, 1000 лв. за кошче за боклук и по 400 лв. за обикновен ламаринен знак. Според първоначалните договори, сключени от Столична община по оперативна програма „Региони в растеж“, „Джи Пи Груп“ следваше да обнови участъци от улиците „Цар Шишман“, „6-ти септември“, „Солунска“ и „Граф Игнатиев“ (20 113 417 лв. без ДДС), а „ПСТ Груп“ да ремонтира пл. „Александър Невски“, пл. „Народно събрание“, градинките при университета, „Св. София“ и „Кристал“ (17 888 814 лв. без ДДС).Вестник „Сега“ публикува серия от материали за поръчаната от Столична община скъпа градска мебелировка в рамките на ремонта на две от централните зони на града. Според първоначалните договори, сключени от Столична община по оперативна програма „Региони в растеж“, „Джи Пи Груп“ следваше да обнови участъци от улиците „Цар Шишман“, „6-ти септември“, „Солунска“ и „Граф Игнатиев“ (20 113 417 лв. без ДДС) , а „ПСТ Груп“ да ремонтира пл. „Александър Невски“, пл. „Народно събрание“, градинките при университета, „Св. София“ и „Кристал“ (17 888 814 лв. без ДДС). Проектите претърпяха серия от корекции заради лошо качество и слаби проектантски решения, скандални се оказаха и цените за поръчаната по договорите градска мебелировка. Ценови рекорд тук постави заложена в офертата на „ПСТ Груп“ монолитна гранитна пейка с единична цена от 10 218 лв. без ДДС.КОЛКО СТРУВАТ МЕБЕЛИТЕСкъпите пейки по проект следваше да се доставят в парковата зона зад Военния клуб, като за 11 пейки Столична община бе готова да брои астрономическата сума от 112 404 лв. Цените се оказаха раздути и при други артикули. В офертата на „ПСТ Груп“ 1 кошче за боклук фигурира с цена от 988 лв. без ДДС. Сравнението на двете оферти пък освети необоснованo големи разлики в остойностяването на отделни дейности. Доставката и монтажът на една велостоянка за 6 велосипеда при „Джи Пи Груп“ бе заложена с цена от 1291 лв., а при „ПСТ Груп“ се предлага за 674 лв. Доставката и полагането на червени гранитни павета, размер 10/10/10, при „Джи Пи Груп“ е струвало 156.7 лв. на кв.м, а при „ПСТ Груп“ – 562.81 лв. на кв.м. Част от тези артикули след публикацията така и не бяха доставени. Така столичани не успяха да видят с очите си как изглежда гранитна пейка за 10 000 лв.Столичната община е развързала щедро кесията за закупуването на градски мебели при течащия ремонт на центъра. Какво и откъде да се купува, до голяма степен е било предрешено още на ниво проект, като цените при някои артикули сериозно надхвърлят пазарните. Така за едно кошче за боклук столицата ще плати симпатичната цена от 1000 лв., а монолитна градска пейка от гранит ще струва на столичани 10 000 лв. Това показа проверка на „Сега“ на базата на публично наличната информация за течащия ремонт в централните градски зони. В момента с пари от ЕС се работи по две градски зони. Общината е предпочела да скрие цените за по-скандалния ремонт – извършваните от фирма „Джи Пи Груп“ дейности. Договорът с фирмата е публикуван с всички задължителни приложения по техническото изпълнение, но не и с ценовата оферта. Така няма как да се провери оферираната от изпълнителя цена за изпълнението на редица дейности, предизвикали скандал заради неприемливи естетически решения или лош монтаж. Общината не дава информация и по отделни запитвания.Опитът да получим информация за цената, която столицата ще плати за злополучните перки по „Граф Игнатиев“ и Водната стена на пл. „Гарибалди“ не се увенча с успех, от общината не отговориха конкретно. Добра представа за разходите обаче дава договорът за другата зона с „ПСТ Груп“. Тук ценовата оферта е публична, а от документацията става ясно, че и двете фирми са работили с един и същ мострен каталог за изпълнението на договора. От техническите оферти се разбира, че доставчиците на някои от продуктите са едни и същи. Така може да се очаква, че предложените цени по отделни позиции от двете фирми са близки.Цените на „ПСТ Груп“ при някои продукти направо изумяват. Над 2 пъти е разликата в предложената от „ПСТ Груп“ цена за закупуване на улични кошчета спрямо пазарните цени за абсолютно същия модел, показа проверка на „Сега“. Според мострения каталог, изготвен от проектанта „А.Д.А.“, и за двете зони е заложено закупуването на кошчета с материал, устойчив на студ и вандализъм, капацитет 85 литра, тегло 9.6 кг и размери 47.5/76 см. За зоната, ремонтирана от „ПСТ Груп“, е предвидено поставянето на 129 кошчета от марка Аdmiral, като фирмата е предложила единична цена от 988 лв. без ДДС на бройка (127 452 лв. без ДДС за цялото количество). Кошче с абсолютно същите характеристики в каталога на „Мева“ за 2019 г. струва 392 лв. без ДДС. Не е ясно кога ще се монтират тези кошчета и дали моделът не е сменен – монтираните в момента в района съдове са от друг модел. Косвена информация за цената на прословутите перки на акула по „Граф Игнатиев“ разкрива друго проектантско решение – като антипаркинг елементи да се ползват гранитни блокове с размер 40/40/40. Блоковете може да се видят по протежението на улиците и в двете зони, като цената на един гранитен блок при „ПСТ Груп“ е 323 лв. без ДДС.В зоната на „ПСТ Груп“ е заложено да бъдат поставени 151 гранитни блока с цел ограничаване на паркирането, за цена от 48 759 лв. без ДДС. По договора с „Джи Пи Груп“ е заложено поставянето на още 542 антипаркинг гранитни блока със същите размери. Цената на перките би следвало да е близка – първоначално и тези ограничители бяха в правоъгълна форма, а после бяха преработени, за да не пречат. Последно се реши перките да бъдат сменени с чугунени стълбчета. Гранитът въобще е на мода при течащите ремонти на централната градска част въпреки скандално високите цени за отделни артикули. Така по договор с „ПСТ Груп“ е поръчано да бъдат доставени 11 монолитни каменни пейки срещу астрономическата сума от 112 404 лв. без ДДС (10 218 лв. бройката).От мострения каталог става ясно, че блоковете трябва да са от светлосив гранит с монтирано дърво за сядане върху тях, като не са посочени размери. До момента в зоната на ремонта на „ПСТ Груп“ няма доставени такива пейки, показа проверка на „Сега“. Сред куриозните продукти, поръчани по договора, е и изработен от ламарина знак за обозначаване на паркомясто за инвалиди.Ламариненият елемент с размери 40/40/60 ще се монтира върху статичен гранитен блок, като цената само на ламарината е 464 лв. без ДДС. В зоната на „ПСТ Груп“ е предвидено монтирането на 10 такива елемента. След избухването на скандала около друго странно проектантско решение – „Водната стена“ на пл. „Гарибалди“, общинският съветник от ДСБ Марта Георгиева обяви, че по нейна информация доставката и монтажът на творението са стрували 28 000 лв. Високите цени спрямо други оферти на пазара правят впечатление при много продукти. Така например по-обикновените пейки, класически дизайн, поръчани по договора с „ПСТ Груп“, са на стойност 849 лв. без ДДС. Класически пейки със сходни размери от тропическо дърво от друг доставчик може да се намерят за цени от 514 лв. Поръчани са 5 автоматизирани самопочистващи се тоалетни с единична цена 84 700 лв. без ДДС, а в интернет може да бъде открита оферта за тоалетна, изготвяна за община Бургас на същата фирма, на цена от 80 220 лв. с включен ДДС. Тук обаче е трудно да се провери дали характеристиките са еднакви и как самият монтаж товари цената. Заложена е и доставката на 7 велостоянки за по 6 броя велосипеди с единична цена 674 лв. без ДДС. Стойки за същия брой велосипеди, но друг модел, може да се намерят на цени от около 230 лв.МОСТРЕНИЯТ КАТАЛОГПри тези обществени поръчки изготвеният от проектанта мострен каталог до голяма степен е предрешил от кои вносители да се доставят съответните продукти. При строителните материали разнообразието е по-голямо, но при градските мебели посоченият модел води до ползване на един и същ доставчик и от двете фирми. Впечатление прави ползването на каталога на испанската фирма Novatilu. От него са заложени моделът за чешма Tree drinking fountain, оттам вероятно е заимствана и идеята за гранитни пейки.Гранитът по поръчката на „ПСТ Груп“ е доставян от „Евро строй 2016“, а по този на „Джи Пи Груп“ – от фирма „Жакот“. Не е ясно защо не е предпочетено обявяването на отделна обществена поръчка за доставка на градски мебели, за да се търсят по-изгодни цени.Източници:Столични община, Договор с “ПСТ Груп” ЕАД Столична община, Договор с “ Джи Пи Груп” АД Б. ред. - Този текст е от \"Черна книга на правителственото разхищение в България 2019\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.12.24", "title": "София си е поръчала безумно скъпи мебели за центъра"}
{"url": "https://offnews.bg/futbol/grand-sledi-iziavite-na-despodov-718238.html", "text": "Чешкият футболен гранд Спарта Прага следи футболист номер 1 на България за 2018 година Кирил Десподов, информира БТА.23-годишният Десподов е преотстъпен до лятото от италианския Каляри на Щурм Грац, като прави фурор с представянето си за австрийския клуб със 7 гола и 7 асистенции в 13 изиграни мача през есента.Със силните си изяви българският национал е предизвикал интереса на няколко клуба, сред които Спарта Прага.Спортният директор на чехите Томаш Росицки лично е наблюдавал българина в мача от австрийския шампионат срещу Алтах на 8 декември в Грац, като Росицки планира да присъства на поне още един мач на Десподов след зимната пауза.Щурм стартира пролетния полусезон в австрийскатна Бундеслига на 16 февруари с домакинско на Матерсбург.Спарта Прага заема четвъртото място в чешкия футболен елит, на 5 точки зад втория Виктория Пилзен след 20 изиграни кръга. Вторият дял от кампанията в местната лига също започва в средата на февруари.", "date": "2019.12.24", "title": "Гранд следи изявите на Десподов"}
{"url": "https://offnews.bg/ot-vas/pernichani-besni-na-bdzh-zaradi-vas-ne-mozhem-da-se-izkapem-717961.html", "text": "Жители на Перник изпратиха гневно писмо до редакцията на OFFNews, в което обвиниха БДЖ, че прави бедата им с водния режим още по-тежка.Според хората от миньорския град те били подложени на терор от страна на закъсалата жп компания и заради непрестанните закъснения не можели да се приберат навреме, за да заварят вода в чешмите си.Новото разписание на БДЖ, което влезе в сила преди дни, е още по-неудобно от действащото до момента, а освен това е безсмислено, тъй като влаковете традиционно тръгвали с огромно закъснение, твърдят перничани.В БДЖ наистина вече е събитие, ако жп композиция тръгне навреме и стигне по разписание до крайната си дестинация. Качеството на жп услугата продължава да е отчайващо.Ето и цялото писмо на перничани до редакцията на OFFNews:Уважаеми журналисти,В сайта на БДЖ наскоро бе публикувана новина, която вие сте публикували дословно:\"От неделя (15-и декември) влиза в сила новият График за движение на влаковете...С въвеждането на новия График за движение на влаковете ще бъде увеличен броя на пътническите композиции по някои направления, както и ще бъдат значително подобрени връзките на влаковете в някои от основните възелни гари, като времето за изчакване в гарите е значително намалено.Движението на влаковете в участъците с най-голям брой пътници в работните дни ще се осъществява на чести интервали и през 2020 г., основно по направленията София-Перник-София, София-Лакатник-София, Пловдив-Асеновград-Пловдив.\"Написаното обаче НЕ ОТГОВАРЯ НА ИСТИНАТА, която много лесно може да се докаже, например:По направлението София-Перник-София в най-натоварения период имаше влакове на 20 минути - сутрин от Перник в 7:05, 7:20, 7:40, сега в 7:20 и 7:45.На връщане съответно от София влакове имаше в 17:05,17:30,17:50,18:30,18:50 сега има в 16:50, 17:30,18:05,18:50, като най-ползваните влакове в 17:30 и 18:05 НИКОГА НЕ ТРЪГВАТ НАВРЕМЕ, ЗАКЪСНЯВАТ ДОРИ С ПОВЕЧЕ ОТ 30 МИНУТИ (т.е. чака се да дойде влака от Варна и Бургас).Ние, пътуващите от и за Перник сме подложени на терор от ръководството на БДЖ, не можем да се приберем навреме, за да избегнем водния режим!НАСТОЯВАМЕ ЗА ПУБЛИЧНО ИЗВИНЕНИЕ ОТ СТРАНА НА БДЖ и спазване на разписанието!", "date": "2019.12.24", "title": "Перничани бесни на БДЖ: Заради вас не можем да се изкъпем"}
{"url": "https://offnews.bg/futbol/kamburov-ne-se-otkazva-ot-presledvaneto-na-rekorda-na-zhekov-718222.html", "text": "Легендарният Петър Жеков не трябва да се успокоява преждевременно, че рекордът му от 253 попадения в елита ще оцелее. Най-близо до неговото постижение е нападателят на Берое Мартин Камбуров.Той започна годината от кота 216, а в момента попаденията му са 225 или разстоянието до постижението на Жеков е само 28 гола.Успокоението у Жеков настъпи след намека на Камбуров, че може би ще се откаже след сезона. В интервю пред “Тема Спорт” обаче Императора прави остър завой.Сега се очаква реакцията на Жеков, който наскоро се пошегува, че ще трябва да го картотекират в ЦСКА, за да си върне отново аванса и опази рекорда от Камбуров.“Пожелавам си здраве през 2020 година и да имам късмет да вкарам 10 гола през пролетта. Тогава със сигурност ще продължа да играя”, заяви Камбуров.", "date": "2019.12.24", "title": "Камбуров не се отказва от преследването на рекорда на Жеков"}
{"url": "https://offnews.bg/futbol/danachna-proverka-na-vsichki-v-upravata-na-bfs-vkliuchitelno-i-borisl-718217.html", "text": "Проверка на всички членове на изпълкома на БФС, включително и президента в оставка Борислав Михайлов, правят данъчните, информира \"24 часа\", като се позовава на свой отлично информиран източник, а новината била потвърдена и от НАП.Проверяват се всички лични финанси и данъчни декларации за 5 години назад. Все още обаче се обработват документите и няма данни дали е открито нещо нередно. Ако бъде открито, то ще последва персонална ревизия.Има идея да се проверят и част от хората от оперативното ръководство на футболния съюз, но още не е реализирана.Това е третата проверка срещу БФС в последните месеци.Първо в сградата на съюза се появи ГДБОП, като бяха иззети документи, свързани със съдийството. До момента, въпреки че изтекоха няколко месеца, няма никакви данни какви са резултатите от нея. Единствено шефът на съдиите Йордан Сталев бе отстранен за постоянно от изпълкома и на негово място бе назначен Костадин Стоичков.След това дойде и Икономическа полиция, която пък провери как са разходвани държавните пари, отпускани за деца и юноши от Министерството на младежта и спорта. Паралелно с това и инспекторатът към министерството прави собствена проверка за същото, като хора обикалят всички областни съвети, за да се уверят, че отпуснатите средства са били похарчени по предназначение.И от тази проверка все още няма резултати, въпреки че също мина доста време.В същото време всички от БФС бяха пуснати в отпуск за празниците и трябва да са на работа на 6 януари, ден след церемонията за футболист на годината на България.", "date": "2019.12.24", "title": "Данъчна проверка на всички в управата на БФС, включително и Борислав Михайлов"}
{"url": "https://offnews.bg/obshtestvo/patriarh-neofit-milosardie-i-topla-duma-za-stradashtite-gladnite-i-z-718241.html", "text": "Нека не само със слово, но и с дела на милосърдие, според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Това се казва в Рождественското послание на Негово Светейшество българския патриарх Неофит.Патриаршеското и синодално рождественско послание е подписано от патриарх Неофит и от всички 14 митрополити. Ето и пълния текст на словото:„,С неизказана радост и синовно преклонение пред дивния Божи промисъл, в святата нощ на Рождеството отново посрещаме Божия Син, Който се ражда за нас от пречистата утроба на Пресветата Дева. Ражда се и влиза в нашия свят, приел човешката природа, за да я възстанови и да я върне обратно в нейната първоначална чистота, да обнови нашето изгубено богосиновство и „да възкреси падналия образ\" (тропар на Предпразненството на Рождество Христово). Да освети човечеството, света и цялото творение с божественото Си присъствие и да засвидетелства по най-категоричен начин Божията жертвена любов към нас. Любов, достигаща дотам, че Бог „отдаде Своя Единороден Син, та всякой, който вярва в Него, да не погине, а да има живот вечен\" (Йоан. 3:16).Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: „Слава във висините Богу, и на земята мир, между човеците благоволение!\" (Лука. 2:14). Със светлата радост и с удивлението на витлеемските пастири ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме светото Му име, защото с Неговото Рождество за изстрадалия и потънал в грехове свят на нашите праотци започва нова епоха - епоха на светлината и на надеждата, епоха на Божието присъствие сред човеците, в която ние вече не сме сами, защото „с нас е Бог\" (Ис. 8:10).В тази епоха живеем и ние днес, и затова от нас Той очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че „... в мрака свети, и мракът я не обзе\" (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. „Бог става човек, за да може човекът да стане бог\" - както казва през четвъртото столетие дивният отец на Църквата свети Атанасий Велики.Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Иисус Христос.Отечески приветстваме и поздравяваме с Христовото Рождество всички верни чеда на светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание!Благодатта и мирът на раждащия се днес Богомладенец, и общението в Светия Дух да бъдат с всички нас!”.", "date": "2019.12.24", "title": "Патриарх Неофит: Милосърдие и топла дума за страдащите, гладните и жадните"}
{"url": "https://offnews.bg/obshtestvo/bistro-v-sofia-razdava-hrana-na-vazrastni-za-badni-vecher-718219.html", "text": "Собствениците на столично бистро раздават безплатна храна на възрастни хора за Бъдни вечер. Благородната инициатива се случва за 4-а поредна година, съобщи Нова телевизия.Готвенето е започнало от понеделник вечерта и в бистрото вече могат да нахранят 400 души.Между 12:00 и 15:00 часа всеки, който не може да си позволи топла вечеря, ще бъде добре дошъл в бистрото, което се намира на бул. „Братя Бъкстон”", "date": "2019.12.24", "title": "Бистро в София раздава храна на възрастни за Бъдни вечер"}
{"url": "https://offnews.bg/ikonomika/bachkovskiat-troianskiat-i-oshte-3-manastira-shte-badat-obnoveni-s-ev-718218.html", "text": "Пет от най-старите ни манастири, обявени за паметници на културата – Бачковският, Троянският, Кремиковският, Килифаревският и Плаковският, както и три църкви, се очаква да бъдат реставрирани с европейски средства. Така тези религиозни средища ще станат още по-привлекателни за поклонници и туристи.Ремонт на сгради, облагородяване на района и туристически център се предвижда да бъдат направени във втория по големина български манастир - „Успение Богородично“ край Бачково. Той кандидатства за европейско финансиране с проект „Бачковски – Православна Света Обител и духовна поклонническа дестинация“ на стойност малко над 1,2 млн. лв. от Оперативна програма „Региони в растеж“ 2014-2020 г. Така ще бъдат създадени нови възможности за поклоннически туризъм в един от най-обичаните и посещавани български манастири.В процес на разглеждане е проектът на още един забележителен паметник на културата от национално значение – Троянския манастир „Успение Богородично”. Там е необходимо да бъдат извършени реставрационно-консервационни и ремонтни работи на западното крило на манастирския комплекс и основната църква в него. Възможностите за развитие на мястото са големи, затова към проекта ще бъде добавена и концепция за туристически продукт. Троянският манастир „Успение Богородично“ е не само най-големият старопланински манастир, но и трето по големина духовно средище в България. Основан е в началото на 17 в. от няколко атонски монаха отшелници, които донасят със себе си чудотворната икона на Богородица Троеручица.Действащият девически манастир „Рождество Богородично“ край Килифарево също има нужда от средства за ремонт и реставрация. Идеята е там да бъдат изградени нова магерница, конферентна зала, паркинг, туристическа пътека до стария манастир и мост на река Белица. В културната история на България Килифаревският манастир „Рождество Богородично“ заема особено важно място. Основан е между 1348 – 1350 г. от Теодосий Търновски с подкрепата на Цар Иван-Александър и бързо се превръща в средище на оживена книжовна и просветителска дейност. В наши дни манастирът е обявен за културен паметник, счита се за един от шедьоврите на Българското Възраждане.Още една от българските светини ще има шанс да върне блясъка и славата си, благодарение на проект по европрограмата. Плаковският манастир „Св. пророк Илия“ край Велико Търново има нужда от средствата за основен ремонт и реконструкция на манастирските сгради и централния храм. Проектът предвижда основни реставрационно-консервационни дейности и изграждане на туристически атракции. Заданието в момента се съгласува с Министерството на културата, тъй като манастирът е национален паметник. Там през 1835 г. е организирана Велчовата завера, като един от водачите е бил бившият игумен на манастира отец Сергий. Плаковският манастир е основан по време на Втората българска държава, но не след дълго е бил разрушен. Около 1450 г. е бил възстановен отново, но по-късно многократно е бил разграбван и опожаряван, като последният пожар е бил в средата на миналия век – през 1949 година. Въпреки тежката му съдба, манастирът успява да опази икони, рисувани от Захарий Зограф, а величествената 26-метрова камбанария с красива декоративна зидария е дело на Кольо Фичето.В края на месец ноември беше подписан договор за ремонт на Кремиковския манастир по проекта на Столична община „Кремиковски манастир – духовният център на Софийската Света гора“. В светата обител ще бъдат инвестирани малко над 9,5 млн. лв. Предвижда се да бъде извършена реставрация на стенописи, ремонт на покрива и дренажа на средновековната църква „Свети Георги“ в манастира и да бъдат запазени и представени археологическите разкопки в района. Мястото ще стане привлекателно за все повече посетители с изграждането на Северно манастирско крило, в което ще има информационен център „Софийска Света гора”, музейна експозиция, магерница, параклис и камбанария. Там ще заработят и специални манастирски работилници, където посетителите ще могат да научат тънкостите в производството на сладка и сиропи от набрани в района плодове. Ще има организирани ателиета за популяризиране на традиционни за мястото занаяти. С беседи по вероучение, музика и изкуство, деца и младежи ще бъдат запознавани с християнската вяра в безплатни летни лагери. Ще бъде осигурен достъп за хора с увреждания до манастира, археологическите разкопки и музея. Кремиковският манастир е един от най-старите по нашите земи. Датира от времето на Второто българско царство и е обявен за национален паметник на културата. Чрез реализацията на проекта ще се създадат условия за разширение на настоящите му функции и превръщането му в духовен център за Софийска област, като ще популяризира и другите манастири от Софийската Света гора. Ще бъде създаден цялостен нов туристически продукт, който да съчетае културните и духовни ценности с природните забележителности.В края на ноември беше одобрено и финансиране за консервация и реставрация на фасадата на катедрален храм „Св. Св. Кирил и Методий“ в Бургас, който се намира в самия център на морския град и обновяването му ще допринесе за красивото и естетично оформяне на цялото пространство около храма.Още две православни църкви кандидатстват с проекти за обновяване. Това са храмовете „Св. Димитър“ и „Св. Панталеймон“ в област Видин. Към църквата „Св. Димитър“ е планирано и изграждането на музей.По управляваната от Министерството на регионалното развитие и благоустройството Оперативна програма „Региони в растеж“ 2014-2020 г. бе разработен специален механизъм, включващ безвъзмездни средства и нисколихвено кредитиране, по който храмовете - паметници на културата от национално и световно значение могат да кандидатстват за финансиране.Това не са първите православни храмове обновени с евросредства. В предишния период по Оперативна програма „Регионално развитие“ беше върнат блясъка на църквата „Св. Георги“ в с. Арбанаси. Беше ремонтиран покривът, укрепени бяха стените и сводът на храма и беше направен дренаж. 180 кв. м стенописи бяха реставрирани, а големият двор на светата обител беше оформен като парк. Всичко това даде възможност храмът, който допълва ансамбъла от късносредновековни църкви в Арбанаси, да бъде включен в туристическия маршрут в историческия резерват.Освен средствата по ОПРР, още над 4,4 млн. лв. по управляваните от МРРБ програми за трансгранично сътрудничество ще бъдат инвестирани за ремонт и благоустрояване на православни храмове.По програма Интеррег Румъния - България 2014-2020 се извършва реставрация на църквите „Св. Петка“ и „Св. Георги“ в Русе. Обновяването им е част от проекта „Християнско наследство по културния коридор Русе-Гюргево“ на стойност над 3 млн. лв. Предвижда се да бъде направен основен ремонт на двете църкви и създаване на туристически маршрути, които да представят културното и религиозно наследство в двата региона. Църквата „Св. Петка“ в Русе е паметник на културата, като архитектурният проект на храма е първият успешен опит за копиране на Кръглата църква в старата българска столица Преслав. Църквата „Св. Георги“ в Русе е построена в около 1840 г., след като съществуващата преди това дървена постройка е изгорена по време на руско-турската война в началото на 19-ти век.По програма ИНТЕРРЕГ-ИПП България - Македония 2014-2020 г. над 440 хил. лв. са инвестирани в ремонта на средновековната църква „Свети Архангел Михаил“ в гр. Рила. Извършена е и частична реконструкция на стенописите в нея. Църквата е включена в регистъра на Министерството на културата за недвижимите културни ценности от национално значение и е една от малкото добре запазени на Балканите, датирани от 12 век. Над 600 хил. лв. от Програма ИНТЕРРЕГ-ИПП България - Сърбия 2014-2020 са вложени в реставриране и консервиране на руините на църквата „Света Богородица” в с. Осиковица, община Правец. Археологическият обект се намира на 8 км. южно от с. Осиковица. Църквата е датирана от ХIV век и е изградена върху руини на по-ранна сграда и древно култово място. Обявена е за архитектурно-строителен паметник на културата от Античността и Средновековието. Обектът привлича посетители и до днес и е с голям туристически потенциал.", "date": "2019.12.24", "title": "Бачковският, Троянският и още 3 манастира ще бъдат обновени с европари"}
{"url": "https://offnews.bg/obshtestvo/na-badni-vecher-se-hapva-ot-vsichko-na-masata-za-da-vi-varvi-prez-nov-718154.html", "text": "Християнското семейство се събира довечера около масата на Бъдни вечер, както се нарича денят преди Рождество Христово. Бъдни се свърза с бдение, както и с бъдеще, символиката подсказва за предстоящото чудо.Бъдни вечер се нарича още Малка Коледа и Мали Божич. Според традицията на трапезата се слагат нечетен брой постни ястия - 7, 9 или 11. Обичаят изисква да се сложат на масата храни, които набъбват, за да растат късметът, щастието, здравето и плодородието.Централно място заема содената питка с паричка - в чието парче е парата, той ще е най-големият късметлия. Сервират се боб, зелеви сарми с ориз, пълнени сухи чушки, тиквеник, ошав, орехи, плодове, чесън и др. Всеки трябва да опита всички ястия, за да му върви през следващата година. Масата не се вдига, според вярванията - за да могат да дойдат близките покойници да вечерят.В полунощ срещу Рождество Христово поверието разказва, че небето се отваря, настъпва светлина, която могат да видят само праведните, а желанията се сбъдват.", "date": "2019.12.24", "title": "На Бъдни вечер се хапва от всичко на масата, за да ви върви през новата година"}
{"url": "https://offnews.bg/kultura/aktiorat-kaloian-paterkov-kino-se-pravi-s-liubov-718194.html", "text": "Възможно ли е в един-единствен живот човек да бъде футболист, актьор, режисьор и писател? Отговорът е в историята на Калоян Патерков, който освен всичко това е и добър човек, и любящ баща.Роден е през 1982 година в Пловдив – градът, който вероятно никога няма да напусне сърцето му. Това е мястото, което му позволява да изпълни младостта си с ярки събития – първо е футболист в „Ботев“ Пловдив, а после в „Локомотив“, и това е голямата му тийнейджърска страст.Успява да хвърли едно око и на леката атлетика.Тъй като се ражда с изкривен ляв крак, въпреки усилията на лекарите, идва моментът, в който трябва да се откаже от футбола.Лекарите препоръчват натоварването да бъде преустановено. И след като спортната искра угасва, 17-годишният Калоян изпада в голяма емоционална дупка.Точно тогава, все още ученик в електротехникума, забелязва плакат с обява от пловдивския независим театър „Апарт“, за попълване на актьорския състав.На изпита се представя със стихотворение на Христо Смирненски, получава шанса да стане актьор и така започва неговото голямо житейско приключение: театърът и киното.Следващата цел е НАТФИЗ „Кръстьо Сарафов“.Започва интензивно изучаване на история на театъра, подготовка по народни танци, модерни танци, балет – паралелно с практиката в театър „Апарт“. „Попивах като луд в „Апарт“, там попаднах на приятели, които ми помогнаха. Учех се да пея, да говоря, да танцувам, да имам присъствие – всичко необходимо за един артист. Преди това дори не бях чел на глас. Просто започнах да развивам уменията си с хъс и упоритост.“Макар и не веднага, а след цели четири опита – Калоян Патерков е приет в Академията на театралите.В последната година в „Апарт“ се запознава с Юлия Огнянова и Златина Тодева – две емблематични за българската сцена лица. Дипломното представление на Калоян е режисирано от Гергана Тодева – „Фантазио“ на Алфред дьо Мюсе, а самият Калоян е в главна роля. Може би този опит го тласка към драматичния театър.Специалистът, който насочва младия ентусиаст към куклите, е Соня Ботева – изключителен актьор и учител. Той се вслушва в съветите ѝ и е приет в специалност Куклен театър. Приемният изпит включва монолог, направа на кукла и етюд с нея. За седем минути той изиграва етюд за самия себе си и успява да блесне пред журито – Петър Пашов и Жени Пашова, прочути куклени режисьори.Днес школата по куклено майсторство е разединена и финансово притеснена. Това обаче не пречи на Калоян Патерков да продължава да влага енергията и мечтите си в театъра. Той е щатен актьор, а отскоро и куклен драматург във Видинския куклен театър. Под шапката на Пашови, при които учи, се играе дори и нощем. Калоян успява да се научи да работи с всички видове кукли – главички, петрушки, явайки, марионетки, импровизирани кукли. „Най-скъпият за мен момент на сцената беше клоунадата. Не става дума за цирковата клоунада, в която се разчита на смешката. Театралната клоунада идва от италианската школа и развива изключителна чувствителност и възприятие за много ярък характер. Моят клоун беше човек, който много иска да открие нещо забавно. Радва се като дете на всяка дреболия, но и бързо се срива.“С трупата от студентството Калоян успява да обиколи половин Испания, Полша, Унгария и др. На представлението им със сенки „Отвъд граници“ присъства дори българският президент. Не закъснява и наградата за дебют от конкурса „Златният делфин“ във Варна. „Силата на Пашови беше в етюди без думи. Ние разигравахме различни сюжети без думи, чрез един предмет, на фона на музика.“Впоследствие Калоян учи режисура при Петър Пашов, който му предава опита си в използването на един предмет на сцената – как да го движиш, как да създаваш образ от него, как да го използваш като метафора.След завършването на НАТФИЗ, Калоян Патерков се посвещава на киното. Сред заглавията на филмите, в които той е режисьор, асистент режисьор или сценарист, са: „Пари“, „СМС до мама“, „Семейство“, „Контражур“, „Никой“, „България – тази вечна ерес“ и др. През тази година е и скриптър в два нови пълнометражни български филма.Калоян навлиза в жанра трилър с филма „Контражур“, който през 2014-та година е номиниран от Българската филмова академия за най-добър късометражен филм. Въпреки това повечето му филми са драми, изследващи темата за отношенията в семейството. Най-голямото му вдъхновение е неговата дъщеря.Изучава кино в Нов български университет, но много голяма част от познанията си дължи на самообразоване. Въпреки това периодът в НБУ е много ползотворен и Калоян успява да направи цели дванайсет любителски филми – като режисьор, сценарист, актьор, оператор и монтажист, а филмът „Моето момиче“ дори печели Награда на публиката на НБУ.Театърът дава енергия и мощ на киното. Това са двете страсти, между които успешно се движи. „Аз съм човек, който търси непрекъснато нещо да прави, да чете“, казва за себе си артистът и показва настолните си четива – биографични книги, които са му безкрайно полезни и интересни. Казва, че скоро ще издаде първата си книга.Калоян е светъл човек и щастлив съпруг и баща. Обича безкрайно близките си и искрено страда, когато вижда семейства, които се разпадат. „Не трябва да оставяме егото да ни контролира“, казва Калоян.Можем да го видим в „Мързелан и Мързеланка“ (ДКТ Видин), спектакъл на Петър Тодоров по произведението на Асен Разцветников.", "date": "2019.12.24", "title": "Актьорът Калоян Патерков: Кино се прави с любов"}
{"url": "https://offnews.bg/sviat/tramp-se-iadosa-na-neiasnotite-po-impijchmanta-mu-718240.html", "text": "Президентът на САЩ за пореден път отправи критики към председателя на Камарата на представителите Нанси Пелоси.Доналд Тръмп открито изрази възмущението си по повод неяснотите около разследването за импийчмънта му в Сената, докато законодателите все още не успяват да се договорят за правилата за провеждането на съдебния процес, предаде АП /Associated Press/.На първо място критиките на президента бяха отправени към Нанси Пелоси, която отложи за неопределен срок внасянето на регламентите за процедурата по импийчмънта в Сената.„Тя ненавижда Републиканската партия. Тя ненавижда всички, които гласуваха за мен и за Републиканската партия. Тя нанася огромна щета на страната“, заяви Тръмп пред журналисти в своя голф-курорт във Флорида.„Мнозинството е наше, а сега те искат Макконъл да направи за тях нещо забележително“, каза той за демократите и допълни, че ще остави изборът на оптималния курс да бъде направен от лидера на мнозинството в Сената /Мич Макконъл/. „Той е много умен човек, много добър и много справедлив. Но те се разминаха с нас твърде несправедливо. А сега те искат справедливост в Сената“, посочи Тръмп.По-рано няколко американски медии съобщиха за документи, доказващи, че 90 минути след разговора на Тръмп с украинския президент Володимир Зеленски, назначените от Тръмп служители в административно-бюджетния отдел на Белия дом са поръчали на Пентагона да замразят военната помощ за Украйна.Нанси Пелоси заяви, че иска да изчака изясняването на условията за съдебния процес. Макконъл каза, че не изключва възможността за призоваване на свидетели, но същевременно не се стреми особено да получи нови показания. В същото време водещият демократ в Сената Чък Шумър настоява, че процес без свидетели ще носи „кафкиански“ характер. „Да се постигне договореност без документи и без свидетели ще бъде много трудно“, каза той в понеделник.Шумър иска да бъдат призовани свидетели, които са отказали да дадат показания по време на изслушванията в Камарата на представителите, сред които бившият съветник по националната сигурност Джон Болтън.Още когато бе гласуван стартът на процедурата по импийчмънт, Тръмп настоя за незабавен процес.", "date": "2019.12.24", "title": "Тръмп се ядоса на неяснотите по импийчмънта му"}
