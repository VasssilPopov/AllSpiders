{"url": "https://offnews.bg/politika/siderov-se-gotvi-da-darzhi-rech-pred-bnt-pak-shte-pravi-protest-712595.html", "text": "Утре партия Атака излиза на протест пред БНТ срещу \"цензурата, която е наложена върху Сидеров, и нарушаването на принципа за равнопоставеност на участниците в избори\".\"Волен Сидеров ще изнесе реч, след което ще тръгнем на обиколка по посока ЦИК\", обявиха тази вечер от ефира на \"Алфа\" - партийната телевизия на Атака.Същевременно пресцентърът на Атака съобщи, че днес Сидеров е ходил пред ЦИК и е искал среща.\"Аз и мои колеги искахме да питаме защо проявяват двоен стандарт? От една страна ЦИК казва, че не може да се намеси по казуса с БНТ. Не може и да поиска БНТ да изпълни споразумението, подписано от Кошлуков с Атака. В него се казва, че имам право на достъп до участия в БНТ и не може решение на Управителен съвет да отмени споразумението\", заяви Волен Сидеров пред журналисти пред сградата на ЦИК.\"В същото време ЦИК ме глобява за участието ми в \"Референдум\", за което решава, че съм нарушил нещо си. После пише писмо, че не може да се намеси и не може да отговори на искането ни да се осигури достъп до БНТ. Казва „не сме страна”. Веднъж е страна, веднъж не е. Това не е правно издържано поведение на институция, каквато е ЦИК\", твърди лидерът на Атака.", "date": "2019.10.06", "title": "Сидеров се готви да държи реч пред БНТ, пак ще прави протест"}
{"url": "https://offnews.bg/futbol/levski-ne-nameri-sili-da-se-protivopostavi-na-moshten-ludogoretc-712604.html", "text": "Лудогорец продължва своя безпогрешен ход, след като победи преследвача си Левски с 2:0 в двубой от 12-ия кръг на efbet Лига, игран на стадион \"Лудогорец Арена\".Футболистите на треньора Петър Хубчев владееха инициативата през първото полувреме, но допуснаха попадение, което бе дело на Мавис Чибота (16'), който се разписа при първата по-сериозна опасност за разградчани.През втората част домакините стояха добре подредени и удържаха напористите опити на \"сините\" да стигнат до изравнително попадение. В крайна сметка Клаудиу Кешерю (80') успя да отбележи и да сложи точка на спора.Така Лудогорец се откъсна на върха в класирането с актив от 30 точки. Левски остава с 26 пункта, колкото има и Локомотив Пловдив. \"Сините\" вече нямат победа над разградчани в 11 поредни мача.Лудогорец: Пламен Илиев, Жордан Икоко, Душан Григоре, Георги Терзиев, Антон Недялков, Яцек Горалски (Абел Анисе 68'), Стефан Баджи, Жоржиньо (Вандерсон 61'), Марселиньо, Мавис Чибота, Клаудиу Кешерю (Дан Битон 83')Треньор: Станислав ГенчевЛевски: Милан Миятович, Живко Миланов, Нуно Рейш, Холмар Ейолфсон, Иван Горанов, Мартин Райнов (Мартин Петков 83'), Кали Тиам, Станислав Иванов (Дени Алар 65'), Филипе Нашименто (Франко Мазурек 68'), Паулиньо, Найджъл РобъртаТреньор: Петър ХубчевВ друга среща, играна по-рано днес Дунав постигна неочаквана, но напълно заслужена победа при визитата си на Арда. \"Драконите\" победиха с 2:0 тима от Кърджали, като дори можеха да стигнат и до по-изразителен успех.Арда пък изигра един от най-слабите си мачове от началото на сезона и логично записа поражение. Ахмед Ахмедов и Стефан Христов бяха автори на попаденията.В средата на втората част домакините останаха и с човек по-малко, след като Илиас Хасани получи втори жълт картон.Ето и класирането след всички изиграни мачове от 12-ия кръг на първенството:", "date": "2019.10.06", "title": "Левски не намери сили да се противопостави на мощен Лудогорец"}
{"url": "https://offnews.bg/obshtestvo/sirak-za-vtori-pat-nameri-i-varna-portfejl-sas-znachitelna-suma-pari-712602.html", "text": "Мъж от Смолян намери и върна на собственичката й дамска чанта с портфейл с над 3000 евро, 1450 лева, дебитни карти и лична карта.Днес 30-годишният Илия Савов върна на жената крупната сума и документите. Той няколко пъти я помоли да преброи парите, но тя категорично отказа.„Не вярвах, че ще ми върнат парите. Благодаря на Илия. Той е достоен човек и ми върна вярата в доброто“, каза развълнуваната жена.Илия е намерил чантата до сградата на пощата в Смолян по време на автомобилното шоу „Смолян рейс 2019“.След като издирил собственичката чрез фейсбук и медиите той се уговорил с нея да се срещнат пред сградата на полицията, за да й върне парите.Благодарната жена даде на Илия 100 лева, а той каза, че веднага ще ги дари за благотворителната кауза на „Смолян рейс“ - млад мъж да събере пари за операция, за да може да проходи.Това е вторият случай, в който Илия намира изгубен портфейл. През декември миналата година до кино „Дружба“ в Смолян той открива портфейл с 1000 евро, намира собственичката, а тя от своя страна го черпи с шоколад.Илия е сирак, израснал в дом. Мечтата му е да ремонтира банята в общинското жилище, в което живее, както и да има семейство, за което да се грижи, съобщава пресцентърът на община Смолян.", "date": "2019.10.06", "title": "Сирак за втори път намери и върна портфейл със значителна сума пари"}
{"url": "https://offnews.bg/politika/ninova-v-dobrich-zhitnitcata-na-balgaria-ima-nuzhda-ot-prerabotvateln-712584.html", "text": "“Добрич има изключителен потенциал, който не се развива. Тук е най-голямото злато на България - зърното, което се изнася директно. По-полезно за района е развитието на преработвателна промишленост с добавена стойност. Където в възможно обществените дейности да се възлагат на местните фирми, а не да се докарват от други краища на България. Плащате една от най-високите цени за вода в страната. Общинско ВиК дружество би променило това. Общинските предприятия гарантират по-ниски цени на услугите”. Това заяви на среща с граждани в Добрич председателят на БСП Корнелия Нинова. Тя изрази подкрепата си за кандидатите на левицата в цялата област и се ангажира политиките им на местно ниво да имат подкрепата и на национално ниво от БСП.Кандидатът за кмет на левицата Георги Петков акцентира и върху решенията за демографската криза.Друг основен проблем по думите му е този с водата.Решението Петков вижда чрез това общината да стане съсобственик в иначе държавното ВиК.", "date": "2019.10.06", "title": "Нинова в Добрич: Житницата на България има нужда от преработвателна промишленост"}
{"url": "https://offnews.bg/politika/radina-bankova-znam-kak-lovech-i-selata-da-stanat-po-dobri-za-zhiveen-712582.html", "text": "\"Много хора ми задават въпроса защо при един успешен бизнес, който имам, съм се решила да се кандидатирам за кмет и какво се надявам да променя\", така започна разговора си с хората от селата Сливек и Българене Радина Банкова, която е кандидатът за кмет на БСП в Ловеч. За нея миналото на града с покрития мост на Кольо Фичето с големите фирми и предприятия е един болезнен спомен, тъй като сега нейната фирма за производство на трикотажни облекла със 150 работници е на трето място по брой на работни места в общината.Тя подчерта, че Ловеч е на последно място по икономическо развитие сред областните градове в страната.Според Радина Банкова освен демографската криза, срива на болницата и липсата на връзка между образованието и бизнеса в града, хората в малките населени места са оставени без елементарни грижи - липсват социални услуги, липсва медицинско обслужване, а в много от селата има празни помещения, които биха могли да се предоставят на лекари, за да работят там. Идеята й е селата да се обслужват с подвижна аптека и стоматологичен кабинет, кметовете на населени места и кметските наместници да проявяват повече внимание към проблемите на хората в населените места и да ги поставят за обсъждане и разрешаване в общинската администрация. Жителите на двете села запознаха кандидатът за кмет с проблемите, които имат с електроснабдяването, с непрекъснатите аварии с водопровода, има нужда от подмяна, както и с разкопаните улици. По думите на Минчо Казанджиев, три мандата кмет на община Ловеч, а сега трети в листата на кандидатите за общински съветници, за да ги има тези проблеми, това означава, че ръководството на общината от сегашния мандат не отделя никакви средства, поискани поради наложителни причини от кметовете на селата и от кметските наместници.", "date": "2019.10.06", "title": "Радина Банкова: Знам как Ловеч и селата да станат по-добри за живеене"}
{"url": "https://offnews.bg/sviat/turtcia-strupva-vojnitci-i-voenno-oborudvane-po%c2%a0granitcata-si-sas-sir-712603.html", "text": "Турция изпраща войници и военно оборудване на югоизточната си граница със Сирия.Местни медии съобщават, че войници придвижват танкове и бронетранспортьори към граничния район Акчакале.Вчера президентът Реджеп Ердоган заяви, че Турция може да предприеме скоро операция по въздух и суша в североизточна Сирия.Той твърди, че Турция е \"принудена\" да предприеме военни действия, за да гарантира своята сигурност.САЩ и Турция се споразумяха през август да установят заедно зона за сигурност на 30 километра в Северна Сирия - по протежението на турско-сирийската граница.Договорката включваше в тази зона да няма бойци от сирийските кюрдски милиции \"Сили за защита на народа\", които Анкара разглежда като терористична организация, свързана с нелегалната Кюрдска работническа партия.Турция обвинява САЩ, че се бавят в установяването на зоната за сигурност.Турция иска да разположи до два милиона сирийски бежанци в тази зона и няколко пъти вече обяви, че ще предприеме сама военна операция, ако не е доволна от напредъка по въпроса за установяване на зоната.", "date": "2019.10.06", "title": "Турция струпва войници и военно оборудване по границата си със Сирия"}
{"url": "https://offnews.bg/politika/fandakova-evropejskite-sredstva-ne-idvat-darom-a-se-zashtitavat-712585.html", "text": "Европейските средства не се получават даром, както се внушава. Заслужават се с подготвени проекти, които реално променят качеството на живот на хората. Нужни са знания, умения и доверие. София е пример как европейската солидарност достига и променя живота на хората. Това каза кандидатът за кмет на София Йорданка Фандъкова, издигната от коалиция ГЕРБ-СДС, при откриването на конференция „Предизвикателствата пред местната власт в процеса на евроинтеграция“, организирана от фондация „Конрад Аденауер”. Фандъкова обясни, че през настоящия програмен период София е защитила над 40 проекта и за града са спечелени около 930 млн. евро европейско финансиране за развитие на града. Повечето от проектите са свързани с качествената промяна и обновяване на градската среда, подобряване на транспорта, качеството на въздуха и по-добри условия за живот на хората. Благодарение на европейската солидарност София значително напредна в развитието на транспортната инфраструктура, в това число, метрото и реализира стратегически проекти в областта на околната среда. На дневен ред сега са инвестиции в кварталите.Метрото на София е най-големият проект и стратегически приоритет, който променя града и повишава качеството на живот. За 10 години изградихме 30 км. от съществуващата мрежа. През 2009 г. мрежата на метрото беше 9,6 км. Метрото използваха 70 хил. души дневно и свързваше с центъра „Обеля“ и „Люлин“. Днес мрежата на метрото е 40,2 км и с него всекидневно пътуват 350 хил. души. В момента изграждаме третия лъч с още 12 км, като първите 8 км от него ще бъдат пуснати в експлоатация до края на годината.Ръководителят на „Конрад Аденауер – България“ Торстен Гайслер посочи, че София се развива като растяща икономика през последните години. Без икономически ръст не би могло да се постигне развитие и промяна.", "date": "2019.10.06", "title": "Фандъкова: Европейските средства не идват даром, а се защитават"}
{"url": "https://offnews.bg/112/pian-ubi-16-godishno-momiche-na-peshehodna-pateka-v-sliven-712581.html", "text": "Момиче на 16 години е загинало около 4,00 часа тази сутрин, след като е било блъснато от лек автомобил на пешеходна пътека в Сливен.Детето е пресичало бул. „Бургаско шосе“ в района на бившия военен стадион. Според информация на полицията момичето е било с компания.Шофьорът на лекия автомобил е задържан за 24 часа. Установено е, че по време на инцидента той е бил в нетрезво състояние.Само преди месец на същия булевард, отново на пешеходна пътека, бяха ранени момче и момиче на 16 години.", "date": "2019.10.06", "title": "Пиян уби 16-годишно момиче на пешеходна пътека в Сливен"}
{"url": "https://offnews.bg/politika/-712601.html", "text": "Кандидатът за кмет на Горна Оряховица Явор Божанков, подкрепен от своето семейство, както и от цялата листа за общински съветници на коалиция „БСП за България“, АБВ, „Движение 21“ и от кандидатите за кметове на населени места, откри предизборната си кампания.В читалище „Напредък“ бяха представени кандидатите за Долна Оряховица и селата Драганово, Поликраище, Първомайци, Правда, Крушето и Писарево, както и пълната листа с 33 кандидати за съветници.„Със сигурност превъзхождаме опонентите с креативност, с талант и с чисти сърца. Моля ви за вашето доверие. Не обещавам безплатни неща. Eдинствено обещавам, че ще работя с чисто сърце“, обърна се към своите симпатизанти Явор Божанков.„В националната политика съм бил обект на натиск, заплахи, компромати и кал - заради своите действия и изказвания. Не ми тежат те, а мисленето, че всички са маскари, че всички били еднакви; че нищо нямало да стане. В тази предизборна кампания трябва да отговорим с кого сме – с бай Ганьо или с неговия автор-идеалист – Алеко Константинов”, каза Явор Божанков. Той допълни, че неговият отбор е от страната на разума.„Всички знаем какъв град беше Горна Оряховица, колко много млади хора имаше, колко бяха дълги опашките от млади хора пред киното. Виждаме и какво е в момента. Проблемите ни днес са последствия от недоброто управление”, подчерта Божанков.„Днешното управление се фокусира върху личния си интерес и интереса на един тесен кръг от фирми. Управлява се алчно. Решението е в хората - компетентни, чисти и млади. Можем да променим това – всички заедно“, каза той.", "date": "2019.10.06", "title": "Божанков: В предизборната кампания трябва да отговорим с кого сме – с бай Ганьо или с Алеко Константинов"}
{"url": "https://offnews.bg/112/vlak-pregazi-mazh-na-liniata-kraj-montansko-selo-712589.html", "text": "Влак е прегазил 64-годишен мъж на линията до спирката в монтанското село Пали лула.Инцидентът е станал в съботния следобед.Мъжът е пресичал жп линията, но бил бавноподвижен заради заболяване.Той не е успял да пресече преди преминаването на влака, който не спира на Пали лула.При наближаването си към мястото машинистът е подал сигнал, но мъжът не е успял да се придвижи по-бързо. Загинал е на място.", "date": "2019.10.06", "title": "Влак прегази мъж на линията край монтанско село"}
{"url": "https://offnews.bg/temida/gerdzhikov-npk-e-edna-lamarina-s-mnogo-dupki-ot-neprekasnati-popravki-712587.html", "text": "„В основната си част Наказателно-процесуалният кодекс е една ламарина с много дупки, с непрекъснати промени, с непрекъснати поправки на поправките, с непрекъснат натиск да се правят нови и нови промени съобразно конкретна ситуация в конкретен казус.“ Това каза пред БНР проф. Огнян Герджиков, бивш председател на Народното събрание и служебен премиер през 2017 година.Според проф. Герджиков непрекъснатите промени в законите не са само в областта на наказателното право.По думите на проф. Герджиков професионализмът у нас не е на почит и е в криза:Проф. Огнян Герджиков заяви, че е съвсем оправдано да се направи опит да се изработи нов Наказателен кодекс.Съдът може да не регистрира партията на Слави Трифонов \"Няма такава държава\", заяви още професорът. причината е, че законът не позволява партия да уронва доброто име и престижа на държавността.Герджиков допусна, че това може да е търсен ефект, защото така около партията на Трифонов ще се вдигне повече шум и формацията ще събере повече симпатизанти.", "date": "2019.10.06", "title": "Герджиков: НПК е една ламарина с много дупки от непрекъснати поправки"}
{"url": "https://offnews.bg/politika/borisov-v-balgaria-ima-goliam-potentcial-za-emiratski-investitcii-712590.html", "text": "Министър-председателят Бойко Борисов се срещна с престолонаследника на емирство Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал-Нахаян.„Нашите две страни играят важна роля в своите региони. Имаме сходни виждания и позиции по множество международни въпроси. Заинтересовани сме да развиваме сътрудничество в областите от взаимен интерес поради геополитическата важност и взаимосвързаност на нашите региони“, каза Борисов.По думите му откриването взаимно на посолства в София и Абу Даби вече дава положителни резултати и създава условия за значително улесняване на двустранния диалог и търговско-икономическото сътрудничество.Според българския министър-председател има голям потенциал за емиратски инвестиции у нас в сектори, които биха предизвикали интереса на фирми от ОАЕ, например високи технологии, транспорт, земеделие, хранително-вкусова промишленост, енергетика, туризъм.„Очакваме конкретни стъпки от емиратска страна в сферата на икономическото сътрудничество и увеличаването на стокообмена“, заяви премиерът Борисов.Българският министър-председател акцентира и върху значението на секторното сътрудничество в сферата на вътрешните работи, борбата срещу организираната престъпност и тероризма.Според него двете страни могат да обменят ценен опит относно стабилността и сигурността:„След последните ни разговори през октомври 2018 г. политическите развития в света и региона потвърждават значението на обмена на специализиран опит и информация за противодействие на всички рискове и заплахи, произтичащи от радикални и екстремистки организации и идеологии“, изтъкна българският премиер.Борисов поднови поканата към шейх Мохамед бин Зайед Ал-Нахаян да посети България, като подчерта, че \"визитата ще издигне отношенията на нашите две страни на още по-високо ниво\", съобщават от правителствената пресслужба.", "date": "2019.10.06", "title": "Борисов: В България има голям потенциал за емиратски инвестиции"}
{"url": "https://offnews.bg/112/avtobus-se-preobarna-v-kanavka-na-magistrala-trakia-712592.html", "text": "Автобус се преобърна в канавка на магистрала \"Тракия\".Пътният инцидент е станал днес следобед между Нова Загора и Стара Загора.В автобуса е имало двама души - шофьорът и негов спътник, който е леко пострадал.Той е с комоцио и рана на главата, откаран е в болница в Стара Загора, съобщава bTV.", "date": "2019.10.06", "title": "Автобус се преобърна в канавка на магистрала Тракия"}
{"url": "https://offnews.bg/politika/milka-hristova-bsp-20-ot-investitcionnata-programa-na-sofia-da-ia-z-712586.html", "text": "Един от големите недостатъци на сегашния модел на управление на Столична община е прекалената централизация на бюджета. Това заяви досегашният заместник-председател на СОС Милка Христова, която е втора в листата на БСП за общински съветници за предстоящите на 27-ми октомври местни избори в ефира на \"Канал 3\". Според нея, 20% от инвестиционната програма на София трябва да бъде заделена за районите.Милка Христова е категорична, че е необходима децентрализация, тъй като в момента на практика администрацията в Столична община решава кой кмет да бъде успешен, като му задели повече средства за инвестиционни разходи, и кой да бъде неглижиран.Милка Христова добави, че БСП има коренни различия по отношение на визията за развитието на София в сравнение с управляващите досега.Според Христова, един от основните проблеми за София е фактът, че кметът Фандъкова управляваше с много удобно мнозинство в СОС, което одобряваше всяко решение, независимо дали е добре обмислено или не.", "date": "2019.10.06", "title": "Милка Христова, БСП: 20% от инвестиционната програма на София да я заделим за районите"}
{"url": "https://offnews.bg/lajfstajl/bludnitci-se-zavrashtat-po-epic-drama-s-naj-novia-si-sezon-na-9-okto-712355.html", "text": "Може би най-пикантният сезон на щекотливия „Блудници“ дебютира на 9 октомври, сряда, от 22:00 часа в дома на епичната драма -  .Създателите на поредицата винаги успяват да представят нови таланти. В този сезон това е Аш Хънтър, който играе Хал Пинчър, брат на новия сводник в града Айзък Пинчър. В неговите одежди пък влиза Алфи Алън, познат с ролята си на Теон Грейджой в Game of Thrones, както и с появата си в „Джон Уик“ с Кеану Рийвс. Лив Тайлър - в ролята на лейди Фиц (), е открила свободата в отсъствието на брат си, но отново ѝ е оказан натиск. Лив Тайлър дебютира във втори сезон на създадения от изцяло дамски творчески екип „Блудници“ като лейди Изабела Фиц - жена, която притежава цялата класа, пари и социално положение, за които Маргарет Уелс и Лидия Куигли се борят.Маргарет Уелс (в ролята е забележителната Саманта Мортън, The Walking Dead, Minority Report) е заточена в Америка, а Лидия Куигли линее в Бедлъм. Тя е нещастна там, докарана до ужасно състояние чрез мъчително лечение, но нова пациентка повдига духа ѝ. В ролята на Лидия Куигли се превъплъщава номинираната за „Оскар“ за изпълнението си във „Невидима нишка“ с Даниел Дей-Луис - Лесли Манвил, която можете да очаквате в епичната нова драма за Втората световна война „Свят в пламъци“ (World on Fire). По Epic Drama от 10 ноември.Изглежда, че дъщерите на Маргарет Уелс - Шарлът (в ролята Джесика Браун Финдли, Downton Abbey) и Люси ) - най-накрая ще могат да се спасят от старите вражди на майка си. Шарлът управлява публичния дом на Уелс, а Люси се радва на слава и богатство като куртизанка. Тя обаче скоро разкрива, че управлението на доходоносен публичен дом създава повече врагове, отколкото приятели.„Блудници“ сезон 3 е по  всяка сряда от 22:00 часа.Пилотният епизод от сезон 2 може да се види свободно онлайн на .", "date": "2019.10.06", "title": "'Блудници' се завръщат по Epic Drama с най-новия си сезон на 9 октомври"}
{"url": "https://offnews.bg/obshtestvo/pochitame-apostol-toma-neverni-dnes-praznuvat-stroiteli-i-arhitekti-712564.html", "text": "Християните почитат днес Свети апостол Тома, наричан Неверни. За имен ден черпят Тома и Томислав, денят е празник на архитекти и строители.Свети ап. Тома бил един от най-преданите последователи на Исус Христос. След възкресението на Спасителя обаче, той поискал сам да види белезите от гвоздеите по тялото му и да постави пръста си в раните му, за да се увери, че е възкръснал. Христос се появил и накарал Тома да го докосне.Апостол Тома е проповядвал в Партия, Мидия и далечна Индия. Там той извършвал чудеса, изцелявал недъзи и така много хора се обръщали към Христовата вяра. Св. Тома покръстил в един град царицата и сестра й, заради което разгневеният цар го затворил в тъмница, подложил го на страшни мъчения, но светецът винаги оставал невредим.Накрая войниците го убили пред погледа на множество негови ученици и така св. Тома завършил живота си.Апостол Тома бил изкусен строител, затова в иконите е изобразяван с дюлгерски метър в ръка, а 6 октомври е патронен празник на архитекти, зидари и строители.", "date": "2019.10.06", "title": "Почитаме апостол Тома Неверни, днес празнуват строители и архитекти"}
{"url": "https://offnews.bg/sviat/niderlandia-se-otkazva-ot-imeto-holandia-712588.html", "text": "Правителството на Нидерландия реши да се откаже от името Холандия, съобщи порталът Adformatie, цитиран от БГНЕС. Властите на страната смятат, че имиджът на страната трябва да се обнови, тъй като Холандия се асоциира от туристите основно с наркотици и амстердамския \"Квартал на червените фенери\".Процесът по ребрандирането вече е започнал.Популяризирането на името Нидерландия ще бъде активно налагано на международни събития, като например конкурса за песен на Евровизия 2020.Футболният отбор на страната също ще изостави познатото на феновете име във всички мачове. Ребрандирането ще засегне и спортистите, които ще представляват страната на Олимпиадата-2020 в Токио.", "date": "2019.10.06", "title": "Нидерландия се отказва от името Холандия"}
{"url": "https://offnews.bg/obshtestvo/valezhite-spirat-shte-izgree-i-slantce-712565.html", "text": "Днес ще има променлива облачност, която за щастие често ще намалява до слънчево време, показва прогнозата на НИМХ. Сутринта на места в крайните югоизточни райони все още ще превалява. Ще бъде ветровито с умерен, в Дунавската равнина и западната част на Горнотракийската низина и временно силен запад-северозападен вятър. Атмосферното налягане ще се повишава, но ще се задържи по-ниско от средното за месеца.Над Черноморието облачността ще бъде променлива, по-значителна в сутрешните часове и на места по южното крайбрежие ще превали. След обяд ще се установи предимно слънчево време. Ще духа умерен запад-северозападен вятър. Максималните температури на въздуха ще са между 16 и 19 градуса, а температурата на морската вода - 20-21 градуса. Вълнението на морето ще бъде 2 бала. В планините ще бъде ветровито, с умерен и силен запад-северозападен вятър. Облачността ще е променлива, често намаляваща до слънчево. Сутринта в Странджа ще има превалявания в процес на спиране. Максимална температура на височина 1200 метра - около 11 градуса, на 2000 метра - около 3 градуса.В началото на следващата седмица облачността отново ще е по-често значителна и ще превалява, в понеделник - главно в Южна България, във вторник - и на изток.Вятърът ще се ориентира от североизток, втория ден в източните райони временно ще се усили. Дневните температури отново ще се понижат, повече в източните райони и максималните ще бъдат предимно между 12 и 17 градуса.", "date": "2019.10.06", "title": "Валежите спират, ще изгрее и слънце"}
{"url": "https://offnews.bg/offtopic/na-344-godini-se-spomina-alagba-kostenurkata-na-vladetelite-ogbomosho-712567.html", "text": "Костенурка, чиито собственици от кралски произход твърдят, че е на 344 години, е починала в двореца на традиционния владетел на Огбомошо, Югозападна Нигерия, предаде БГНЕС.Въпреки че зоолози се съмняват, че костенурката може да е достигнала такава напреднала възраст, кралските ѝ собственици казват, че Алагба, което означава старейшина, е живяла в двореца от векове.Описвайки костенурката като „най-старата в Африка“, Аяму заяви:Твърди се, че костенурката е била донесена в двореца от третия традиционен владетел на града Исан Окумоеде преди стотици години.Експерт от Лагос обаче изразява скептицизъм по отношение възрастта на кралската костенурка, тъй като „обикновено средната възраст на костенурките е около 100 години“.", "date": "2019.10.06", "title": "На 344 години се спомина Алагба, костенурката на владетелите Огбомошо"}
{"url": "https://offnews.bg/obshtestvo/chernomorieto-se-vdiga-na-protest-sreshtu-depo-za-opasni-otpadatci-712566.html", "text": "Жители на три населени места от община Созопол излизат на протест в 10 часа. Те ще изразят недоволството си от площадките за временно съхранение на опасни битови отпадъци в село Атия, съобщи БНР. Хората ще поискат решаване на проблема с имотите им в Черноморец и ще настояват за мерки срещу безводието в село Присад.Жителите на Атия са категорични, че избраният терен за пилотен център за разделно събиране на опасни видове отпадъци по българо-швейцарска програма е неподходящ.От Присад поставят проблема за водоснабдяването, пояснява Ванча Байлова.Министерството на регионалното развитие се е обръщало многократно към община Созопол тя да се заеме с разрешаването на проблема им, но без резултат.", "date": "2019.10.06", "title": "Черноморието се вдига на протест срещу депо за опасни отпадъци"}
{"url": "https://offnews.bg/futbol/kristiano-dzhareta-ne-e-predlagal-serse-kozmi-za-trenior-na-tcska-712569.html", "text": "Спортният директор на ЦСКА Кристиано Джарета коментира появилата се информация, че е предложил италианец за треньор на отбора.\"Вижте, това е много деликатен въпрос и в този момент не могат да се правят коментари. Това е вътрешноклубна тема. Логично е да се пише за Серсе Козми, защото той беше треньор в последния ми престой като спортен директор преди ЦСКА - в Асколи.Но Козми не е вариант за клуба. Не сме го обсъждали и не стои на дневен ред. Засега за мача с Витоша на линия е Милош Крушчич\", каза Джарета пред \"Тема Спорт\".Все пак италианецът е обсъдил имената на няколко свои сънародници за поста на \"Армията\". В същото време стана ясно, че ЦСКА ще играе контролата с Пирин на 12 октомври, събота.Двубоят е в Благоевград и ще започне в 16:00. Часът и датата са били потвърдени, след като СТК към БфС обяви програмата за предстоящите няколко кръга в шампионата.Не е изключено следващият треньор на ЦСКА да дебютира именно в спаринга с Пирин.", "date": "2019.10.06", "title": "Кристиано Джарета не е предлагал Серсе Козми за треньор на ЦСКА"}
{"url": "https://offnews.bg/offtopic/nashenka-ot-dzhebel-stana-mis-turtcia-712568.html", "text": "22-годишната Симай Расимоглу стана носителка на титлата „Мис Турция“ за 2019 година.Финалът на състезанието се проведе в сряда вечерта в Истанбул. „Много съм щастлива и горда, че ще представя страната си пред света“, каза след спечелването на титлата новата „Мис Турция“.Красавицата Симай е дъщеря на изселническо семейство от България. Родителите на Симай, която е родом от Истанбул, са от Кърджалийско, като баща й е от гр. Джебел, а майката – Момчилград.Симай Расимоглу е първата победителка от имигрантско семейство. Тя успя да пребори конкуренцията и да спечели титлата сред 20 красавици от цяла Турция.„Мис Турция“ 2019 е висока 188 см и тежи 57 килограма. Прави впечатление, че тя е най-високата „Мис Турция“ печелила някога титлата, пише Тя е завършила „Архитектурна реставрация“ в университета „Улудаг“ в Бурса.Симай ще представи Турция на конкурса „Мис Свят“, който ще се проведе в Англия.Симай Расимоглу живее в Истанбул и работи в частна фирма, като вътрешен дизайнер, пишат турските медии. Тя не пропуска да отбележи, че винаги е обвързана с изкуството. Сред своите цели красавицата си е поставила да се доразвие в своята област и да завърши второ висше. Сред другите цели на Симай са да открие училище за изкуства за малки деца.В своята профил във Фейсбук новата „Мис Турция“ не е забравила и България. Симай Расимоглу е публикувала своя снимка от Момчилград – родния град на родителите й.", "date": "2019.10.06", "title": "Нашенка от Джебел стана Мис Турция"}
{"url": "https://offnews.bg/futbol/treniorite-na-levski-i-ludogoretc-imat-obshti-mentori-712571.html", "text": "Треньорите на Лудогорец и Левски - Станислав Генчев и Петър Хубчев за първи път ще се изправят един срещу друг днес. Макар и двамата да са от различни поколения, те имат много общо помежду си.И това не е само фактът, че са имали досег с националния отбор. Хубчев бе негов селекционер до месец май, а след това бе заменен от Красимир Балъков.На последния помага Станислав Генчев - двамата с Бала бяха заедно и в Етър. Сред другите общи неща между днешните съперници е, че и двамата са минали през \"Герена\" като футболисти са вдигали титли със \"сините\".Със сигурност Хубчев е взел нещо в треньорството от двама наставници, които е имал като играч на Левски. През сезон 1992/93 той стана шампион със сините, а на кормилото на тима бе Иван Вутов.В онзи сезон Хубчев е вторият най-използван играч в първенството - записва 29 срещи, като с 30 е единствено Пламен Гетов. През следващата година пък сегашният треньор на сините със сигурност е научил нещо от съвместната си работа с Георги Василев-Гочето.Точно от Вутов и Гочето е попивал знания и Станислав Генчев. Василев бе последният му наставник като играч в Етър. А след това, когато пое \"виолетовите\", младият треньор работеше съвместно с Иван Вутов.Всъщност той ползваше и неговия лиценз, тъй като нямаше право да бъде старши. Днес Генчев и Хубчев ще са едни от най-важните хора на стадиона в Разград.Първият започна отлично кариерата си начело на \"орлите\" - все още няма поражение. Треньорът на \"сините\" също започва да вижда плодове от работата си. И е гладен за трите точки от сблъсъка на \"Лудогорец Арена\".", "date": "2019.10.06", "title": "Треньорите на Левски и Лудогорец имат общи ментори"}
{"url": "https://offnews.bg/izvan-terena/ivet-lalova-i-gabriela-petrova-iahnaha-kamili-v-doha-712572.html", "text": "Първата дама на леката ни атлетика Ивет Лалова-Колио и тройната скачачка Габриела Петрова използваха почивния си ден в Доха, за да пояздят камили.Топспринтьорката ни бе придружавана от съпруга си Симоне, който освейн нейн треньор е и масажист на националния тим на България.С Габи пък бе нейния треньор Наско Атанасов, а също така и бившия футболист на Витоша и треньор на тима Ясин Мишауи, който работи в момента като помощник треньор на втородивизионния футболен клуб от Катал - Ал Мархия.Освен на камили те участваха и в сафара и се потопиха във водите на персийския залив. Ивет се прибира в България в неделя вечер в 21:00 часа и ще остане в страната за кратка почивка.Лалова вече спечели квота за олимпийските игри в Токио през 2020 г. Те ще бъдат пети в кариерата и, а българката е убедена, че си е направила важни изводи след световното първенство в Доха.\"Искаха ми се много неща. Видях как останах на крачка от така желания медал, но преосмисляйки нещата след това, поглеждайки чашата от пълната страна, давайки си сметка, че колкото по-бързо успея да се справя с това нещо и да го превърна в мотивация, то... Токио ме очаква.Научих, че човек не трябва да си поставя никога граници, не трябва да вярва в предразсъдъци и да слуша, когато го критикуват. Напротив - човек сам гради своята съдба и може да стигне до там, до където иска\", сподели тя пред bTV.", "date": "2019.10.06", "title": "Ивет Лалова и Габриела Петрова яхнаха камили в Доха"}
{"url": "https://offnews.bg/politika/fandakova-izgrazhdame-zeleni-ostrovi-za-razdelno-sabirane-na-otpada-712593.html", "text": "Изграждаме специални места за разделно събиране на отпадъци в кварталите, т.нар. „зелени острови“. Планираме да включим нови квартали към пилотните проекти за разделно събиране. До момента в такива проекти участват 2300 домакинства от „Надежда“ „Овча купел“ и „Кремиковци“. Това каза кандидатът за кмет на София Йорданка Фандъкова, издигната от коалиция ГЕРБ-СДС, по време на среща с граждани от кв. „Надежда“. При блокове 151, 152 и 160 в „Надежда“ са обособени 5 пространства с контейнери за разделно събиране на отпадъци („зелени острови“), до които имат достъп по 300 домакинства. Гражданите разделят 4 типа отпадъци - от опаковки, стъкло, хартия и хранителни отпадъци. Всички контейнери са оборудвани с датчици за запълване на обема. „Заедно с разделното събиране на отпадъците обновяваме и междублоковите пространства. Изградихме нови алеи и детска площадка. Това е успешен модел за по-чиста, подредена и обновена градска среда в кварталите“, посочи Йорданка Фандъкова. Разделното събиране на отпадъците в кв. „Надежда“ е по проект за стимулиране на гражданското участие в процеса на рециклиране. „Целта ни е да проучим успешни модели за разделно събиране в кварталите с многофамилни жилищни сгради“, обясни Фандъкова.85% от отпадъците на София към момента се оползотворяват благодарение на изградената интегрирана система за преработка на отпадъците. От отпадъците се произвеждат електроенергия и компост, като допълнително се отделят материали за рециклиране. От работата на завода за отпадъци до момента София е спестила над 52 млн. лв. от такса за депониране. Над 2,6 млн. лв. са приходите от продажба на рециклируеми материали. Фандъкова посети и обновеното междублоково пространство при бл.20-22 в ж.к. „Свобода“. На срещите присъстваха и кандидатът за кмет на район „Надежда“ Димитър Димов, издигнат от коалиция ГЕРБ-СДС, както и кандидатите за общински съветници Стефан Марков, Татяна Георгиева и Цветомир Паунов – административен секретар на ГЕРБ.Владо Николов подкрепи Фандъкова за кмет на София „Подкрепям кампанията на Йорданка Фандъкова за кмет на София, защото тя бе първият кмет на София, който подкрепи спорта реално, каза бившият капитан на националния отбор по волейбол Владимир Николов. „Запознах се с Владо Николов преди 4 години и той ми сподели идеята си за развитие на детско-юношеския спорт. Прекрасна идея, която реализирахме със специална програма за подкрепа на детско-юношеските школи към спортните клубове. Отделихме над 500 хил. лв. и подкрепихме 198 спортни клуба“, уточни Фандъкова. ", "date": "2019.10.06", "title": "Фандъкова: Изграждаме 'зелени острови' за разделно събиране на отпадъци в кварталите"}
{"url": "https://offnews.bg/tenis/stefanos-tcitcipas-dominik-tijm-e-finalat-na-turnira-v-pekin-712570.html", "text": "Изгряващата звезда на световния тенис Стефанос Циципас победи Александър Зверев след 7:6(6), 6:4 и така се класира за финала на турнира от сериите АТР 500 в Пекин.Той ще спори за трофея срещу Доминик Тийм, който по-рано през деня направи впечатляващ и драматичен обрат срещу Карен Хачанов.И в този мач имаше драма. Срещата между двамата приключи за час и 45 минути игра. Утре гръцкият талант ще излезе за трети трофей през сезона, след като през тази година той спечели титлите в Ещорил и Марсилия.Иначе след победата си над Хачанов, Тийм стана петият тенисист, който си гарантира място на финалите на АТП в Лондон, които ще се проведат в периода 10-17 ноември.Австриецът ще се включи в надпреварата на осемте най-добри за сезона за четвърта поредна година. Другите сигурни участници са Новак Джокович, Рафаел Надал, Роджър Федерер и Данийл Медведев.", "date": "2019.10.06", "title": "Стефанос Циципас - Доминик Тийм е финалът на турнира в Пекин"}
{"url": "https://offnews.bg/politika/simeon-slavchev-predlaga-izgrazhdane-na-pametnik-na-han-asparuh-v-sofi-712574.html", "text": "Председателят на ПП МИР и водач на листата за общински съветници в София инж. Симеон Славчев предлага в столицата да бъде изграден паметник на основателя на българската държава хан Аспарух.Той обяви, че това е лична негова кауза в новия мандат на Столичния общински съвет.Председателят на ПП МИР вече внесе предложение в общинския съвет за изграждане на паметник хан Аспарух в центъра на София, но управляващите саботираха неговото гласуване и приемане.Инж. Симеон Славчев предлага паметникът да бъде изграден в Царската градина, точно срещу входа на Народното събрание.Според инж. Славчев мястото, където ще се изгради паметникът на Хан Аспарух ще стане едно от най-посещаваните в София.Председателят на ПП МИР ще инициира сформирането на инициативен комитет от интелектуалци, граждански и неправителствени организации, който да открие дарителска сметка и да проведе информационна кампания за набиране на средства за изграждането на паметника на хан Аспарух в София. Инж. Славчев пое ангажимент още началото на новия му мандат като общински съветник да подложи това негово предложение на гласуване.", "date": "2019.10.06", "title": "Симеон Славчев предлага изграждане на паметник на хан Аспарух в София"}
{"url": "https://offnews.bg/tenis/dominik-tijm-specheli-turnira-v-pekin-712594.html", "text": "Световният номер 5 в мъжкия тенис Доминик Тийм спечели турнира от сериите АТР 500 в Пекин, след като победи Стефанос Циципас с 3:6, 6:4, 6:1.Това е 15-а титла в кариерата на австриеца и четвърта за тази календарна година, след като по-рано през сезона той спечели трофеите в Индиън Уелс, Барселона и Кицбюел.Двубоят продължи повече от два часа, а Циципас има за какво да съжалява, тъй като имаше преднина от сет и пробив във втория – 6:3, 2:1. От този момент до края на срещата обаче гръцкият тенисист спечели общо 3 гейма.За Циципас пък двубоят се оказа трета загубена битка за отличие през настоящата кампания. Макар да спечели в Ещорил и Марсилия по-рано през годината, гъркът претърпя поражения в Мадрид от Новак Джокович и в Дубай от Роджър Федерер.С представянето си през седмицата Тийм пък си осигури и класиране за финалите на АТП в Лондон през ноември. Австриецът ще се включи в надпреварата на осемте най-добри за сезона за четвърта поредна година.Другите сигурни участници са Новак Джокович, Рафаел Надал, Роджър Федерер и Данийл Медведев.", "date": "2019.10.06", "title": "Доминик Тийм спечели турнира в Пекин"}
{"url": "https://offnews.bg/politika/kornelia-ninova-pobedata-na-bsp-v-shumen-shte-e-pobeda-za-shumentci-712578.html", "text": "“Имаме огромен шанс за победа в Шумен и тя не е за кандидата за кмет Венцислав Венков, нито за общинските съветници – тя е за вас“. С тези думи лидерът на БСП Корнелия Нинова се обърна към стотиците граждани в залата на Младежкия дом в града. Нинова представи акценти от платформата на левицата.По думите й за младите хора ще бъдат осигурени безплатни детски градини, помощ с общински жилища за млади семейства, помощ за програмите ин витро.Той представи конкретни решения за проблема с чистотата - на водата, въздуха и околната среда в района.Кандидатът за кмет на БСП се ангажира да работи приоритетно и за образованието, за въвеждане на иновативни образователни модели, обвързаност между образованието и икономиката.", "date": "2019.10.06", "title": "Корнелия Нинова: Победата на БСП в Шумен ще е победа за шуменци"}
{"url": "https://offnews.bg/112/zaloviha-edinia-ot-obirdzhiite-koito-zadignaha-185-000-leva-ot-banka-712577.html", "text": "Полицията в София задържа заподозрян във връзка с обира на банков клон преди ден, при който изчезнаха 185 хиляди лева. У него са открити около 60 хиляди лева от откраднатата сума.Мъжът е бил арестуван часове след кражбата от офис на банка в хипермаркет на столичния булевард „Европа“. Все още се издирват и други участници, като се предполага, че те са двама.У арестувания са открити общо 60 хил. лв., което е около една трета от откраднатите пари.Още вчера полицията откри и запалена кола близо до село Мрамор, Софийско. Предполага се, че тя е свързана с обира.По случая работят СДВР и Националната полиция. Води се досъдебно производство.Обирът бе извършен вчера по обед, когато от незаключена каса в банков офис бяха откраднати общо 185 хил. лв.", "date": "2019.10.06", "title": "Заловиха единия от обирджиите, които задигнаха 185 000 лева от банка в София"}
{"url": "https://offnews.bg/ikonomika/chez-naznachava-26-uchenitci-ot-dualna-forma-na-obuchenie-712575.html", "text": "Общо 26 ученици в 11-и и 12-и клас в дуалната форма на обучение започват работа в ЧЕЗ Разпределение през септември и октомври, съобщиха от компанията. От 17 септември на работните си места се завърнаха деветимата младежи от 12-ти клас на Професионална гимназия по механоелектротехника – гр. Плевен, които вече втора година учат, докато трупат трудов стаж. Те са разпределени в две от дирекциите в ЧЕЗ Разпределение – „Мерене и управление на данни“ и „Експлоатация и поддържане“. Съгласно учебната си програма учениците ще работят 3 дни в седмицата в ЧЕЗ под ръководството на петима наставници, които са сред опитните служители на ЧЕЗ Разпределение. От началото на октомври други деветима ученици от 11-ти клас на плевенската гимназия подписаха трудовите си договори с ЧЕЗ Разпределение. Продължават работа в ЧЕЗ и седмината 12-токласници от столичната професионална гимназия „Н. Й. Вапцаров“, които още от предишната учебна година учат и работят.Осъзнавайки необходимостта от добра професионална подготовка, ЧЕЗ бе една от първите фирми, която подкрепи дуалното обучение по електротехника в България в рамките на проекта ДОМИНО, с паралелки в София и Плевен, а впоследствие и в Перник. Заради условията, които създава за насърчаване на младите специалисти, ЧЕЗ получи награда от ДОМИНО за фирма с най-добри социални придобивки за учениците в дуална форма на обучение.ЧЕЗ е разработила и следва дългосрочна стратегия в областта на професионалното образование и подкрепата на младите таланти. Участието в дуланата форма на обучение е важен елемент в тази стратегия. Дуалното обучение допринася за реализиране на стратегическата цел на ЧЕЗ, а именно сближаване на професионалното образование с нуждите и целите на бизнеса, ранното кариерно ориентиране на младите хора и задържането им в България.", "date": "2019.10.06", "title": "ЧЕЗ назначава 26 ученици от дуална форма на обучение"}
{"url": "https://offnews.bg/politika/pencho-milkov-shte-sazdam-sreda-za-izkustvoto-v-ruse-712579.html", "text": "\"В културно и духовно отношение Русе е емблема. И тя се руши. Като кмет ще създам среда за изкуството в Русе\". Това заяви Пенчо Милков, кандидат за кмет на Русе, издигнат от Местна коалиция \"БСП за България\" с представители на културната общност в града. На срещата присъстваха художници, поети, актьори, писатели, музиканти, интелектуалци.Той подчерта, че Русе е носител на тази енергия, но въпреки че градът много пъти е преживявал трудни времена, не е имало толкова голямо сътресение в духовния му живот, както днес.Това, което ще направи, кандидат- кметът коментира така: \"Общината има средства, с които могат да бъдат подкрепени дейците на културата - като поддържа сградния фонд, като използва произведения на изкуството от русенски автори за официални подаръци от името на общината, като възпитава в отношение към изкуството широката, непрофесионална публика, като насочва децата и учениците към изложбените и концертни зали в града\".Той обясни, че ще има непрекъснат диалог с дейците на културата, когато става въпрос за техните интереси и следва да бъдат решавани въпроси от културен характер, ще бъде приоритетен в дейността на администрацията.Пенчо Милков бе категоричен, че има изключителна мотивация да доведе до успешен финал участието си в битката за Русе. Защото изборът му да се кандидатира за кмет не е моментно решение и ако бъде избран, ще направи всичко по силите си гражданите да не усетят сътресения в работата на общината.", "date": "2019.10.06", "title": "Пенчо Милков: Ще създам среда за изкуството в Русе"}
{"url": "https://offnews.bg/politika/vandali-nariazaha-shatrata-na-maia-manolova-pred-ndk-712576.html", "text": "Вандали нарязаха шатрата при НДК, в която се помещава предизборния щаб на независимия кандидат за кмет на София Мая Манолова, съобщават от щаба на бившия омбудсман.По думите на охранителите, които са били на смяна около полунощ са чули силен шум. Първоначално си помислили, че са младежи, които всяка вечер се забавляват около палатката, снимат се и се разхождат в близкия парк.Когато охраната тръгнала към вандалите, те бързо нарязали стените на шатрата с нож и се разбягали. От щаба на Манолова са подали сигнал до полицията за извършения вандалски акт.Групата хвърляла и бирени бутилки.Това е трети вандалски акт върху шатрата на Мая Манолова. Предишните два пъти тя беше надраскана с химикал и с маркер, а този път е нарязана.", "date": "2019.10.06", "title": "Вандали нарязаха шатрата на Мая Манолова пред НДК"}
{"url": "https://offnews.bg/obshtestvo/vmro-organizira-protest-sreshtu-osvobozhdavaneto-na-polfrijman-712573.html", "text": "Утре, 07 октомври 2019 г., от 9.00 ч. пред сградата на Съдебната палата в София, ВМРО призовава всички български граждани, недоволни от предсрочното освобождаване на убиеца Джок Полфрийман, да се съберат, за да изразят своята гражданска позиция, съобщава пресцентърът на воеводите. Протестът е насрочен по време на заседанието на Върховния касационен съд.За касационното дело съдът беше сезиран от главния прокурор Сотир Цацаров, след като състав на Софийския апелативен съд, в състав Калин Калпакчиев, Весислава Иванова и Виолета Магдалинчева, постанови условно предсрочното освобождаване на австралиеца, който от 2007 г. е в затвора с 20-годишна присъда за убийство.В същото време ВСС отговори на сигнала на Национален младежки комитет на ВМРО и сезира Етичната комисия по отношение безпристрастността и мотивите на съдебния състав, довели до Определението за освобождаване на Полфрийман. Евродепутатът и заместник-председател на ВМРО Ангел Джамбазки и депутатът и член на Националното ръководство на партията Александър Сиди, сезираха главния прокурор с искане за заличаването на БХК заради извършвани системни нарушения на Конституцията и ЗЮЛНЦ.От ВМРО твърдят, че именно тази неправителствена организация подаде искане за предсрочното освобождаване на убиеца на Андрей Монов.Тя го номинира за човек на годината и тя нееднократно е номинирала и награждавала в различни категории и съдия Калпакчиев, посочват от партията на Красимир Каракачанов.Поради всички тези недопустими „съвпадения“ по делото на САС, както и поради категоричното становище на затворническата администрация и прокуратурата, че не са налице факти и обстоятелства, необходими Полфрийман да бъде освободен предсрочно, ние от ВМРО, призоваваме всички български граждани да изразят своята позиция за възстановяване на грубо погазената справедливост и да подкрепят новия съдебен състав за взимане на безпристрастно и съобразено с морала и законите на Република България решение, заявяват от малкия коалиционен партньор на ГЕРБ.", "date": "2019.10.06", "title": "ВМРО организира протест срещу освобождаването на Полфрийман"}
{"url": "https://offnews.bg/politika/pargov-grafa-i-dondukov-se-okazaha-ajsberg-v-kojto-se-udari-titanika-712598.html", "text": "БСП няма да търси решение на проблемите в София през вдигане на данъци и такси. В бюджета на столицата има достатъчно пари. Това заяви лидерът на БСП - София и водач на листата на социалистите за общински съветници Калоян Паргов при гостуването си в предаването \"120 минути\" по bTV.\"Става въпрос за 1,7 милиарда лева, които трябва да бъдат харчени ефективно, по различен начин от досегашния, коментира той. Много е важно да има контрол върху разходването и качеството на изпълнението на проектите. Тогава Столична община ще постигне резултати\", допълни той. Калоян Паргов посочи вътрешнокварталната инфраструктура като един от големите проблеми, които трябва да бъдат решени в града. \"В София, а и в \"Надежда\", където живея, състоянието на улиците е много далече от стандарта на европейска столица, каза той. - Още преди 4 години, когато ние заговорихме за тези проблеми, и кметът Фандъкова, и Вили Лилков, го поеха като ангажимент. Но досега нищо не направиха. А решение има, трябва само да бъдат отделени достатъчно средства от бюджета и да се работи усърдно в тази посока\".На въпроса за референдумите, Калоян Паргов отговори, че има много теми, чието решение подлежи на допитване до гражданите. \"Ние досега сме предлагали три референдума, припомни той. - Единият беше за \"Софийска вода\" - за или против концесията, за презастрояването в \"Младост\" и за изграждането на инсталацията за горене на RDF гориво в ТЕЦ \"София\". И трите предложения категорично бяха отхвърлени\".Според лидера на БСП - София, трите теми все още са на дневен ред и гражданите на столицата биха могли да си дадат мнението чрез организиране на референдум. \"Защо да не ги питаме за това как да бъдат харчени средствата от бюджета на София - дали да ги насочим към кварталите или да продължи инвестирането им в големите инфраструктурни проекти от типа на \"Граф Игнатиев\" и \"Дондуков\". Те на практика се оказаха айсберга, в който се удари титаника ГЕРБ в последната година, коментира Калоян Паргов. Калоян Паргов добави, че транспортът в София трябва да бъде бърз, качествен и достъпен. \"Ние бихме върнали цената от един лев на билета за градския транспорт, заяви той. - Столична община разполага със средства да дотира градския транспорт. Важно е също да успеем да качим повече хора в метрото, това е голямо достижение за София, няма спор. В кварталите трябва да има довеждащ транспорт, за да може повече граждани да го използват\".Калоян Паргов коментира и темата, свързана с таксиметровите услуги. \"Разбира се, всеки иска повишение на цената на услугата си, но отсреща трябва да има качество. Трябва да питаме и хората, които използват тези услуги, какво е мнението им. Нужен е открит диалог, експертен разговор, който трябва да бъде проведен в Комисията по транспорт в Столична община и в него да участват всички ангажирани страни\", заяви той.Водачът на листата на БСП за общински съветници засегна и демографския проблем. \"Столична община има косвено влияние върху него, каза Паргов. - Тя трябва да създаде достатъчно добри условия за това младите семейства да планират бъдещето си тук, в София, както и раждането на децата им. Общината трябва да осигури място за всяко дете в градина или ясла, което очевидно не се случва вече години наред, въпреки че се хвали с построени детски градини, а раждаемостта пада\".На финала на разговора Калоян Паргов коментира и на Движение България на гражданите от тази седмица. \"Приемам я като леко изнервяне в рамките на кампанията, каза той. - Но нека да не се изнервяме, а да работим. Кандидатурата на Мая Манолова за кмет на София е печеливша и всеки, който я подкрепя, трябва да даде най-доброто от себе си за крайния успех\".", "date": "2019.10.06", "title": "Паргов: Графа и Дондуков се оказаха айсберг, в който се удари титаникът ГЕРБ"}
{"url": "https://offnews.bg/futbol/balakov-mozhe-da-smeni-niakoi-ot-igrachite-za-kvalifikatciite-s-cherna-712580.html", "text": "Селекционерът на националния ни отбор по футбол Красимир Балъков разкри, че може да повика други футболисти. Причина за това е лошото състояние на някои от играчите.Специалистът даде пресконференция преди сбора на националите за европейските квалификации с Черна гора (11 октомври) и Англия (14 октомври).\"Притеснен съм, че някои футболисти се оплакват от различни болежки. Оплаквания имат Васил Божиков, Марселиньо, Страхил Попов, а Жоро Костадинов със счупен нос. Ако тези футболисти не с в кондиция, то може да бъдат викнати нови.Резултатите са важни, но трябва да се гради в дългосрочен план. Няма да променя мисленето си как да играем. Една победа няма да промени нищо. Не искам бързи резултати.Искам да дам шанс футболистите, които играят редовно през последните 6-7 години. Шанс да се класираме за Евро 2020 имаме и през турнира Лига на нациите\", каза Балъков.", "date": "2019.10.06", "title": "Балъков може да смени някои от играчите за квалификациите с Черна гора и Англия"}
{"url": "https://offnews.bg/dw/kak-priakata-demokratcia-poniakoga-pregazva-choveshkite-prava-primeri-712600.html", "text": "Невероятно, но факт: през 1980-те години Швейцария е допуснала тежки нарушения на човешките права – от принудителни стерилизации до сексуални злоупотреби. Как е било възможно това тъкмо в страната на пряката демокрация?Мнозина с право се възхищават на Швейцария. Това се дължи не само на безспорните природни красоти, които тя притежава, но и на факта, че някога бедната селска държава отдавна се е превърнала в индустриализирана страна, в която преуспяват както повечето швейцарци, така и многото чужденци, които междувременно съставляват една четвърт от населението. Предприемачите и инвеститорите оценяват правната сигурност. А в много други страни завиждат на швейцарците заради пряката демокрация. В международен план страната, която неизменно поддържа своя неутралитет, посредничи в различни конфликти по света, приела е организации като ООН, Червения кръст и Световната търговска организация, така или иначе се радва на отлична репутация. Швейцария е смятана за лоното на мирното и консенсусно многоезично съвместно съществуване, социалното равенство и международното хуманитарно право.Разбира се не всичко е перфектно. Отново и отново на швейцарците им се налага да си задават неприятни въпроси. Например, каква е била връзката на Швейцария с преследването на евреи по времето на националсоциализма в Германия, или каква е била ролята на държавата в случаите на откъсвани от семействата им и предоставяни на чужди домакинства деца, т.нар. Verdingkinder.Тежки нарушения на човешките праваОсвен това независима комисия установи безпрецедентни нарушения на човешките права в Швейцария през 20-и век. В началото на 1980-те години властите са задържали повече от 60 000 души, чието поведение не съответствало на преобладаващите буржоазни ценности и морал. Например, всеки, който е бил смятан за „мързелив“, „разпуснат“ или „пияница“, е можело да бъде изпратен в затвор или психиатрия без официална присъда. Не рядко се е стигало до тежки посегателства - от принудителни стерилизации и осиновявания до сексуални злоупотреби и изтезания.Как е могло в държава като Швейцария, която никога не е била възприемана като тоталитарна и несправедлива държава, в продължение на десетилетия да се извършват подобни злодеяния?За да разберем отговора на този въпрос трябва да вникнем в разбиранията на швейцарците за това какво е право. Докато в Германия основният закон и неговият защитник, Федералният конституционен съд, са непоклатимата мярка за правовата държава, швейцарското право възниква пряко от волята на народа. По-висша инстанция от волята на народа не съществува. Ето защо всяка обикновена инициатива, предприета от гражданите, автоматично става част от конституцията на Швейцария. Тук я няма институцията на конституционния съд. В съзнанието на швейцарците дори не присъства идеята решенията на народа да бъдат преразглеждани от съдебната власт, или дори коригирани. Гражданите имат последната дума. Върховният съд в Лозана, чиито съдии се избират от парламента на принципа на пропорционалното партийно представителство, също е сравнително безсилен. Това разбиране за закона дава известна възможност за произвол. Решенията да бъдат вкарвани в затвора хора, кривнали от правия път - прелюбодейците, мързеливите, пияниците и т.н. - са вземани от общинските председатели, т.е. от хора, които са били избрани от народа и следователно го представляват. Така те не се отклоняват от общото разбиране за това какво е правилно. През периода Бидермайер основна морална ценност е била сдържаността, която не е включвала прояви на толерантност. Освен това швейцарците имат силна вяра в своите институции, именно защото знаят, че те имат последната дума. Въпреки това много хора не се знаели колко брутална и нечовешка понякога е ставала атмосферата в институциите. Но и не са се опитвали да разберат.В огледалотоШвейцарците смятат себе си за “нация на волята”, обединена не от общи етнически корени или общ език, а преди всичко от реална или въображаема външна заплаха. Като сравнително малка държава Швейцария винаги е трябвало да демонстрира единство, за да утвърди себе си. И онези, които са се отклонявали от тази норма, са предизвиквали възмущение и са били застрашени да бъдат отхвърлени от обществото. От малките общини през кантоните до федералното правителство: швейцарците мислят от позицията на колектива, чието благополучие зависи от личния принос на всеки един гражданин. Личните свободи и достойнства на индивида остават на заден план.Швейцарците твърде късно и бавно започнаха да осмислят тъмните глави от своята история. Това може да е свързано с факта, че заради елементите на пряка демокрация в политическата система, всеки трябва да се чувства отговорен. Много по-лесно е да посочиш с пръст „онези там горе“. Но в Швейцария “онези там горе” всъщност са народът. А да накараш народа да погледне в огледалото, в което ще види своите грешки, е още по-трудно.", "date": "2019.10.06", "title": "Как пряката демокрация понякога прегазва човешките права: примери от Швейцария"}
{"url": "https://offnews.bg/futbol/uulvarhemptan-shokira-siti-arsenal-se-izkachi-do-tretoto-miasto-vav-v-712597.html", "text": "Уулвърхямптън за пореден път се оказа препъникамък за големите отбори, след като успя да победи с 2:0 Манчестър Сити насред стадион \"Етихад\" и хвърли голямата бомба в осмия кръг на английската Висша лига.И двата гола в мача заби Адама Траоре в 80-ата минута и в продължението. Така Сити се отдалече на цели 8 точки от Ливърпул и първото място.\"Гражданите\" допуснаха втора загуба от началото на сезона. Те имат и едно равенство. Докато мърсисайдци спечелиха осмия си пореден успех с 2:1 срещу Лестър в събота.Арсенал излезе трети във Висшата лига, след пестеливо 1:0 над Борнемут на стадион \"Емиратс\". Ранен гол на Давид Луис направи разликата, за да могат лондончани вече да имат 15 точки.В интерес на истината мачът не бе особено впечатляващ и домакините потрепериха преди все пак да стигнат до трите точки, което обаче бе и най-важното.Челси пък продължи с добрите изяви и след отлично представяне стигна до победа с 4:1 при гостуването на Саутхамптън. \"Сините\" записаха четвърта поредна победа във всички турнири. Лондончани играят все по-добре и вече са пети в класирането.В основата на победата на тима на Франк Лампард отново бяха младите таланти. Тами Ейбрахам и Мейсън Маунт отбелязаха първите два гола в мача.Дани Ингс намали след половин час игра, но Канте направи 1:3 преди почивката. През второто полувреме гостите продължиха да играят силно и можеха да победят и с по-голяма разлика. Те все пак стигнаха до още едно попадение, дело на влезлия като резерва Миши Батшуай.По-късно днес Манчестър Юнайтед ще има тежката задача да победи Нюкасъл. \"Червените дяволи\" са в кошмарна форма, а гостуванията на отборите на \"Сейнт Джеймсис Парк\" никога не са лесни. Двубоят започва в 18:30 часа българско време.", "date": "2019.10.06", "title": "Уулвърхемптън шокира Сити, Арсенал се изкачи до третото място във Висшата лига"}
