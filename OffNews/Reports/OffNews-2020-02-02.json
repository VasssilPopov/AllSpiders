{"url": "https://offnews.bg/zimni/italianskite-alpijki-s-dvojna-pobeda-v-sochi-720810.html", "text": "Италианската алпийка Федерика Бриньоне спечели супергигантския слалом от Световната купа в Сочи (Русия).Бриньоне беше най-бърза на пистата \"Роза Хутор\" с 1:25.33 секунди и записа четвърта победа за сезона и 14-а в кариерата си.Втора на 20 стотни от секундата остана София Годжа също от Италия.Трета на 34 стотни се нареди Йоана Хелен (Швейцария), която изравни най-доброто класиране в кариерата си, след като се качи за първи път на подиума в спускането в Банско на 24 януари.Носителката на големия Кристален глобус през последните три години и действаща световна шампионка в дисциплината Микаела Шифрин (САЩ), която не участва в състезанието днес, остава лидерка в генералното класиране за сезона с 1225 точки, следвана от Бриньоне с 955 точки и с 830 точки от Петра Влъхова (Словакия), която също не се включи в старта в Сочи.Бриньоне поведе в подреждането за малката Световна купа в супергигантския слалом с 216 точки, пред Зутер с 200 точки и Шифрин със 186 точки.", "date": "2020.02.02", "title": "Италианските алпийки с двойна победа в Сочи"}
{"url": "https://offnews.bg/sviat/turska-voenna-kolona-vleze-v-siria-bronirani-mashini-sa-presekli-gran-720812.html", "text": "Турска военна колона е пресякла границата със Сирия, преминали са десетки единици бронирана техника, включително танкове. Това съобщи днес \"Ал Арабия\", цитирана от ТАСС и БТА. Панарабският вестник \"Аш Шарк ал Аусат\" съобщава в електронното си издание, че през КПП Кафр-Лусейн в северната сирийска провинция Идлиб е преминала колона от най-малко 40 бронирани машини и танкове на турската армия.На 28 януари през същия пункт в Сирия е влязла друга военна колона на турската армия от 30 военни машини, включително 12 бронирани. По данни на \"Ал Арабия\" те са се отправили на юг.Телевизия \"Ал Маядин\" съобщи по-рано, че подразделения на сирийската армия са обкръжили от три страни наблюдателен пост на турската армия в село Маар Хатат в югоизточната част на Идлиб. На 23 декември бе блокиран друг турски наблюдателен пост в същата провинция, разположен в Сарман, припомня ТАСС.Сирийската армия започна настъпление в Идлиб на 19 декември миналата година и си върна контрола над 46 населени места в южната и източната част на провинцията на територия от 320 кв. км. Идлиб е единственият район в Сирия, който от 2012 г. е под контрола на противници на режима в Дамаск. ", "date": "2020.02.02", "title": "Турска военна колона влезе в Сирия, бронирани машини са пресекли границата"}
{"url": "https://offnews.bg/zimni/albert-popov-otpadna-sled-parvia-mansh-v-garmish-720813.html", "text": "Най-добрият ни алпиец Алберт Попов не успя да се класира за втория манш на гигантския слалом от календара на Световната купа в Гармиш-Партенкирхен.Българинът зае едва 52-о място в първия манш, като финишира на 2,89 секунди след водача Лоик Мейлар от Швейцария, завършил за 1:02.17 минути.Стартът се проведе при съкратено трасе заради паднал дъжд през нощта, което доведе до малки разлики между състезателите, като първите петима се побират в 0,22 секунди.Втори е Хенрик Кристоферсен от Норвегия на 0,08 секунди след водача Мейлар, а трети е Лейф Кристиан от Норвегия на 0,13.Вторият манш стартира в 14:30 часа българско време.", "date": "2020.02.02", "title": "Алберт Попов отпадна след първия манш в Гармиш"}
{"url": "https://offnews.bg/zimni/shtefan-kraft-uvelichi-avansa-si-za-svetovnata-kupa-720811.html", "text": "Австриецът Щефан Крафт спечели старта от Световната купа по ски скокове на голямата шанца в Сапоро.В първия старт вчера скачачът от Залцбург завърши на второ място.Така Крафт записа втора победа за сезона и общо 18-а в кариерата след два скока от по 139 метра и сбор от 268.5 точки.\"Харесвам тази шанца, винаги скачам добре в Сапоро. Днешното състезание е най-доброто ми тази зима. Всичко ми се получи както трябва\", коментира Крафт.Втори остана германецът Щефан Лайхе с 247.4 точки, благодарение на фамозен втори опит от 142 метра. В първия германецът скочи 125.5 метра.Призовата тройка допълни местният любимец и носител на Световната купа Рьою Кобаяши с 239.0 точки (128.5 и 132 метра).В генералното класиране Щефан Крафт е начело с 1063 точки и увеличи аванса си на 63 точки пред втория Карл Гайгер от Германия, който завърши пети в днешния старт. Трети е Давид Кубацки от Полша с 924 точки.Българинът Владимир Зографски, който не участва в стартовете в Сапоро, заема 44-а позиция с 20 точки.", "date": "2020.02.02", "title": "Щефан Крафт увеличи аванса си за Световната купа"}
{"url": "https://offnews.bg/tenis/naj-mladata-shampionka-v-melbarn-sled-sharapova-ima-balgarin-za-menidz-720807.html", "text": "21-годишната американска тенисистка с руски корени София Кенин стана най-младата шампионка на Откритото първенство на Австралия след Мария Шарапова.Кенин триумфира след победа с 4:6, 6:2, 6:2 над испанката Гарбине Мугуруса.Маша триумфира в Мелбърн през 2008 година, когато беше едва 20-годишна. През миналата година турнирът беше спечелен от Наоми Осака, която също е на 21, но е с един месец по-голяма от Кенин.Успехът в Мелбърн ще позволи на Кенин да се изкачи на седмо място в ранглистата. Това ще бъде най-добрият резултат в кариерата на младата тенисистка. Преди Откритото на Австралия Кенин бе 15-а в света.За нея това бе четвърта титла в кариерата и първа от Големия шлем.Любопитен факт около нея, е че мениджър й е българинът Стефан Гюров, който се грижи за интересите и на украинката Елина Свитолина. Гюров е изпълнителен директор на агенцията Top Five Management и бе в ложата й в Мелбърн.Кенин е родена в Москва в края на 1998 г., но прекарва само няколко месеца в родината си, тъй като родителите й - Александър и Лена, се местят в САЩ още в началото на 1999 г. На въпрос в Мелбърн дали горещото време не й пречи, тя само се изсмя и каза, че няма проблем, защото е израснала във Флорида, където е тренирала в академията на легендарния треньор Рик Мачи.", "date": "2020.02.02", "title": "Най-младата шампионка в Мелбърн след Шарапова има българин за мениджър"}
{"url": "https://offnews.bg/temida/geshev-ima-ofitcialno-potvarzhdenie-ot-oae-za-zadarzhaneto-na-vasil-b-720809.html", "text": "Има официално потвърждение от Обединените арабски емирства, че Васил Божков е задържан. С него имало още едно лице с фамилия Попов. Това заяви главният прокурор Иван Гешев във Варна, където се провежда акция срещу битовата престъпност. Че Васил Божков е задържан на територията на ОАЕ Гешев съобщи още в петък вечер, но тогава се позова на неофициална информация от емирствата. Официалните документи за задържането му се очакваха на следващия ден. Кога Божков ще бъде екстрадиран у нас зависи от местното законодателство, допълни днес Гешев, цитиран от БНТ.Вторият човек, задържан заедно с Божков, е Георги Попов, част от групата на бизнесмена, която прокуратурата обяви за издирване. Попов е притежател на близо 85% от акциите на ФК \"Левски\". Предстои изпращане на документи за екстрадиция, което ще се направи по процедурата, която е правена до момента и в други такива случаи, поясни Гешев. \"Правили сме го досега и за Цветан Василев, и за Арабаджиеви, и за Баневи, и за Димитър Желязков. Действаме по същия начин и виждате резултатите\", коментира главният прокурор. Във Варна беше и екоминистърът Емил Димитров. Ще бъдат затворени вносители на отпадъци, каза министърът на околната среда и водите. Всички отпадъци трябва да се върнат в Италия за сметка на вносителите, допълни Димитров. Той пожела квота от 50% за горене на български отпадъци и после да се приемат чужди. \"Цялата държава са решени да се справят с проблема\", подчерта главният прокурор Иван Гешев.Около президента няма разследване. При мен постъпи дело, какво трябваше да направя освен да сезирам КС. Аз спазих закона, заяви Гешев за скандала с президента Румен Радев. ", "date": "2020.02.02", "title": "Гешев: Има официално потвърждение от ОАЕ за задържането на Васил Божков"}
{"url": "https://offnews.bg/112/chelen-udar-mezhdu-motor-i-kola-zatvori-rishkia-prohod-720814.html", "text": "Челна катастрофа между мотор и лек автомобил затвори Ришкия проход. Водачът на втори мотор е избегнал удар в блъсналите се превозна средства, като е приплъзнал машината си по пътя и е пропаднал в дере. Това съобщиха от ОДМВР-Бургас. Инцидентът е станал при десен завой за моториста, който е изгубил контрол над возилото си и се е забил челно в насрещно движеща се кола. По първоначални данни пострадалите са трима. Причините за катастрофата се уточняват. ", "date": "2020.02.02", "title": "Челен удар между мотор и кола затвори Ришкия проход"}
{"url": "https://offnews.bg/nashite-avtori/lobistki-igri-s-hazarta-720817.html", "text": "През 2018 г. Валери Симеонов предложи да се ограничи рекламата на хазарта. Разумно предложение, въпреки съмненията върху мотивите му. България е сред първите пет страни по хазартна зависимост според една класация на Блумбърг от преди няколко години. Колкото по-беден е един народ, толкова повече се хвърля на игрите на щастието. В САЩ например е доказано, че най-бедните семейства, тези с годишен доход под $10 хил., харчат 3 пъти повече за лотарийни билети от семействата с $50 хил. доход. Като най-хазартно зависими сред българите се очертават пенсиите. 23.6% от всички комарджии били на възраст над 60 г., докато тези между 40-49 г. били само 18.6%.Предложението на Симеонов постави в деликатна ситуация депутатите от ГЕРБ и БСП в комисията по бюджет и финанси. Те (партиите им) не искаха да приемат предложението, но пък и не можеха публично да го откажат. Всички виждаха как търкането на талончета взема епидемични размери. Затова постъпиха по пилатовски. Пратиха предложението в ЕК за нотификация. От финансовото министерство им дали становище, че уж имало евродиректива, която задължава кабинета да съгласува всеки проект, свързан с изпълнението на някакъв европейски регламент. Дрън-дрън, та пляс. Регламент за хазарта няма. Обаче така на практика ограничаването на рекламата на хазарта се отложи за неограничено време. Номерът беше пробван с предложението за въвеждането на измервателни уреди за производителите на алкохол и цигари. И до днес още чакаме „нотификацията“ и по двата въпроса.Предложението на Валери се натъкна на яростна съпротива от най-различни посоки. Хазартното лоби се оказа по-мощно от очакваното. Това КРИБ, БФС, футболни клубове, Асоциацията на радио- и телевизионни оператори и още, и още, ревнаха като дете, дето му дърпат нянката. А артистът Захари Бахаров в нарочен клип призовава политиците да не отнемат “мечтите на хората”, заради което във Фейсбук набързо го прекръстиха на Хонорари Бахаров…Най-абсурдна обаче беше позицията на СЕМ. Членовете на държавния медиен регулатор се обединиха около мнението, че забраната на рекламата на хазарт по телевизията ще ограничи “конституционно установеното право да се доставя и получава информация” и “ще влезе в колизия с европейската директива“.Конституционното право на информация! Не стига че продажни, ами и тъпи!Валери Симеонов го каза точно – става дума за силни финансови интереси: “В едно изречение мога да ги определя като три милиарда интереси.”Срещу такива интереси не само Валери, но и Борисов е безсилен. Само една сила може да пребори големите пари – още по-големите пари. Всъщност, случаят май е точно такъв. Добре информирани източници допуснаха, че зад предложението на Валери се крие Пеефски.През 2017 г. Тихомир Безлов от ЦИД обясни, че България е начело в хазартните игри в Европа. Оборотът в хазартния пазар за 2016 г. достигнал близо 3 млрд. лв. Срещу което хазната е получила мизерните 177 млн. лв. (Ако хазартът се облагаше с 15% върху оборота, държавата трябваше да получи 450 млн. лв.!) „От години, разправя Безлов, хазартното лоби в България успява да опази бизнеса си от плащане на по-високи данъци… Моята хипотеза е, че плащат на хора…“Да, доколкото депутатите са хора…През 2018 година явно Пеефски все още не беше достатъчно силен, за да наложи на Борисов промените в Закона за хазарта. Но нещата бързо се променят. В края на 2019 и началото на 2020 година Валери Симеонов поднови атаката си към лотарията. Но този път и премиерът Борисов беше „убеден“ да подкрепи промените.На 29 януари 2020 г. бюджетната комисия в НС одобри законопроекта на Валери Симеонов, с който се предлага организирането на лотарии да стане държавен монопол. Таш… Пардон, майтап! Прие го на доверие, без дебати. Защото, както обясни Мента Стоянова, нямаше с кого да се дебатира. Представителите на ДКХ не дошли, защото били арестувани!С това ерата на Божков в хазарта изглежда приключва. И започва, както всички подозират, ерата на Пеефски. Корпулентният бизнесмен и неговата не по-малко корпулентна майка се връщат към корените, към началото си. Ако помните, те захлебиха първо от тотото, когато царят направи мама шеф н БСТ. То чак ера няма да е. Пеефски е специалист по съсипване на бизнеси в рекордно кратки срокове.Времето ще покаже кой печели от поредните промени в Закона за хазарта. Но това, което се вижда още сега, е, че Валери Симеонов е само маша. Зад тази кардинална промяна застана и премиерът Борисов, и прокуратурата. Премиерът отрече промените в ЗХ да целят прехвърлянето на хазартния бизнес на друг играч, както твърди Васил Божков. ГЕРБ, обясни той, ще подкрепи проекта, но при гаранции, че само държавата ще организира хазартни игри и тази дейност няма да се преотдава.Но, както всички знаем, гаранционният срок на премиерската дума е ден до пладне.Изказването на премиера вероятно беше предизвикано от нетактичността на Валери Симеонов, който в изказване в парламента издаде четата, като даде за пример лотарията в Австрия. Всъщност, примерът на австрийците е посочен и в мотивите на вносителите на законопроекта – „C прoмeнитe ДП БCТ щe имa привилeгирoвaнo пoлoжeниe, кaктo e в Aвcтрия и някoи oт cкaндинaвcкитe и бaлтийcкитe държaви.“„Досега в телевизионните си интервюта Валери Симеонов настояваше, че монополът над лотариите трябва да е единствено и само държавен. Ала ненадейно от парламентарната трибуна той направи многозначителна пауза, давайки пример с Австрия, където лотариите също са държавен монопол, но се използват услугите на частен оператор. Не е трудно да отгатнем, познавайки родната ситуация, “кой” ще е този оператор“, написа Тони Николов в Портал Култура.За да няма недоразумения, да си помислите, че става дума за някой друг, ще го назова директно – Пеефски. Натам водят следите. Ама какви следи само! И кьорав индианец може да ги следва.Между нас да си остане, но тази история ми дава нова увереност, че не стоя напразно на брега на Перловската река. Май реката в скоро време ще ми се отблагодари за търпението… Васил Божков – Черепа е динозавър от времето на „Магурата“ оцелял цели 30 години, надживял олигарси като Илия Павлов и Емил Кюлев. Та на мястото на Пеефски не бих започвал дебела книга.Другото, което е ясно още от сега, е, че, за да се отнеме лиценза на Божков, Комисията по хазарта трябва да предяви официално претенциите си за невнесени над 200 млн. такси и данъци. (Които междувременно пораснаха в устата на Гешев до над 500 млн.) Интересно как ще стане това, след като същата комисия в продължение на 5 години е позволявала фирмата “Ню Геймс”, чрез която оперира “Националната лотария”, да декларира и внася значително занижена сума. Дали МФ, принципал на ДКХ, и лично министърът са знаели за това? Според Божков няма как Горанов да не е знаел. И според всеки здравомислещ е така.„Промените в закона за хазарта вероятно ще бъдат атакувани пред Конституционния съд. И 99,99% КС ще ги отмени и ще ги обяви за противоконституционни, коментира проф. Огнян Герджиков. – Чисто юридически няма възможност тази дейност да бъде одържавена. Защото чл. 18, ал. 4 от конституцията казва кои дейности са държавен монопол … Хазартът не е включен. Извън тези лимитативно изброени дейности, които са държавен монопол, не може държавата да слага ръка, след като съответните дружества, които са взели лиценз по действащата правна уредба, развиват тази дейност.“Но докато се разбере, че не може, хазартният бизнес на Божков ще се е споминал.„Златният век“ на Васил Божков настъпи с идването на Симеон Сакскобургготски на власт. От 2001 г. на Божковму потръгна. Не че дотогава не му вървеше, но при царя направи качествен скок. Първият законопроект, който мнозинството на НДСВ прие, беше именно за хазарта. Данъкът беше свален на 8% за тотото и Еврофутбол и 12% за лотарията. По-късно от публикуваните от «Уикилийкс» грами на американската амбасада се потвърди, че по царско „царят е царувал, а Васил Божков кадрувал”. Говореше се тогава, че той е най-добре парламентарно представеният бизнесмен с група от около 30 депутати.През 2006 г. зам.-финансовият министър Кадиев предложи да се премахне това недоразумение с различната ставка и тотото и лотарията да се облагат с еднакъв данък от 10%. Но министърът на финансите Орешарски беше против. И написа писмо до председателя на бюджетна комисия Петър Димитров, в което поиска да се запази старият режим от 8 % и 12 % от оборота. В крайна сметка депутати на БСП подкрепиха предложението на Кадиев и данъкът стана 10%. Но на Кадиев му се наложи да напусне МФ.През 2007 г., в следствие на усиленото лобиране на Ментата, Орешарски, Милен Велчев и др., кабинетът „Станишев” внесе предложение, което по нахалството си остава ненадминато: 10% върху печалбата. Не върху оборота, а върху печалбата! Която печалба може да я има, но историята показва, че по-вероятно няма да я има… Дори и червените депутати скочиха пред тази наглост и я спряха.Георги Кадиев написа в блога си: „Не се хващайте на тезата на Йордан Цонев… Това е възможно най-лошият вариант за държавата и най-добрия за хазартните оператори. Няма никаква система за контрол на изплатените печалби. Те не се декларират от играчите, нито се облагат. Какво ви гарантира, че само след година няма да се окаже, че изплатените печалби са 99 % от приходите? Тогава и с 80 % корпоративен данък да облагате, както е в Германия, полза никаква…”През 2009 г. се игра следващият рунд от мача. Правителството на ГЕРБ неочаквано възприе предложението на Синята коалиция и данъкът на хазарта скочи от 10% върху оборота на 15%. Костов много настояваше. И нищо, че е Костов, аз тогава като един застанах зад него…През 2011 г. Дянков обяви война на нелегалния хазарт в интернет, който въртял 1 млрд. лв. и, естествено, подяждал печалбите на босовете. Държавната комисия по хазарта изготви нов закон. „Въпреки заявените благородни намерения, от проектозакона прозира едно открито защитаване и бетониране интересите на големите играчи на пазара за сметка на малките, които или трябва да фалират, или да бъдат погълнати/обединени. Евентуално навлизане на пазара от нови играчи, било то местни или чужди, ще изисква огромна начална инвестиция, 5-годишен опит и в някои случаи – вече направени сериозни инвестиции и открити работни места“, писаха икономистите от ИПИ.През 2013 г. Данчо Ментата и Пламен Орешарски, тогава премиер, подеха поредната лобистка кампания в полза на хазарта. Тия двамата, колчем се докопат до властта, почват да правят поправки в Закона за хазарта. В полза на хазартните босове естествено. Бос по-точно.„За 9 месеца този кабинет („Орешарски“) три пъти разглеждаше и поправяше закона за хазарта. Анализатори считат, че се създава монопол на „определено лице” в тази област. Вицепремиерката Даниела Бобева също е била съпричастна към олигарха – в борда на тамън две сруктури“, писа Григор Лилов.Ментата като председател на Комисията по бюджет и финанси и депутатът от БСП Петър Кънев предлагаха промяна в начина на облагане на хазарта. От 15% върху събраните залози да стане 20%, но само върху печалбата. В. „Сега”: „БСП и ДПС се канят да направят данъчни подаръци на хазартния бизнес. Проектозакон предвижда налогът върху повечето видове игри на късмета да падне близо 3 пъти.” „Труд“: „Намаляват четири пъти данъка върху хазарта.”То бива, бива, но бивол курбан не бива!Данчо Ментата и другите менти ни омайваваха как с новите промени през 2014 г. ще се вдигнат приходите от данъка за хазартните игри от 120 млн. 135 млн. лв. Дрън-дрън! Промените в данъчното законодателство за хазарта рядко са имали нещо общо с грижата за приходите на хазната. Истината е, че всички промени досега са били лобистки!Но Кадиев се разсмърдя и номерът не мина. Обаче в суматохата депутатите „пропуснаха” да запишат, че бинго зали, томболи и лотарийни игри се облагат с 15% върху всички събрани залози, както останалият хазарт. „Стандарт”: „Невинно недоглеждане в новоприетия Закон за хазарта освобождава бинго залите, организаторите на томболи и лотарийни игри от специфичния данък върху хазарта у нас. Те ще плащат само корпоративен данък от 10% върху печалбата, но не и налога от 15% върху всички събрани залози.“Като имаме предвид, че законът се подготви под ръководството на големия финансист Йордан Цонев – Ментата, ние сме напълно убеден, че става дума за невинен пропуск и за нищо друго!Гледам си бележките от време оно и виждам, че освен това лотариите са извадени от опеката на НАП и дадени на контрол от ДКЗ, който контрол щял да се извършва по справки, подавани от фирмите. Но за неверни справки няма предвидена наказателна отговорност.На 30.01.2020 г. министър Горанов заяви, че АДФИ е установила грешки в прилагането на закона от страна на Комисията по хазарта, довели до стотици милиони невнесени такси за организиране на хазартни игри.Години наред Държавната комисия за хазарта, ръководена от Огнемир Митев и Александър Георгиев, не е забелязала, че държавната лотария и частната лотария плащат коренно различна такса за един и същи вид хазартна игра. Държавната плаща 15% върху залозите (тоест върху стойността на продадените лотарийни билети), а частната – 20% върху “таксите и комисионите за участие”, тоест върху значително занижена сума. Според Божков и неговите юристи и счетоводители, които работели „научно“, възможност за това им давал чл. 30 ал. 3 от Закон за хазарта.Васил Божков: „Законът дава две възможности: по-широка база и следва по-нисък данък, по-тясна база с по-висок данък. Ние смятахме, защото работим научно, че при по-тясна база е по-добре за компанията. Но, всеки един билет, за всяка една игра е разписано от комисията какъв данък да плащаме.“Както казваше колегата Зошченко, господин законът винаги се е отнасял почтително към парите…И така да обобщим. Промените в данъчното законодателство за хазарта рядко са имали нещо общо с грижата за приходите на хазната. Всички промени досега са били лобистки! Обслужвали са интересите на големите в този бизнес, главно на Васил Божков! Медии, партии, депутати, министри, премиери – всички грижливо „завиваха краката на спонсорчето“ да не настине. Грижеха се да печели повече, охраняваха негласно установения му му монопол. И така в престъпната връзка с политиката и политиците се роди и порасна огромният за страната ни бизнес на Божков. И съвсем логично ще стане жертва на същата престъпна връзка. Цялата тази история е бандитска саморазправа и няма нищо общо със законите и правовата държава.", "date": "2020.02.02", "title": "Лобистки игри с хазарта"}
{"url": "https://offnews.bg/zdrave/balgarite-ot-zarazenia-grad-katcnaha-vav-frantcia-prashtame-voennia-s-720820.html", "text": "Двамата български граждани, заявили, че искат да напуснат китайския град Ухан във връзка с разпространението на новия коронавирус, пристигнаха във Франция с френски самолет в рамките на общоевропейска операция, съобщи пресслужбата на Министерството на Външните работи.Самолетът се е приземил на летище в град Истр, Южна Франция в 15:32 ч., българско време, на 2 февруари 2020 г. На борда на самолета има 251 пътници от десетки националности.Веднага след пристигането във Франция е създадена организация българските граждани да бъдат доведени в България с военно-транспортния самолет „Спартан\", придружавани от медицински екип от Военно-медицинска академия. Те ще останат във ВМА под карантина. Очаква се военно-транспортният самолет „Спартан\" да излети, с двамата български граждани на борда за България, около 17 ч. българско време.Министерството на външните работи чрез посолствата ни в Пекин и Париж, както и Генералното ни консулство в Шанхай, съдейства за заминаването на българските граждани от Китай. Общоевропейската операция по улесняване на гражданите на съответните държави, включително и българските, да напуснат Ухан бе организирана от френските власти в сътрудничество с властите на Китай.Заради помощта от Франция, вицепремиерът и министър на външните работи Екатерина Захариева изпрати благодарствено писмо до министъра за Европа и на външните работи на Франция Жан-Ив Льо Дриан.„Приемете най-искрената ми благодарност за съпричастността и неоценимото съдействие на Франция при извеждането на двамата български граждани от центъра на епидемията на коронавируса – град Ухан, Китай\", посочва в писмото си до Льо Дриан външният ни министър.Екатерина Захариева подчертава, че това не е първият път, когато Франция проявява солидарност и оказва такава незаменима подкрепа на България и на българските граждани в труден момент.„Оценяваме високо сътрудничеството с всички свои партньори и съюзници и сме част от съвместните усилия в борбата за справяне с поредното предизвикателство, пред което сме изправени в съвременния свят\", заявява Захариева.", "date": "2020.02.02", "title": "Българите от заразения град кацнаха във Франция, пращаме военния Спартан да ги вземе"}
{"url": "https://offnews.bg/kultura/novo-balgarsko-izkustvo-stara-balgarska-dalavera-720818.html", "text": "Погледнете чашата на снимката. Ако виждате нещо различно от чаша, значи много разбирате от изкуство.Аз обаче не разбирам от изкуство и виждам чаша.Даже знам коя чаша точно - модел Pokal на ИКЕА, струващ 0,99 лв. бройката.С какво тази тъй обикновена чаша за 99 стотинки е тъй вълнуваща?Това е \"инсталацията\", с която е представена България на Венецианското бианале. За инсталацията Министерството на културата е платило около 5000 лева.Общата цена, която плаща Министерството на културата за цялото изложение е 500 000 лева. В него са представени двама български автори. Единият излага 52 такива чаши. Другият излага фибран. (Ако това синьото ви се вижда опаковка, да знаете, че не е). Кой е определил, че това е най-върховното изкуство, с което трябва да бъде представна българската култура? Експертът се казва Мария Василева.В момента това върховно произведение на изкуството се продава в частната галерия \"Структура\", на същата тази Мария Василева, която е убедила министъра на културата да даде 500 000 лева за 52 чаши от 99 стотинки и няколко парчета фибран. Ако искате да си го купите, ето ви линк .Цената не е ясна. Артефактът е анонсиран така:В това един \"експерт\" да избере 52 чаши от 99 стотинки от ИКЕА, да убеди държавата да даде 500 000 лева, за да ги изложи на един от най-големите форуми за изкуство, а след тази реклама държавният експерт да го продава в частната си галерия, няма нищо незаконно.Изисква се само министърът (в случая той се казва Боил Банов) да има особено зрение и да вижда в инсталацията нещо различно от чаша.", "date": "2020.02.02", "title": "Ново българско изкуство, стара българска далавера"}
{"url": "https://offnews.bg/temida/sadat-ostavi-v-aresta-dvama-za-kokaina-ot-zelenchukovata-borsa-720822.html", "text": "Специализираният наказателен съд задържа под стража двамата обвинени от Специализираната прокуратура за участие в организирана престъпна група за трафик на кокаин от Колумбия към България, който беше намерен на Зеленчуковата борса в Слатина.Кокаинът беше импрегниран в картонени кашони, в които официално внесени в страната лимони и ананаси.Търговски дружества на обвинените са били крайни получатели на контейнерите, натоварени с \"кокаиновите\" кашони с плодове. Празен кашон с импрегниран кокаин е намерен и иззет от разследващите в багажника на личния автомобил на единия от обвинените, съобщи пресслужбата на съда.Съдът прецени, че събраните доказателства, макар и в съвсем начална фаза на разследването, сочат за наличие на международен канал за трафик на наркотици. Те дават основание да се предположи, че е налице обосновано предположение обвинените да са извършили престъпленията, за които са обвинени. Съдът прецени и, че могат да унищожат или да укриятдоказателства.Мерките за неотклонение могат да бъдат обжалвани пред Апелативния специализиран наказателен съд.", "date": "2020.02.02", "title": "Съдът остави в ареста двама за кокаина от Зеленчуковата борса"}
{"url": "https://offnews.bg/obshtestvo/puskat-poveche-avtobusi-kam-rajon-iskar-720731.html", "text": "Във връзка с прекратяване обслужването на Допълнителна маршрутна линия 35 (с.Кривина до ЖК. „Люлин-1“) от частната фирма превозвач, Столична община предприема спешни мерки за недопускане нарушаване на транспортната услуга в район Искър, съобщиха от \"Московска\" 33. От 3 февруари се увеличава броят на обслужващите коли по автобусна линия № 14 (Автостанция Изток – гара Искър). Маршрутът й максимално припокрива този на ДМЛ 35 в най-засегнатия участък: с.Кривина, с.Казичене, кв. Бусманци, ЖК. „Дружба-1“. Интервалът на движение на колите по линията се намалява от 33 мин. на 25 мин., като същата се подпомага и от автобусни линии № 8(с.Кривина–с.Герман) и № 10 (с.Бусманци–кв.“Димитър Миленков“).Линия 14 осигурява връзки със силни линии от наземния транспорт, както и метро: Автобуси с номера 84, 88, 184, и 604; Трамваи 20 и 23, Метростанции от 1-ви метро лъч „Искърско шосе“ и „ Софийска Света гора“.На територията на Столична община през годините са били въведени в експлоатация 19 допълнителни маршрутни линии. Поетапното развитие на метролъчовете и постоянното увеличаване през годините на транспортна задача и обхвата на общественият транспорт прави тези линии икономически нерентабилни за частните превозвачи, поради което този вид превоз е със затихващи функции.Към настоящият момент броят на действащите допълнителни маршрутни линии на територията на Столицата е само 3. ", "date": "2020.02.02", "title": "Пускат повече автобуси към район Искър"}
{"url": "https://offnews.bg/obshtestvo/poveche-oblatci-dnes-slantce-i-do-23-gradusa-do-sriada-720769.html", "text": "Повече облаци ще има днес, но времето остава топло. Максималните температури ще са между 16 и 21 градуса, според прогнозата на НИМХ. Над планините облачността ще е променлива, по високите части със слаби превалявания от дъжд. Ще духа умерен до временно силен вятър от запад-северозапад. Максимална температура на 1200 метра – около 10, а на 2000 метра – около 3 градуса.По Черноморието облачността ще е променлива. Ще духа до умерен вятър от запад-югозапад. Максималните температури ще са между 13 и 18 градуса, а сред вълните от 1-2 бала термометрите ще се качат до 8 градуса. През първите два дни от следващата седмица с пренос на топъл въздух от запад-югозапад температурите ще се задържат значително по-високи от обичайните за началото на февруари - на места ще достигнат 20-23 градуса. Ще преобладава слънчево време.", "date": "2020.02.02", "title": "Повече облаци днес, слънце и до 23 градуса до сряда"}
{"url": "https://offnews.bg/sviat/parvi-sluchaj-na-pochinal-ot-koronavirus-izvan-kitaj-mazh-ne-prebori-720788.html", "text": "Първи смъртен случай извън Китай на заразен от новия коронавирус е регистриран във Филипините, съобщи БТА. Починалият е китаец, роден в град Ухан, където се появи първо заразата. Пациентът е бил на 44 години. Той е починал вчера, след като от 25 януари е бил изолиран в болница във Филипините, посочва ДПА.Мъжът е бил партньор на 38-годишната китайка, която беше първият случай на зараза с новия коронавирус във Филипините. Той се е разболял от тежка пневмония. В последните дни от живота си обаче стабилен и показвал признаци на подобрение, което се оказало измамно. Двойката е пристигнала от Ухан във Филипините на 21 януари. Броят на починалите в Китай от усложнения след зараза с новия коронавирус достигна 304 души. В страната са потвърдени 2590 нови случая на зараза, така броят на заразените достигна 14 380 души. В континентален Китай са потвърдени 11 791 случая. В допълнение в Хонконг има 12, в Макао 5. В Тайланд случаите на зараза са 19, в Япония - 20, в Сингапур - 18, в Южна Корея - 12, в Тайван - 10, в Малайзия - 8, в Австралия - 7, в Германия - 8, в САЩ -8, във Франция - 6, в Канада - 4, в ОАЕ - 5, в Русия - 2, в Италия - 2, във Великобритания - 2, а с по 1 случай са Камбоджа, Финландия, Индия, Филипини, Непал, Шри Ланка, Швеция и Испания, показва справка на АП. ", "date": "2020.02.02", "title": "Първи случай на починал от коронавирус извън Китай, мъж не пребори заразата във Филипините"}
{"url": "https://offnews.bg/sviat/vlizat-v-sila-novite-pravila-za-vizi-na-es-720789.html", "text": "Актуализираните правила за издаване на визи за ЕС, които трябва да опростят пътуването до държавите от общността и да помогнат за решаването на миграционната криза, влизат в сила днес. Това съобщиха от пресслужбата на Европейската комисия (ЕК).„Новите правила на ЕС за краткосрочните визи се прилагат по целия свят от 2 февруари 2020 г. Те улесняват легално пътуващите да кандидатстват за виза за влизане в Европа, допринасят за развитието на туризма, търговията и бизнеса, като същевременно предоставят повече ресурси за противодействие на нередовните миграционни потоци и заплахите за вътрешната сигурност на ЕС\", се казва в изявлението на Комисията.Решението за промяна на визовите разпоредби беше взето от Съвета на ЕС миналия юни. \"Новите правила ще осигурят по-лесни и бързи визови процедури за легално пътуващите. Те позволяват подаването на заявления от шест месеца до 15 дни преди пътуването, предоставят възможност за попълване и подписване на формуляра за кандидатстване за визи по електронен път, издаване на визи за по-дълъг период на пребиваване за редовно пътуващи”, се казва в решението на Съвета. Става дума за 105 страни, чиито граждани трябва да имат визи, за да могат да отидат в ЕС. Нищо не се променя за страните, които пътуват безвизово до ЕС.В същото време ЕС повишава консулската такса от 60 на 80 евро: „За да могат държавите-членки да покрият по-добре разходите за кандидатстване за виза, без да създават пречки за кандидатите, таксата за виза ще бъде увеличена до 80 евро”. Новите правила няма да засегнат Обединеното кралство, което вече не е част от ЕС. През 2019 г. те бяха променени, за да предоставят на британските граждани безвизово пътуване до ЕС след Брекзит.", "date": "2020.02.02", "title": "Влизат в сила новите правила за визи на ЕС"}
{"url": "https://offnews.bg/tenis/novak-dzhokovich-specheli-titlata-v-melbarn-sled-dramatichen-final-i-s-720815.html", "text": "Сърбинът Новак Джокович защити титлата си от Откритото първенство на Австралия, след като победи в драматичен и изпълнен с обрати финал австриеца Доминик Тийм в продължил над 4 часа петсетов сблъсък - 6:4, 4:6, 2:6, 6:3, 6:4.Титлата е рекордна осма за Джокович в Австралия, който от понеделник ще измести от върха в световната ранглиста испанеца Рафаел Надал. Победата донесе 1500 точки за класацията на АТР на сърбина и чек за 2,45 милиона долара.За историята успехът в Мелбърн е и 17-и в турнири от Големия шлем, като Джокович има и 9 загубени финала. За Тийм пък това беше трети загубен финал в Шлема, след двата на \"Ролан Гарос\", но ще се завърне на четвъртото място в света утре.Преди награждаването Джокович оказа  като излезе с горнище с извезани инициалите му и числата 8 и 24 - номерата, с които Коби игра в ЛА Лейкърс.Действащият шампион започна уверено мача. Джокович сервираше без грешка, беше убедителен на ретур и бързо поведе с 4:1. В този момент обаче Тийм намекна, че няма да се предаде без бой, намери своята игра и той стигна до 4:4. В края на сета 32-годишният сърбин постигна пробив в десетия гейм и спечели частта.Тийм заигра много силно и спечели следващите два сета, като в играта на Джокович настъпи сериозна криза. Той на два пъти поиска медицински тайм аут, скара се и на хора от публиката. Джокович заигра много агресивно в четвъртия сет, но това не притесни неговия опонент и той отговори също с по-остра игра и излизания на мрежата. След слаб сервис гейм на Доминик, Джокович проби за 5:3 и след това спечели подаването си на нула, за да изравни общия резултат и да вкара мача в пети сет.В решителния пети сет Джокович проби Тийм в третия гейм. Австриецът можеше да го върне, но пропусна две точки за пробив и в крайна сметка сърбинът го затвърди. Последва размяна на геймове.В седмия гейм Тийм се спаси от нов пробив, а след това беше близо до това да затрудни Джокович, но сърбинът взе подаването си и поведе с 5:3. Тийм сервира за оставане в мача и поведе набързо с три точки и удържа подаването си.Напрежението се пренесе в полето на Джокович, който сервира за спечелване на мача и титлата. Ноле започна предпазливо и първата точка беше за Тийм. Сърбинът изравни. Последва продължително разиграване и топка в аут на австриеца му даде нов аванс. Нова грешка на Тийм даде на Джокович два мач пойнта.Мачът свърши още при първата възможност, след като Тийм прати топката в аут и така Джокович спечели мача и осмата си титла от Откритото първенство на Австралия.", "date": "2020.02.02", "title": "Новак Джокович спечели титлата в Мелбърн след драматичен финал и се върна на световния връх"}
{"url": "https://offnews.bg/politika/zarkov-niama-losho-v-aktivnostta-na-geshev-no-ni-triabva-bliustitel-720808.html", "text": "Няма лошо в активността на главния прокурор. Очевидно е, че Иван Гешев иска да покаже, че ще бъде непреклонен към всякакви данни за престъпление. Реакциите са противоречиви, защото много хора се радват, че се повдигат такива обвинения, но от друга страна стои въпросът за стила, с който се прави това. България няма нужда от отмъстител, а от блюстител на закона. Това коментира Крум Зарков от БСП и зам.-председател на комисията по правни въпроси по БНР. Иска ми се да имаме главен прокурор, който се придържа към Наказателния кодекс и към Наказателно-процесуалния кодекс, допълни той. „Атака срещу президента е атака срещу държавността. Той има ограничени правомощия, неговата сила идва от авторитета на позицията, която заема. Когато целенасочено се руши авторитетът на тази институция, то се руши и авторитетът на държавността, заяви още той.Като гражданин не ми е приятно случващото се. Като юрист мисля, че прокуратурата действа неправомерно с публикуването на тези разговори и това е груба грешка от страна на главния прокурор, каза Зарков. По думите му правителството „нито знае къде да отиде, нито как да го постигне“. Не знае какво иска – това личи в политиката спрямо хазарта. Че не знае как да го постигне, си пролича от темата с еврото, обясни Крум Зарков. Зам.-председателят на парламентарната група на БСП каза, че е за влизането на България в Еврозоната при сегашния курс на лева спрямо еврото. Правителството обаче със своята обиграна техника за вкарване на предложения в последния между първо и второ четене, е поставило под съмнение този курс. \"След това управляващите искаха с едно решение да направят така, че да не може да бъде променян, но без да изтеглят първото. В един и същи ден парламентът беше поставен пред въпроса да приема противоречащи си решения. Отхвърляме такава политика на едно ще кажем пред бъгларите, друго ще кажем пред чуждениците\", каза още Крум Зарков. \"Когато преди година и половина Валери Симеонов за пръв път повдигна темата за хазарта и начина по който се оперира с тези игри, БСП беше единствената партия, която го подкрепи. Тогава казахме и продължаваме да казваме, че тези билетчета не може да се продават свободно навсякъде, а само на лицензирани места. Ние сме за и ограничение на рекламата, която е агресивна и зарибява много хора. Това тогава управляващите от ГЕРБ го скриха под килима и темата заспа\", обясни Зарков.Крум Зарков е категоричен, че БСП ще продължи да бъде упорита в критиката си и ако се наложи нов вот на недоверие, няма никакви притеснения да го поиска отново. \"Но докато критикуваме и внасяме вотове, ние работим и по много други теми. Продължаваме да работим по нашата \"Визия за България\", която трябва да даде онзи път на развитие в следващите години,който да осигури сигурност в движението на страната. Разработваме и серия законопроекти по различни казуси, които ще внасяме и ще защитаваме в Народното събрание. Нямаме просто за цел да бутнем едни, за да дойдат други, а искаме цялостна промяна на начина, по който се прави политика в България\", завърши социалистът. ", "date": "2020.02.02", "title": "Зарков: Няма лошо в активността на Гешев, но ни трябва блюстител на закона, не отмъстител"}
{"url": "https://offnews.bg/politika/shefat-na-kabineta-na-prezidenta-niama-danni-za-impijchmant-obshtest-720792.html", "text": "Недопустимо е да се подслушва президент. Имаше атака срещу Румен Радев и институцията още с питането на главния прокурор до Конституционния съд, а след това и с оповестяването на СРС-тата. Това заяви началникът на кабинета на Румен Радев Калоян Методиев по БНТ. Не бих казал, че това нанесе имиджови щети на президента. Напротив, в очите на обществото той влезе в ролята на жертва, на човек, който е атакуван заради принципни позиции, а не заради нещо съществено и форсмажорно.Няма данни за импийчмънт. Става въпрос за административно-трудов казус назад в миналото, смята Методиев.Премиерът е най-овластеният човек в държавата и това, че се опитва да се дистанцира и да излезе от цялата ситуация, по никакъв начин не трябва да ни заблуждава, че той не е активен участник.  Управлението на СРС в сектор \"Сигурност\" е в прерогативите на министър председателя. Според него темата с подслушването трябва да стане централна за юристите.Тази година започна кризисно. Така и ще продължи заради серията нерешени проблеми, няма как и да бъдат решени. Вървим уверено към парламентарните избори, след това имаме и президентски избори. Нормално е да започнат и политическите размествания, всеки да прави сметки и да се опитва да извлече полза в ситуацията за себе си, коментира още Методиев. ", "date": "2020.02.02", "title": "Шефът на кабинета на президента: Няма данни за импийчмънт, обществото прие Радев за жертва"}
{"url": "https://offnews.bg/obshtestvo/prikliuchva-parviat-etap-ot-stroitelstvoto-na-bul-petar-dertliev-v-li-720795.html", "text": "Приключва първият етап от строителството на бул. \"Петър Дертлиев\" в столичния квартал \"Люлин\". Пробивът, който ще свързва булеварда и кръговото на Околовръстнния път и магистрала \"Струма\", ще бъде изграден на два етапа. В момента се очаква разрешение за започване на строителните работи по втория етап. Миналата седмица е приключила и процедурата по отчуждаване на последния имот по трасето, съобщи Столичната община. Новият път ще има по две платна за движение в посока, които ще са с ширина по седем метра. Ще бъдат изградени и тротоари от двете страни. Участъкът е дълъг около 400 метра и се очаква значително да облекчи трафика в тази част на София, каза кметът на \"Люлин\" Милко Младенов, цитиран от БНР. Той допълни, че след приключване на строителните работи по пробива ще започне и цялостно преасфалтиране на булевард \"Петър Дертлиев\" в участъка до булевард \"Царица Йоана\".Строителството на пробива на булевард \"Петър Дертлиев\" е на стойност два милиона и двеста хиляди лева и се очаква да приключи до края на годината.", "date": "2020.02.02", "title": "Приключва първият етап от строителството на бул. Петър Дертлиев в Люлин"}
{"url": "https://offnews.bg/ikonomika/prodazhbata-na-mesechni-vinetki-za-kamioni-spira-ot-dnes-720796.html", "text": "Продажбата на месечни електронни винетки за тежкотоварните автомобили над три тона и половина спира от днес. Промяната е свързана с въвеждането от 1 март на тол таксуване за тежкотоварните превозни средства над 3,5 тона, съобщи АПИ. От 1 март тежкият трафик ще плаща на база изминато разстояние при ползването на 3115 км автомагистрали и първокласни пътища. Останалите близо 17 000 км от около 20 000 км републикански пътища ще бъдат безплатни за превозните средства над 3,5 тона.По същата причина от 24 февруари 2020 г. ще бъде спряна продажбата на седмични винетки за тежкотоварните превозни средства. От 24 до 29 февруари 2020 г. за автомобилите над 3,5 тона ще могат да се купуват само дневни електронни винетки, чиято продажба ще бъде преустановена в 23:59 часа на 29 февруари.", "date": "2020.02.02", "title": "Продажбата на месечни винетки за камиони спира от днес"}
{"url": "https://offnews.bg/sviat/balgarkite-koito-se-evakuirat-ot-kitaj-sa-izleteli-sas-zakasnenie-720790.html", "text": "Двете българки, които трябваше да бъдат евакуирани от Китай, са излетели рано тази сутрин със закъснение. Очаква се те да кацнат във Франция, след което ще бъдат транспортирани с военния самолет \"Спартан\" към България, съобщи БНТ. Вчера Правителството обяви четвърта от общо пет степени на опасност заради коронавируса.От Външното ни министерство съветват българите да не пътуват до Китай. А всички, които се връщат от там, ще бъдат подложени на 14-дневна карантина. ", "date": "2020.02.02", "title": "Българките, които се евакуират от Китай, са излетели със закъснение"}
{"url": "https://offnews.bg/sviat/trima-mladezhi-ubiti-pri-strelba-v-toronto-720797.html", "text": "Трима души са убити, двама са ранени при стрелба в апартамент, нает в Airbnb в Торонто. Трима души бяха застреляни, а четвърти е бил ранен при стрелбата. Пети човек е бил намушкан, но животът му е вън от опасност, съобщи в \"Туитър\" полицията в най-големия град в Канада, цитирана от БГНЕС. Все още няма информация за самоличността на жертвите, не е ясен и мотивът за нападението в центъра на града.Говорител на полицията заяви, че загиналите са млади мъже на 22, 20 и 19 години.На 31 октомври миналата година въоръжен мъж откри огън на домашно парти в Оринда, Калифорния, което беше в жилище под наем, взето в Airbnb. Четирима мъже и една жена бяха убити.", "date": "2020.02.02", "title": "Трима младежи убити при стрелба в Торонто"}
{"url": "https://offnews.bg/politika/borisov-i-zaharieva-izraziha-saprichastnost-kam-kitajskia-narod-720798.html", "text": "Бойко Борисов изпрати писмо до премиера на Китайската народна република Ли Къцян, в което изразява съпричастността на българското правителство към китайския народ по повод тревожното разпространение на коронавируса и жертвите на болестта. Това съобщиха от правителствената пресслужба. „От името на правителството на Република България и лично от свое име поднасям искрени съчувствия на семействата и близките на починалите, пожелания за скорошно и пълно възстановяване на заболелите, както и съпричастност към приятелския китайски народ в този тежък момент“, отбелязва в писмото българският премиер.Министър-председателят Бойко Борисов изразява надежда, че своевременно предприетите мащабни и бързи действия от китайското правителство, медицински среди и общество за справяне с разпространението на вируса скоро ще дадат резултат и кризата ще бъде ефективно преодоляна.В писмото премиерът Борисов посочва, че навременните и последователни мерки са от голямо значение не само за Китай, но и за международната общност като цяло.„Уверявам Ви в нашата солидарност с жителите на Ухан и засегнатите провинции и пожелавам успех на правителството и народа на Китай в усилията за справяне с коварното заболяване“, заявява още министър-председателят Бойко Борисов до китайския премиер Ли Къцян.Вицепремиерът и министър на външните работи Екатерина Захариева също изрази съпричасност към Китай, съобщиха от пресцентъра на МВнР. Тя изпрати писмо до китайския си колега Ван И, в което изрази солидарност с Китайската народна република в борбата с новия коронавирус. „Високо оценяваме неспирните усилия на китайското правителство да се бори с новия коронавирус и имаме пълно доверие в способността на Китай да контролира вирусното заболяване. Китай предприе бързи и силни мерки, като въведе национален механизъм за предотвратяване и контрол, който се надяваме, че ще бъде ефективен за ограничаване по-нататъшно разпространение на вируса“, заяви в писмото Екатерина Захариева.Външният ни министър изрази съболезнования за загубените животи в следствие на болестта и пожела бързо възстановяване на всички заразени в Китай.", "date": "2020.02.02", "title": "Борисов и Захариева изразиха съпричастност към китайския народ"}
{"url": "https://offnews.bg/futbol/kristiano-ronaldo-izravni-legendaren-rekord-s-iubileen-gol-720819.html", "text": "Мегазвездата на Ювентус Кристиано Роналдо изравни легендарен клубен рекорд. Португалецът се разписа два пъти при победата с 3:0 над Фиорентина и вече има 10 попадения в последните си шест мача с екипа на \"бианконерите\".Така той бележи вече в девет поредни мача за Ювентус в Серия А, което не го е правил никой друг играч на \"Старата госпожа\" от декември 2005 година, когато рекордното постижение записа френският таран Давид Трезеге.Роналдо откри за Ювентус от дузпа, отсъдена за игра с ръка през първото полувреме. В края на втората част той удвои отново от дузпа, дадена за нарушение срещу Родриго Бентанкур.В добавеното време новото попълнение Матайс де Лихт с глава оформи крайния резултат.Статистиката показва също, че португалецът вече има 50 гола в 70 мача за Ювентус откакто се присъедини към италианския гранд през 2018 година.Той също така е смазващо ефективен от началото на сезона, като има 33 гола в 33 мача на клубно и национално ниво.Победата укрепи позицията на Ювентус на върха в класирането след 22-ия кръг, като торинци имат 54 точки. Втори е Лацио с 49 и мач по-малко, а трети е Интер с 48, като \"нерадзурите\" също имат мач в запас.", "date": "2020.02.02", "title": "Кристиано Роналдо изравни легендарен рекорд с юбилеен гол"}
{"url": "https://offnews.bg/bojni/kobrata-v-sporten-pubertet-sam-shte-bia-dzhoshua-navsiakade-720802.html", "text": "\"Смятам, че ще победя Антъни Джошуа, дори и в Лондон\", обяви уверено Кубрат Пулев пред Нова тв.Мачът между двамата трябва да се проведе в края на май или началото на юни, но все още не е договорено мястото. Кобрата предпочита да се бие в Истанбул, а Джошуа в родния Лондон.\"Ще стане един уникален мач\", увери Пулев, който от 3 седмици се подготвя в базата в Белмекен. Кобрата разкри, че 5 месеца са напълно достатъчни за подготовката му. \"Много бързо влизам във форма\", добави той. Най-важното било да няма контузии.\"Не се притеснявам, че ще изпитам болка\", каза Пулев. Той се върна и в 2017 г., когато мачът му с Джошуа не се състоя заради контузия на Пулев.\"И тогава, и сега най-важното е да победя, да имаме световен шампион в най-тежката категория\", обясни Пулев. За противника си каза, че е опасен съперник, който прави серия удара, взривява, но после му трябва време да се възстанови и почива.\"В момента се чувствам в спортния пубертет\", пошегува се Кобрата. А иначе бил в перфектна форма, здрав.\"И тогава, и сега продължавам да не играя за парите\", каза той по повод 2008 г., когато става европейски шампион при аматьорите. Той разкри, че дълги години боксьорите ни получавали 700-1500 лева, които дори се молили да им ги изплатят.", "date": "2020.02.02", "title": "Кобрата: В спортен пубертет съм, ще бия Джошуа навсякъде"}
{"url": "https://offnews.bg/analizi-i-komentari/kak-poetat-strahilov-napisa-politicheski-shediovar-720794.html", "text": "Поетът Страхил Никифоров Страхилов седеше в малката таванска стая в квартал \"Гевгелийски\" в София и с отчаян поглед зяпаше в малкия телевизор пред себе си.Таванската стая беше тъмна, прашна, по пода се търкаляха различни книги - последните 14 тома на Венета Райкова, биографията на Криско и нещо от някакъв си Хулио Кортасар, попаднало кой знае защо сред стойностната литература, отличавана с редица награди от най - авторитетните български институции. Поетът Страхил Никифоров Страхилов беше фриленсър. Демек - беше безработен и чат - пат получаваше поръчка да напише нещо я за някой сайт, я за някоя ниско бюджетна реклама на безалкохолни напитки.Негов бе забележителния текст от рекламата за лимонада \"Еуфория\", произвеждана тайно в един зимник в село Чуйпетльово:Рекламата бе заснета с два мобилни телефона и излъчвана дълго време по кабеларките в Дулово, Исперих и Радомир, където производителя бе намерил своите потребители.Днес обаче Страхилов имаше сериозен проблем.Преди седмица му се обадиха от един авторитетен сайт - сайта \"Арт Депресия дот ком\".\"Здравейте, господин Страхилов. Аз съм Рамон - Сюлейман Аналгинов Сладунов - Джоунз. Наскоро бях в Дулово, за да отразявам един проект - научна конференция на тема \"Кросдресър и трансджендър традициите в народните обичаи на Делиормана\". Там вечерта в хотела се натъкнах на една реклама за лимонада \"Еуфория\" и вашите сурови, но правдиви стихове дълбоко жегнаха сърцето ми. Бих желал да ви поръчам голяма статия в която в мерена реч да направите коментар на актуалните политически събития от последните дни. Заплащането е добро, защото статията ще бъде централна за сайта и ще я засилим през различните си канали в социалните мрежи!\".Страхил Никифоров Страхилов се бе съгласил.И днес беше последния ден, в който трябваше да предаде текста.Само че текст все още нямаше. Вместо това Страхил безпомощно гледаше телевизора.А там беше страшно. Главния прокурор се вихреше, полиция нахлуваше в комисията по хазарт, в офисите на \"Нове холдинг\", а собственика на Холдиинга звънеше от неизвестно място и даваше интервюта за всички медии.\"В ранна утрин в заден двордебне страшен прокурордебне и не се преструваБожков той ще арестуваплаче там чиновник бледвземал подкупи наредMAFIQTA е в амокГешев иде с лъвски скок\"Страхилов довърши стихотворението и отпи от чашата с кафе, което беше поизстинало. Телевизора смени картинката и на екрана се появи китаец, който ръкомахаше с маска на уста. Последва включване на репортерка, която чакаше самолет от Пекин да кацне на летището. \"Дали сред пристигащите не се крие някой, заразен с корона вирус? ЩЕ УМРЕМ ЛИ? В АДСКИ МЪКИ ЛИ ЩЕ СЕ ГЪРЧИМ?\" - питаше репортерката.Страхил Никифоров Страхилов прехапа долна устна, Взе термометър и го постави под мишница. След това придърпа листа и написа:\"А след Гешев за белявирус нов ни сполетяудря и баща и синидва право от Пекинвирусът върлува, знайна Илиенци не се мотай\"\"Последния ред е в по - модерен стил\" - помисли си Страхилов - \"Но те в този сайт са почитатели на модернизма и ще го приемат\".В този момент човечец с благ, но и леко глуповат вид се появи на екрана.\"Честито, братя англичани! Честита ви свобода!\" - изрече той и на екрана се изписа - Борис Джонсън, премиер на Великобритания.\"Англия напуска ЕСи това се случва днесплачат тъжни англичаничакат ги опашки за банани\"Страхилов огледа четиристишието и доволно подчерта представяйки си как клети английски домакини, вместо да правят чай в 5 часа следобед, отиват до \"Теско\", за да вземат 2 килограма банани за Нова година...Междувременно в новините се появиха някакви хора, които изглеждаха ядосани и...некъпани.Оказа се, че това са перничани, които алармираха медиите и широката общественост, че все още не е започнал обещания от премиера строежа на водопровод.\"Перник без вода остана***ба неговата мамачака се водопроводатъжно гледа пак народаБойко, пускай ти водатада изкъпеме децатаче некъпан кой живеепусто той да опустее\"Поетът Страхилов огледа текстовете. Май беше обхванал всички важни теми от седмицата. Разбира се, имаше още куп неща, които можеха да се превърнат в поезия, но можеха и да не се превърнат.Само че, за да завърши политическия обзор Страхилов трябваше да обобщи ситуацията с няколко думи.А това изглеждаше адски трудно на младия и обещаващ поет.В този момент някой потропа на вратата.\"Страхил Страхлов? Вие ли сте?\" - на вратата стоеше човек с чанта в ръката.\"Да, аз съм\" - рече Страхилов.\"Имате задължения към Топлофикация! Образувано ви е дело, на което не сте се явил. Осъден сте и трябва в двуседмичен срок да се явите при Частния съдебен изпълнител, за да се споразумеете за доброволното изпълнение на плащанията\" - рече призовкаря и връчи на Страхилов купчинка с листа, носещи клеймо от съда и от кантората на ЧСИ - то.Страхил Никофоров Страхилов седна безпомощно на стола. Постави листата на масата, взе обзора в стихове и задраска всичко, което бе написал до момента.След това с премерено движение и с най - голямата убеденост, която бе имал в живота си обърна листа от другата страна.Стисна писалката сякаш бе стиснал Автомат Калашников, 7,62 калибър.И написа следното:\"ДА ВИ ГО ****УКАМ И НА СЪДЕБНАТА РЕФОРМА, И НА СТРОИТЕЛНАТА ДЕЙНОСТ, И НА ЗДРАВЕОПАЗВАНЕТО И НА КУЛТУРАТА И НА ЕКОЛОГИЯТА И НА ВСИЧКО!!!\"Огледа написаното изречение.После го огледа втори път.Беше съвършено!Нямаше нужда от никакви редакции...", "date": "2020.02.02", "title": "Как поетът Страхилов написа политически шедьовър"}
{"url": "https://offnews.bg/zimni/pak-imame-zvezda-v-biatlona-milena-todorova-s-treti-medal-na-svetovno-720821.html", "text": "Изгряващата звезда на биатлона ни Милена Тодорова спечели трети медал на световното юношеско първенство в Ленцерхайде (Швейцария).Днес тя прибави към колекцията си от отличия и бронз в преследването на 10 км. Така тя успя да спечели отличие във всяко едно от състезанията, в които участва - сребро в индивидуалната дисциплина, бронз в спринта и бронз в преследването. Представянето й е един от най-сериозните успехи за българския биатлон на младежко ниво.Българката допусна две грешки в четирите стрелби и финишира на 48.4 секунди след победителката Анастасия Шевченко от Русия.Тодорова вървеше без грешка в първите две стрелби и беше втора след второто посещение на рубежа, но след това сбърка два пъти, което я свали до петото място. С много силен финален спринт тя успя да премине трасето. На четвъртата стрелба беше безгрешна и с пасив от 48.10 секунди след Шевченко извоюва бронза.Рускинята спечели златото, след като измина трасето за 30:45.7 минути и повали всичките 20 мишени. Втора на 15.0 секунди се нареди Осне Скреде от Норвегия с една грешка в стрелбата.Милена Тодорова е приятелка на най-добрия ни биатлонист Владимир Илиев, който спечели сребро на световното първенство през миналата година, което му донесе и приза за Спортист на годината.", "date": "2020.02.02", "title": "Пак имаме звезда в биатлона! Милена Тодорова с трети медал на световното за девойки"}
{"url": "https://offnews.bg/obshtestvo/pikat-na-gripnata-epidemia-u-nas-e-dnes-720791.html", "text": "Днес е пикът на грипната епидемия у нас, обяви епидемиологът проф. Мира Кожухарова по БНТ. През миналата седмица е имало висока заболеваемост, епидемия имаше на практика в цялата страна. Настоящата седмица ще е върхът на грипната епидемия и ще започне да намалява броя на болните, допълни експертът. След утихване на най-големия интензитет на грипната епидемия обикновено се появяват усложненията, които най-често са пневмонии. Както всяка година, сезонният грип има еднаква симптоматика. В момента по-особеното е, че са засегнати децата между 5 и 14 години, което не е съвсем обичайно.Проф. Кожухарова напомни, че антибиотик се взима само тогава, когато е предписан от лекар. Вирусите не се убиват с антибиотици. Те убиват бактерии. Антибиотиците са необходими при бактериални усложнения след грип.В огромния процент от хората грипът всъщност минава от само себе си в рамките на 5-6 дни, обясни проф. Кожухарова. ", "date": "2020.02.02", "title": "Пикът на грипната епидемия у нас е днес"}
{"url": "https://offnews.bg/112/tialo-na-zhena-pred-blok-v-mladost-4-politciata-e-ottcepila-rajona-720799.html", "text": "Тяло на жена е открито в столичния район Младост. Причината за смъртта на жената не е известна, районът е отцепен от полицията. За инцидента съобщи читател на OFFNews. Тялото е пред блок 433 блок в Младост 4. Жената е облечена в анцуг и по чорапи, много е възможно да става дума за самоубийство, твърди читателят ни. Жената е на около 70 години, свидетели твърдят, че е живяла в същия блок - от вход 3, и най-вероятно е скочила от терасата си. Разследващите работят и по версията нещастен случай. ", "date": "2020.02.02", "title": "Тяло на жена пред блок в Младост 4, полицията е отцепила района"}
{"url": "https://offnews.bg/politika/menda-stoianova-zalozite-za-lotarijni-taloni-sa-nad-miliard-za-2018-g-720803.html", "text": "Залозите от лотарийните талони са над 1 млрд. лева за 2018 година. Това са пари на граждани, които са предимно с нисък икономически статус. Това каза председателят на бюджетната комисия в парламента и депутат от ГЕРБ Менда Стоянова по БНР. Тя подчерта, че трябва да се говори не само за ощетяване на бюджета, а и за социалните измерения на търкането на талончета. Европейският съд е съгласен с това държавите да налагат ограничения на такива видове игри, които постигат голям масов ефект, допълни Стоянова. За законодателните промени, свързани с влизането на България в еврозоната, тя коментира, че  участието на България в еврозоната не е самоцел. \"То ще донесе редица икономически предимства. Има и една стратегическа цел, която би се постигнала – необратима евроинтеграция на България... Не е въпрос просто на хрумване за промяна на курса на лева към еврото, а въпрос на това как през последните 23 години се е държала българската икономика при такъв курс“, каза Стоянова.„Всички знаем, че и в момента сме една от най-стабилните финансово и фискални държави. Много по-добре от други държави в еврозоната. Народното събрание прие решение, за да може всеки български гражданин да е спокоен… България категорично няма да участва в ERM II при друг курс, освен при сегашния. Гаранцията е Народното събрание“, посочи Менда Стоянова. Всеки български гражданин, всяка една фирма, ако реши утре да обърне своите левове в евро, БНБ има ресурс – 160% повече ресурс в евро. Това означава, че имаме златен лев, вързан за еврото. Защо сега ще трябва да се поддаваме на внушения, че това ще се промени под натиска на един или друг?, попита риторично Стоянова. По думите й нито една партия досега не е изразила отношение да не влизаме в еврозоната. ", "date": "2020.02.02", "title": "Менда Стоянова: Залозите за лотарийни талони са над милиард за 2018 г."}
{"url": "https://offnews.bg/obshtestvo/petliovden-e-na-zimna-bogoroditca-praznuvat-sinovete-720768.html", "text": "Църквата чества днес Сретение Господне, народът ни празнува Петльовден. За имен ден черпят Радост, Радостина, Драго, Драгомир, Ралин, Ванеса, Радина, Радослава и Радослав.Сретение Господне е един от четирите празника, посветени на Божията майка. 40 дни след раждането на Исус Христос света Дева Мария занесла своя Младенец в Йерусалимския храм според Мойсеевия закон, който заповядвал всяко първородно от мъжки пол да бъде посвещавано или представяно пред Бога. Старите българи наричат празника и Зимна Богородица.На 2 февруари народът ни чества Петльовден. Денят почита мъжката сила, майките на момчета слагат на масата петел.Според разказите по време на турското иго еничарите минавали на този ден и отвеждали най-хубавите и най-здравите момчета. От която къща вземали дете, турците поставяли кървав знак на портата. Тази жестока традиция е наречена кръвен данък. Намерили се обаче умни жени, които откъсвали главите на петли и с кръвта рисували по вратниците зловещия знак. Еничарите, като го видели, си отивали с убеждението, че други преди тях са минали и са взели живия данък.", "date": "2020.02.02", "title": "Петльовден е, на Зимна Богородица празнуват синовете"}
{"url": "https://offnews.bg/izvan-terena/tenis-zvezda-chaka-parvo-dete-720805.html", "text": "Бившата №2 в света Агнешка Радванска и съпругът Давид Целт очакват първото си дете. Полякинята обяви новината в профила си в Инстаграм, където сподели, че \"започва нов етап от живота си\", качвайки снимка с чифт бебешки обувки.Радванска и Целт, който бе неин спаринг партньор на корта, сключиха брак през лятото на 2017 година.На сватбата бяха поканени големите звезди на WTA Каролин Вожняцки, Анджелик Кербер, по-малката й сестра Урсула Радванска и бившата първа ракета на Полша Марта Домачовска.", "date": "2020.02.02", "title": "Тенис звезда чака първо дете"}
{"url": "https://offnews.bg/futbol/brazilski-grand-iska-futbolist-na-levski-720800.html", "text": "Бразилският гранд Сантос е отправил оферта към Левски за бранителя - Нуно Рейш, съобщава Goal.com. Към момента преговорите са в ранна фаза, но интересът към португалеца е сериозен.29-годишният защитник вече 2 сезона е в Левски, след като бе привлечен от Витория Сетубал през 2018 година. Той е основна част в отбора на Петър Хубчев, който няма много опции в центъра на отбраната.“Сините” ще се разделят с него само при доста добра оферта. На този етап обаче от Сантос предпочитат да вземат Рейш под наем с опция за откупуване.Треньорът на бразилците - Жезуал Ферейра спешно търси подсилване на защитата, защото в момента разполага само с двама играчи в тази зона - Луан Перес и Луис Фелипе - тъй като Лукас Варисимо и Фелипе Агилар са контузени, а Густаво Енрике премина във Фламенго.", "date": "2020.02.02", "title": "Бразилски гранд иска футболист на Левски"}
{"url": "https://offnews.bg/leka-atletika/v-atletikata-vavezhdat-ogranichenia-za-visokotehnologichni-obuvki-720804.html", "text": "Световната лекоатлетическа федерация (ИААФ) обяви значителни промени на своите правила в петък, които ще изключат някои варианти на обувките за бягане на Nike Vaporfly и ще въведе стриктни ограничения за технологията, развита за всички бъдещи обувки, използвани в елитните състезания.Управляващото звено на спорта заяви, че с незабавен ефект обувките за писта не трябва да са с подметки не по-дебели от 40 мм и да не съдържат повече от една твърда, закрепена пластинка.Обувките Vaporfly, използвани от Елиуд Кипчоге при неофициалното му слизане под два часа на маратона във Виена и от неговата сънародничка Бригид Косгей, която счупи световния рекорд при жените, са съдържали тройни въглеродни пластини.Според новите правила, от 30 април всяка обувка, използвана в състезание, трябва да е налична за публиката от четири месеца – това означава, че те ще могат да използват модели на Найк на големи състезания само при съответното заплащане.След преразглеждане от Световната федерация се стигна до заключение, че новата технология може да осигури предимство при представянето и може да предизвика опасения относно интегритета на спорта, като препоръча допълнително проучване.", "date": "2020.02.02", "title": "В атлетиката въвеждат ограничения за високотехнологични обувки"}
{"url": "https://offnews.bg/sviat/politciata-zastrelia-mazh-namushkal-s-nozh-chetirima-v-iuzhen-london-720825.html", "text": "Мъж е бил застрелян от полицията, след като е атакувал с нож хора по оживена главна улица в Южен Лондон.Четирима са ранени в инцидента, който полицията описва като \"свързан с тероризъм\". Един от тях е с опасност за живота, още двама са в болница. Един е с леко нараняване и е освободен за домашно лечение.Стрелбата се е чула на главната улица на района Стрийтъм около 14 часа местно време. Според свидетели мъжът е влязъл в магазин и е започнал да се опитва да намушка хора с нож. След това излязъл от магазина и намушкал велосипедистка. Полицията го повали с три изстрела, разказват очевидци по Би Би Си.Според някои от свидетелите, причината полицията веднага да стреля, вместо да се опита да го залови, е че той е твърдял, че има бомба у себе си.Според някои източници мъжът е свързан с Ислямска държава. Официално потвърждение на тази новина няма, но британският премиер Борис Джонсън пусна в Туитър пост, в който се казва: \"Благодаря на всички служби, които реагират на инцидента в Стрийтъм, който полицията вече обяви за свързана с тероризма\".Няма пострадали българи при инцидента, обяви МВнР.", "date": "2020.02.02", "title": "Полицията застреля мъж, намушкал с нож четирима в Южен Лондон"}
{"url": "https://offnews.bg/tenis/grigor-dimitrov-zapochva-ot-vtori-krag-v-monpelie-720826.html", "text": "Най-добрият ни тенисист Григор Димитров ще се завърне на корта през новата седмица и ще участва на турнира в зала в Монпелие. Българинът получи покана в последния момент и стана един от четиримата най-високо поставени в схемата, което го прати директно във втория кръг.Там Димитров ще срещне победителя от двубоя Жоао Соуза (Португалия) – Грегоар Барер (Франция).При успешен старт Димитров ще се класира за четвъртфиналите, където може да играе с някой измежду Яник Синер, Микаел Имер, квалификант или Филип Краинович.Димитров попадна в една част на схемата с водача Гаел Монфис, като дуел между двамата е възможен едва на полуфиналите. Монфис, подобно на Димитров, участва в надпреварата с покана.Това ще бъде 10-то издание на турнира в Монпелие, като до момента само два пъти шампион не е ставал французин. През 2012 г. триумфира чехът Томаш Бердих, а през 2017 г. германецът Александър Зверев.", "date": "2020.02.02", "title": "Григор Димитров започва от втори кръг в Монпелие"}
{"url": "https://offnews.bg/zimni/milena-gordostta-na-troian-koiato-pochna-biatlona-po-lekarska-prepor-720824.html", "text": "Милена Тодорова направи нещо изумително на световното първенство по биатлон за младежи и девойки в Ленцерхайде (Швейцария).Навършилата 22 години на 18 януари Тодорова спечели медали във всички дисциплини, в които участва - сребро в индивидуалната дисциплина, бронз в спринта и бронз в преследването. Милена е от Троян, също като Спортист №1 на България за 2019 година Владимир Илиев, с когото станаха двойка през миналата година.Биатлонът е традиционен спорт за Троян, но самата Милена започва да се занимава активно едва преди около 10 години по лекарска препоръка.\"В Троян биатлонът е доста разпространен. Или поне по времето, когато аз се записах да тренирам. Родителите ми ме записаха. Като цяло бях много малка и в началото не съм разбирала какво точно представлява биатлонът\", споделя Милена.Това решение напълно предопределя живота й в професионален и личен план. Нейн ментор в биатлона е една от звездите ни в близкото минало Павлина Филипова, а феновете мечтаят да видят в нейно лице новата Екатерина Дафовска - единствената ни олимпийска шампионка в биатлона, която печели титлата си в Нагано именно в годината на раждане на Тодорова - 1998.Милена е убедена, че някой ден България отново ще има олимпийски медалист в биатлона.\"Смятам, че олимпийски медал за България в биатлона е достижима цел. С тези тренировки, с тези лишения и с постоянната работа няма как и успехите да не дойдат, особено когато мислиш само за това.Ако наистина работиш усърдно и се отдадеш само на това за някакъв определен период от време, имаш го за цел, има как да се получи. Няма да е лесно, но няма лесни неща\", споделя преди 2,5 години Милена, чийто лишения вече дават резултат.Тя учи в НСА и се вижда един ден в ролята на треньор в родния си град Троян, където вече е наричана \"нашата гордост\".", "date": "2020.02.02", "title": "Милена, гордостта на Троян, която почна биатлона по лекарска препоръка"}
{"url": "https://offnews.bg/112/11-zadarzhani-vav-varnensko-pri-aktcia-sreshtu-bitovata-prestapnost-720806.html", "text": "11 лица с две и повече висящи дела са били задържани при специализирана операция на МВР и прокуратурата срещу битовата престъпност във Варненско.Тя се провежда в Белослав и варненското село Синдел.На мястото на акцията е и главният прокурор Иван Гешев, който в събота обяви, че държавата започва война срещу битовата престъпност.По-късно се очаква обвинител №1 и главният секретар на МВР Ивайло Иванов да посетят и пристанище Варна, откъдето за Италия ще бъде върнат незаконно внесен у нас боклук, съобщи Нова тв. ", "date": "2020.02.02", "title": "11 задържани във Варненско при акция срещу битовата престъпност"}
{"url": "https://offnews.bg/obshtestvo/izcheznaha-li-parite-za-borba-s-norvezhtcite-720823.html", "text": "Нова драма тресе фейсбук групите на родителите, които са притеснение, че норвежците ще им отнемат децата.Драмите дори са три:- дали парите, които са събирали досега са откраднати- дали някой събира пари от тяхно име, за да ги харчи за себе си- и кой в момента управлява фейсбук-групите им, защото двамата им досегашни лидери вече нямат права.В петък през нощта във всички групи (десетки на брой), които имат в заглавието си \"родители обединени за децата\" (РОД), беше разпространено съобщение, че адвокат Петър Николов и адв. Илияна Мавродиева са изтеглили 15 000 лева от специалната банкова сметка на РОД.Съобщението беше подписано РОДИТЕЛИ ОБЕДИНЕНИ ЗА ДЕЦАТА (РОД), но никой не отговори на многобройните запитвания на членовете на групите кой човек всъщност стои зад това съобщение.На следващата нощ Петър Николов и Илияна Мавродиева излязоха със съобщение, в което се казва, че парите са преместени от една банка в друга, защото фейсбук страницата на РОД е окупирана от хора, които събират пари от името на организацията, без да имат нищо общо с нея.Съобщението за изчезването на парите и отговорът на адвокатите Николов и Мавродиева бяха най-коментираната тема в групите вчера, като по-голямата част от участниците пишеха, че вярват на обясненията на двамата адвокати.Днес обаче отговорът на Николов и Мавродиева, както и всички коментари в тяхна подкрепа, бяха изтрити.Препечатваме двата текста 1:1.Ето текстът, в който неназован автор обвинява адвокатите Николов и Мавродиева, че са откраднали 15 000 лева:Това пък е отговорът на адв. Петър Николов и адв. Илияна Мавродиева, в който обясняват, че парите не са откраднати, а преместени, както и че някакви хора събират дарения \"уж за каузата\", без да е ясно къде отиват парите.", "date": "2020.02.02", "title": "Изчезнаха ли парите за борба с норвежците?"}
{"url": "https://offnews.bg/temida/okolo-500-kg-e-zaloveniat-kokain-impregniran-v-kashoni-s-tcitrusovi-p-720816.html", "text": "Около 500 килограма е задържаният преди дни кокаин, импрегниран в кашони с цитрусови плодове, съобщи днес във Варна главният секретар на МВР Ивайло Иванов. По думите му кашоните са над 6700, а данните на МВР сочат, че от кашон би трябвало да се извлече между 80 и 100 грама наркотик. Пазарната цена е 22 милиона евро на едро, каза още Иванов. Той уточни, че според информацията, с която разполага МВР, наркотикът е с изключително висока чистота, и като бъде премесен и пуснат в дилърската мрежа стойността му става близо 100 милиона лева.Кашоните са прибрани на сигурно място и се охраняват, а едва днес сутринта е приключило разтоварването на цитрусите от тях. За нас това е нов начин за пренасяне на наркотик и трябва да успеем да го извлечем от самата хартия, обясни той. Кокаинът е стигнал по море до Европа, а след това по суша до България. Най-вероятно дрогата е предназначена за българския пазар. Искането на мерките за неотклонение за задържаните за кокаина е внесено в Специализирания наказателен съд, съобщиха от спецпрокуратурата. ", "date": "2020.02.02", "title": "Около 500 кг е заловеният кокаин, импрегниран в кашони с цитрусови плодове"}
