{"url": "https://offnews.bg/tenis/tenis-sandgren-se-sblaska-chelno-sas-slavata-673603.html", "text": "Никой не беше чувал за американския тенисист със звучното име Тенис Сандгрен преди да достигне сензационно до 1/4-финалите на Откритото първенство на Австралия.За всичките седем години като професионалист Сандгрен беше спечелил в турнири на АТР само два мача, а сега извъднъж постигна четири победи. Закономерно интересът към него се повиши и от миналото му изплуваха \"призраци\". Като анонимен играч той е имал свободата да не бъде така политически коректен към заобикалящия го свят и колегите от тениса.Тенис Сандгрен в момента е принуден да се оправдава и извинява за постове в социалните мрежи отпреди 5-6 години, които не се харесват от аудиторията. Така например през 2012 година той пише статус, че е минал покрай гей клуб и очите му още кървят.След натиск сега той написа извинение. Извинение от него търси и бившата номер 1 Серина Уилямс за публикация от 2013 година, когато пише, че когато Серена губи, денят му става хубав. Тя смята, че това е расистко.Любопитното е, че във въпросния ден Уилямс губи от друга афроамериканка - Слоун Стивънс. Тенис изтри всички по-пиперливи публикации в Туитър, но призраците ще продължат да го преследват, освен ако не изпадне отново далеч от елита на тениса.", "date": "2018.01.25", "title": "Тенис Сандгрен се сблъска челно със славата"}
{"url": "https://offnews.bg/politika/parva-sreshta-na-visoko-nivo-mezhdu-balgaria-i-lihtenshtajn-673605.html", "text": "Ролята на България за генерирането на стабилност и сигурност в Европа се цени, каза министър-председателят Бойко Борисов след срещата си във Вадуц, Лихтенщайн, с принца престолонаследник Алоис фон унд цу Лихтенщайн, съобщиха от пресслужбата на Министерски съвет.Това е първата среща на такова ниво между България и Княжество Лихтенщайн.Борисов запозна Алоис фон унд цу Лихтенщайн и с темите, по които ще работи Българското председателство на Съвета на Европейския съюз. Посочено беше, че сред тях е и постигането на напредък в цифровизацията и развитието на електронните услуги - област, приоритетна и за Лихтенщайн.Министър-председателят и принцът отбелязаха, че двустранните отношения се развиват с добри темпове на политическо и културно ниво. Двете страни биха могли да си партнират активно в секторите на иновациите и новите технологии, индустриалното производство и дуалното образование, отбелязва премиерът.Принц Алоис фон унд цу Лихтенщайн е приел поканата на Борисов да гостува у нас.", "date": "2018.01.25", "title": "Първа среща на високо ниво между България и Лихтенщайн"}
{"url": "https://offnews.bg/lajfstajl/koi-sa-5-te-naj-zabavni-zodii-673570.html", "text": "Всички имаме поне един приятел, който е роден комик. Излизането с него винаги е чудесен начин за край на деня, защото знаете, че неговите истории не само ще ви развеселят искрено, но и ще ви докарат мускулна треска на корема. Представяме ви списък на 5-те зодии с най-добро чувство за хумор, които ще направят живота ви много по-забавен:1. БлизнациВинаги имат най-хубавите и забавни истории, които да разкажат. Те имат куп шеги и най-подходящите изрази за всяка ситуация. Близнаците са добри по характер, а репликите им са толкова умни и забавни, че приятелите им биха могли спокойно да ги нарекат „Шекспир на шегите“. Тези хора наистина притежават всичко нужно, за да бъдат истински комици.2. РакРакът може да прояви чувство хумор в много различни ситуации. Той ще ви посочи малките неща, които го карат да се смее, и ще ви накара да се смеете с него. Това, което го прави толкова забавен е, че винаги може да намери хумора в подробностите, които вие сте пропуснали. Да излезете с Рак винаги е забавно, защото шегите му са толкова очарователни, че винаги попада в центъра на събитията. С лекото си чувство за хумор той никога няма да успее да ви отегчи.3. СкорпионСкорпионът е много саркастичен. Той изглежда сякаш въобще не се опитва да бъде забавен, но всъщност обича да кара хората да се смеят. Не се страхува да казва неща, които са по-странни или ще поставят някого в по-необичайно положение. Саркастичните му забележки са невероятни. Дори когато се намирате в сериозна ситуация, той знае как да разведри настроението ви и постоянно ще прави смешни забележки за всичко. Хората могат да помислят, че коментарите му са малко груби, но знайте, че той просто се шегува.4. СтрелецСтрелецът може да намери нещо забавно в почти всяко преживяване. Той е този, който винаги има забавна история от живота си на приключенец, която да разкаже. Той ще преувеличи подробностите и ще добави сарказъм, за да направи историята още по-забавна. Понякога, за да накарат хората да се смеят, ще каже неща, които просто са странни. Стрелецът има репутация на шегаджия, който просто обича да се забавлява. Той не обича да приема нещата твърде сериозно, така че постоянно търси хумор във всичко.5. ВодолейВодолеят сякаш е природно забавен. Понякога дори няма да осъзнае, че е казал нещо смешно, докато не види всички около него да се превиват от смях. Той знае забавни реплики, които карат хората да намерят забавното в различни ситуации. Водолеят казва нестандартни и различни неща и неговите „умни“ забележки могат да накарат всеки да се усмихне.", "date": "2018.01.25", "title": "Кои са 5-те най-забавни зодии"}
{"url": "https://offnews.bg/obshtestvo/gripna-epidemia-ot-utre-v-gabrovo-i-oblast-iambol-673590.html", "text": "Грипна епидемия е обявена от утре в община Габрово и област Ямбол. Учебните занятия в област Ямбол са преустановени до 31 януари включително, а тези в община Габрово - до 29 януари включително.До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Регионалните здравни инспекции следят епидемичните показатели и предприемат незабавни мерки, тъй като картината на заболеваемостта е динамична.", "date": "2018.01.25", "title": "Грипна епидемия от утре в Габрово и област Ямбол"}
{"url": "https://offnews.bg/kultura/kristo-s-nova-ekspozitcia-v-london-tova-liato-673601.html", "text": "Христо Явашев - Кристо ще представи своя скулптура в Лондон. В езерото Сърпентайн в Хайдпарк ще плува \"Мастаба\" - пресечена пирамида, а в близката галерия \"Сърпентайн\" ще има изложба, посветена на Кристо и Жан-Клод. Ще бъдат показани снимки от живота на артистите, някои от тях на близо 50 години. Проектът е планиран от години и отново е финансиран изцяло от Кристо. Той ще може да се види от края на юни до началото на септември. В Абу Даби артистът планира да изложи огромна \"Мастаба\", която ще бъде съставена от 400 000 варела и може би ще се превърне в единствената му постоянна експозиция, пише \"Тhe art newspaper\".", "date": "2018.01.25", "title": "Кристо с нова експозиция в Лондон това лято"}
{"url": "https://offnews.bg/politika/borisov-ne-se-otkazva-ot-istanbulskata-konventcia-i-armenskiat-pop-ia-673585.html", "text": "Има някои колеги, които говорят за референдум. Ако има референдум, той трябва да бъде ясно разписан – „за” или „против” да пребиваме жените и децата в България. Защото всички останали текстове, за които говорят – трети пол, гей-бракове, всичко останало просто не фигурира в тази конвенция. И не случайно днес Армения, след Сърбия, Албания, Турция – всички са я приели… дето се вика, и арменският поп я е приел.Това каза днес министър-председателят Бойко Борисов на живо във Фейсбук, по повод желанието на БСП да се проведе референдум за ратифицирането на Истанбулската конвенцияПремиерът каза още, че ще пита църквата и мюфтийството какво ги смущава в това, че правителството иска да няма насилие над жени и деца. Бойко Борисов коментира и днешния вот на недоверие към управлението, който беше поискан от левицата с мотив провал на политиката за противодействие на корупцията:Министър-председателят определи вота на недоверие като \"начин да ни изложат\", когато правителството е заето с Европредседателството.", "date": "2018.01.25", "title": "Борисов не се отказва от Истанбулската конвенция: И арменският поп я прие"}
{"url": "https://offnews.bg/politika/pargov-otkakto-gerb-upravliava-sos-e-priturka-i-gumen-pechat-na-resh-673592.html", "text": "За съжаление, откакто ГЕРБ управлява, в Столична община имаме модел, в който ние общинските съветници сме притурка и гумен печат на решенията на администрацияа. Отказвам да стана съучастник в тази ваша игра – да се оправдавате с това, че общинският съвет е виновен.С тези думи лидерът на БСП – София и председател на групата на БСП в СОС Калоян Паргов се обърна към управляващите от ГЕРБ по време на обсъждането на бюджета за 2018 г. на Столична община. „С днешния акт ще подпечатаме вашите решения как да се харчат парите на софиянци. Бюджетът звучи рекордно – над 1,5 млрд. лв., но ако се вгледаме какво има в него, ще видим, че отново става дума за 100-150 млн. лв., с които се прави политика. Всичко останало е държавна, делегирана или общинска отговорност като издръжка. Когато говорим за рекорден бюджет, това е в резултат от повишаването на минималната работна заплата, което рефлектира и върху бюджета на е Столична община“, заяви Паргов.Лидерът на столичните социалисти припомни, че преди една година съветниците от БСП са посочили кои части на приходната част на бюджет 2017 нарочно са подценени, за да се отчетат впоследствие уж по-добри резултати и това се случи. „За 10 години ГЕРБ, които имаха цялата власт и подкрепата на мнозинството в СОС, не решиха изцяло нито един проблем на столицата. Има една трайна тенденция, която става вече дразнеща и за хората, а тя е, че общината обикновено върви след проблемите и се опитва да ги „замита под килима“. И този бюджет не решава нито един проблем на София. Ето защо ние от БСП няма да го подкрепим и ще гласуваме против“, категоричен бе Калоян Паргов.", "date": "2018.01.25", "title": "Паргов: Откакто ГЕРБ управлява, СОС е притурка и гумен печат на решенията на администрацията"}
{"url": "https://offnews.bg/politika/milioni-za-transporta-v-plovdiv-a-nito-tablata-rabotiat-nito-elektro-673591.html", "text": "Транспортният проект е емблематичен провал на местното управление в Пловдив, който ежедневно е пред очите на всички и буди огромни съмнения за корупция. Проектът е платен изцяло, но работата не е свършена, обявиха днес местните организации в Пловдив на „Движение Да България“ и „Демократи за силна България“.Общината инвестира колосални европейски средства в инфраструктура, която и до днес не работи, а пловдивчани не получиха обещаните им удобства. В резултат имаме неработеща система за електронно таксуване и информационни табла по спирките, които показват непълна или неадекватна информация, ако изобщо работят, посочват двете формации.Още през юли 2016 г. ДСБ са сигнализирали за три груби нарушения: 1) Ръководството на община Пловдив е ощетило пловдивчани, като е разплатило сумата от почти 8 200 000 лв. за транспортния проект, без да изглежда фирмата изпълнител да си е свършила работата (в нарушение на договора); 2) Общината си е вързала ръцете като са подписани документи за свършена работа, и не могат да се искат неустойки от фирмата изпълнител в размер на близо 82 000 лв. на ден (общо почти 5 000 000 лв.); 3) Пловдивската администрация е излъгала държавата, като е подала официална информация, че целият договор е изпълнен в срок и пълен обем.От „Движение Да България“ и ДСБ са категорични, че пловдивският кмет дотук е \"измислил общо 6 оправдания\":  Двете формации се съмняват в истинността на тези оправдания.\"До този момент, въпреки всички огласени сведения и публично видими факти, българската прокуратура не се самосезира по случая. Тъй като ДСБ и „Да, България!“, заедно с голяма част от гражданите на Република България, сме изгубили доверие в българската прокуратура, сформираме съвместна експертна група, която ще изиска документация, ще събере допълнителни данни и ще ги анализира с намерение да подготви сигнал за нередност или други подходящи действия – мотивиран сигнал до ОЛАФ/OLAF (Европейската служба за борба с измамите), до националните одитиращи власти, мотивирано искане до самия Общински съвет и др. При последвалите проверката ни действия ще ангажираме и пловдивската общественост чрез кампания за събиране на подписи\" - посочват още местните организации в Пловдив на „Движение Да България“ и „Демократи за силна България“.", "date": "2018.01.25", "title": "Милиони за транспорта в Пловдив, а нито таблата работят, нито електронното таксуване (видео)"}
{"url": "https://offnews.bg/sviat/ispanskoto-pravitelstvo-opita-da-osueti-vrashtaneto-na-puchdemon-kato-673593.html", "text": "Испанското правителство планира да оспори пред Конституционния съд опита на Карлес Пучдемон да се върне като лидер на Каталуния, тъй като той е издирван за участието си в движението за обявяване на независимост на автономната област. След референдума от , който бе проведен въпреки обявяването му от съда за , Пучдемон избяга в Белгия, предаде AFP, като цитира изявление на вицепремиера Сорая Саенс де Сантамария.130-ият президент на Каталуния и бивш журналист бе , след като сепаратистки партии спечелиха абсолютно мнозинство в регионалния парламент на изборите през декември.Как това може да се случи остава неясно, защото той трябва да присъства физически в регионалния парламент, за да положи клетва, но е изправен пред заплахата да бъде арестуван, щом стъпи на испанска земя.Премиерът Мариано Рахой вече е отправил предварително запитване до държавния съвет, консултативен орган на правителството, а докладът им трябва да отговори на въпроса дали планът може да се осъществи.Пучдемон твърди, че може да положи клетва в Брюксел, но централното испанско правителство се се противопоставя на това.", "date": "2018.01.25", "title": "Испанското правителство опита да осуети връщането на Пучдемон като лидер на Каталуния"}
{"url": "https://offnews.bg/sviat/ksiusha-sobchak-stalin-e-martav-i-zasluzhava-da-mu-se-podigravame-673589.html", "text": "Сталин умря преди 65 години и е закопан в центъра на Москва. Отдавна трябваше да бъде препогребан, неговото място в историята е до Хитлер, Кадафи и другите, чието място на погребението не е известно. Бих казала, че Сталин е жив само в сърцата на тези, които го защитават, но ми се струва, че те нямат сърца. А забраната да се шегуваме със Сталин минава всякакви граници.Това заяви опозиционната журналистка Ксения Собчак, която се кандидатира за президент на Русия. Изказването ѝ е по повод в страната да бъде прожектиран филма \"Смъртта на Сталин\".Филмът, който е черна сатира от британския режисьор Армандо Янучи, се занимава с борбата за власт сред най-близкото обкръжение на диктатора, започнала веднага след смъртта му.В началото на тази седмица официалната премиера в Русия на \"Смъртта на Сталин\" бе отменена по решение на руското министерство на културата.Това е цензура! В руската конституция няма текст, който да забранява оскърбяването на чувствата на сталинистите, категорична е Ксюша Собчак.Тя призова собствениците на киносалони да пренебрегнат забраната и да прожектират филма \"Смъртта на Сталин\".На който не му харесва, да не гледа. Близките дни и ние в предизборния щаб ще организираме прожекция на този забавен филм. Сталин е мъртъв и да се подиграваме с него е най-доброто, което можем да направим, заяви Собчак.Асошиейтед прес припомня, че според социологически проучвания Йосиф Сталин, управлявал СССР от 1924 до смъртта си през 1953 г., все още се ползва с голямо уважение сред руснаците. Мнозина смятат, че той е извел страната до победата през Втората световна война и я е направил ядрена свръхсила независимо от извършените от него репресии, отнели живота на милиони.През октомври миналата година Ксения Собчак определи Сталин като \"кървав палач и престъпник\", враг на \"руския, украинския, белоруския, литовския, грузинския, всеки народ, населявал тази страна\".Сталин е унищожавал най-добрите, най-умните, най-смелите хора. Това по същество е пълномащабен геноцид на руския народ, каза още тя.В България \"Смъртта на Сталин\" беше показан за пръв път в рамките на \"Киномания 2017\" и прожекциите му у нас преминават безпроблемно, публиката се забавлява на филма.", "date": "2018.01.25", "title": "Ксюша Собчак: Сталин е мъртъв и заслужава да му се подиграваме"}
{"url": "https://offnews.bg/sviat/5-detca-sa-tezhko-postradali-a-27-raneni-sled-avtobusna-katastrofa-v-673604.html", "text": "Двадесет и седем човека бяха ранени при автобусна катастрофа в Югозападна Франция днес. Сред тях са пет сериозно пострадали деца, предаде Асошиейтед прес, като се позова на местните власти, цитирана от БТА.Училищният автобус, който превозвал 45 ученици от прогимназия и петима възрастни, се е сблъскал с лек автомобил.Шестима тийнейджъри загинаха миналия месец, когато влак удари училищен автобус на жп прелез край град Перпинян, Южна Франция.Френските власти решиха наскоро да намалят от юли максимално разрешената скорост по междуградските пътища заради увеличаването на броя на загиналите при катастрофи в последно време.", "date": "2018.01.25", "title": "5 деца са тежко пострадали, а 27 ранени, след автобусна катастрофа във Франция"}
{"url": "https://offnews.bg/obshtestvo/vuchich-stroezhat-na-gazova-vrazka-balgaria-sarbia-zapochva-prez-liat-673594.html", "text": "Сръбският премиер Александър Вучич очаква изграждането на интерконекторната връзка между България и Сърбия да започне до лятото. \"Очаквам през месец юни или юли да започнем реално изграждането на интерконекторната връзка между България и Сърбия. След като построим интерконекторната връзка между България и Сърбия ще трябва да изградим газопровод до унгарската граница“, каза той, цитиран от .Според него интерконекторната връзка ще позволи на Сърбия да получава газ от „Турски поток“, за което очаква и финансиране от ЕС. Българската част от проекта ще се финансира по програма \"Иновации и конкурентоспособност\" и е на стойност 45 млн. евро.Очаква се съоръжението да достави първоначално 1,8 милиарда куб. м. газ.", "date": "2018.01.25", "title": "Вучич: Строежът на газова връзка България-Сърбия започва през лятото"}
{"url": "https://offnews.bg/obshtestvo/otnovo-mrasen-vazduh-v-sofia-utre-673600.html", "text": "Утре се очаква превишение на нивата на фини прахови частици във въздуха, съобщиха от пресцентъра на Столична община.За намаляване на замърсяването Столична община призовава жителите и гостите на София да ограничат движението на личните си автомобили и да използват градски транспорт, както и домакинствата, които се отопляват на дърва и въглища, при възможност да използват електрически уреди за отопление или друго екологично отопление.Столичният инспекторат, съвместно с РИОСВ, ще направи извънредни проверки на пунктове за вторични суровини и автосервизи за нерегламентирано изгаряне на отпадъци, а на „Пътна полиция“ при СДВР да извърши извънредни проверки на автомобилите за нивата на вредните газове и техническата изправност на системите им за преработка.Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша гражданите да изберат маршрут, който не е покрай големите градски булеварди.", "date": "2018.01.25", "title": "Отново мръсен въздух в София утре"}
{"url": "https://offnews.bg/kultura/anthrax-i-tremonti-spetcialni-gosti-na-kontcerta-na-iron-maiden-u-nas-673583.html", "text": "Anthrax и Tremonti ще бъдат специални гости на концерта на Iron Maiden в третия ден на фестивала Hills of rock, който ще се проведе в Пловдив от 20 до 22 юли.Сформирани в Ню Йорк през 1981 година, Anthrax имат над 10 милиона продажби на албуми по света и са живо олицетворение на силата на американския метъл. Групата е част от „Голямата четворка“, заедно със Slayer, Metallica и Megadeth, и се счита за една от най-могъщите хеви групи по света.Великата банда има 11 студийни албума, 26 сингъла, включително и общ проект с американската хип хоп група Public Enemy. Последният им албум For All Kings продава 34 000 копия само за една седмица в САЩ и влиза под номер 9 в класацията Billboard 200.Tremonti са американска хеви метъл банда, сформирана и оглавявана от вокалиста и китарист Марк Тремонти, познат още като част от рок групите Creed и Alter Bridge. Музикантът е световно признат и е носител на редица отличия, сред които награда Grammy за сингълът на Creed \"With Arms Wide Open\", обявен е за „Китарист на годината“ три поредни години от Guitar World, а през 2011 година списание Total Guitar го определя като четвъртия най-велик хеви метъл китарист на всички времена.Членове на Tremonti са още ритъм китаристът Ерик Фридман и барабанистът Гарет Уитлок. Дебютният албум на групата All I Was излиза през юли 2012. Следват още два студийни албума - Cauterize (2015) и Dust (2016).", "date": "2018.01.25", "title": "Anthrax и Tremonti специални гости на концерта на Iron Maiden у нас"}
{"url": "https://offnews.bg/futbol/samozvan-stoichkov-kasa-mrezhi-v-ispania-673597.html", "text": "Помните ли как като деца си присвоявахме имена на известни футболисти, докато играехме в квартала? Аз съм Пеле, Марадона, Ван Бастен, Меси, Роналдо, Батистута - това можеше и може да се чуе при всяко делене на отбори в махалата.Младеж от Испания с името Хуан Диего Молина Мартинес си избрал да бъде Христо Стоичков. Кариерата му обаче далеч е надскочила границите на квартала и в момента той се подвизава в испанската Трета дивизия и брани цветовете на отбора на Линенсе.Той накара медиите в страната да заговорят за него след победата над Лорка с 2:0 в двубой от 22-ия кръг.Самозваният \"Стоичков\" спечели топката в своята половина, прехвърли я над главата на съперников футболист, след което проби до наказателното поле на Лорка и с прехвърлящ удар я прати в мрежата. 24-годишният испанец заслужи с демонстрираната техника сравнение с българската мегазвезда, направил име с екипа на Барселона.Младежът толкова харесва прозвището, че дори в социалните мрежи се подвизава с него.Aquí la genialidad de , ¡qué golazo! ⚽️", "date": "2018.01.25", "title": "Самозван \"Стоичков\" къса мрежи в Испания"}
{"url": "https://offnews.bg/obshtestvo/uchiteli-pritesneni-che-zakrivat-paralelki-za-da-se-napalni-nova-gim-673595.html", "text": "Предстоящо редуциране на паралелки в бургаски училища нагнети напрежение сред преподаватели, но и родители в морския град. Новината бе разпространена от учители в едно от елитните училища – Профилираната природо – математическа гимназия „Акад. Никола Обрешков“. Те научават, че се готви закриването на една паралелка и от четири до момента, ще паднат на три. Съмненията на някои преподаватели са, че целта е да се напълни с ученици бъдещата , която да подготвя кадри за IT сектора. Преподавателят по история в ППМГ Веселка Бъклева коментира, че интересът към тяхното училище винаги е бил голям:„\", пита Бъклева. Причината не е новото училище, коментира ресорният заместник – кмет Йорданка Ананиева и подчертава, че не е съгласна с подобна мярка. Началникът на Регионалното управление на образованието Виолета Илиева обяснява орязването на паралелки с реформата в сектора. Тя е категорична, че редукцията няма да засегне само т. нар. елитни училища, но и професионалните гимназии. За първи път няма да се кандидатства след осми клас, а само след седми, затова се налагат промени. „\", казва Илиева.Тя поясни, че в момента се правят анализи и в края на месеца ще бъде взето решение.Заместник – кметът Йорданка Ананиева не е съгласна с подобна теза, защото в Бургас основният прием е бил досега след седми клас. Тя е категорична, че подобно намаляване на паралелки не трябва да се прави предварително, а след приема:“, коментира Ананиева. От Синдиката на българските учители посочват, че за област Бургас трябва да бъдат съкратени 49 паралелки и се опитват да балансират в този процес. Станка Новакова от местната структура на СБУ признава, че подобна стъпка ще доведе и до съкращения на учители, макар и минимално. Тя твърди, че след две години ситуацията ще се нормализира.", "date": "2018.01.25", "title": "Учители притеснени, че закриват паралелки, за да се напълни нова гимназия в Бургас"}
{"url": "https://offnews.bg/kultura/za-parvi-pat-kralskiat-kontcertgebau-orkestar-idva-u-nas-673578.html", "text": "Интерпретации на световно ниво ще чуе публиката на 30 юни от 20:00 часа в зала 1, в изпълнение на Кралски Концертгебау оркестър – Амстердам. Концертът е първото гостуване в пълен състав на световноизвестния оркестър в България като част от турнето „RCO meets Europe“. Поводът е юбилея на оркестъра и 100 години от края на Първата световна война. Още през 2016 г. Кралският оркестър стартира концертната си обиколка в Европа, посещавайки всички 28 държави-членки на Европейския съюз, в продължение на два и половина концертни сезона.Като част от проекта \"Side by Side\", който приобщава млади музиканти към високата класа на оркестъра, в концерта на 30 юни ще се включи Младежка филхармония „Пионер“ в изпълнението на увертюрата „Дон Жуан“ от Моцарт.Младите български музиканти ще бъдат подготвени предварително от своя диригент Любомир Денев-младши, преди да застанат на сцената рамо до рамо до опитните си колеги от Концертгебау под палката на маестро Даниеле Гати.Програма включва още Концерт за цигулка в ми минор, опус 64 от Менделсон със солист Веско Ешкенази и Седма симфония на Бетовен - специален комплимент към българската публика, вместо предвидената в програмата на европейското турне Втора симфония от Бетовен. ", "date": "2018.01.25", "title": "За първи път Кралският Концертгебау оркестър идва у нас"}
{"url": "https://offnews.bg/obshtestvo/za-poredna-vecher-hiliadi-na-protest-pred-ministerskia-savet-protiv-s-673598.html", "text": "За поредна вечер хиляди души се събраха в центъра на столицата, за да изразят недоволството си от решението на управляващите за промени в плана за управление на Национален парк \"Пирин\", които ще дадат възможност за застрояване на 48% от територията му.Протестиращите се опасяват, че с промените в плана няма да бъде построен само втори кабинков лифт в ски зона Банско, както обещават управляващите, а това ще отвори вратата на мащабно строителство.Близо 3 хил. души се събраха пред Министерски съвет. Те носят плакати \"Пирин е в беда\" и \"Оставка\".Гражданите призовават всички, обединили се срещу решението за втората кабинка в Банско, да изпратят писмо със запитване до премиера Бойко Борисов кой е собственикът на фирмата концесионер в Банско \"Юлен\", чийто е проектът за изграждане на втори лифт в зимния курорт. Протестиращите също така искат одит на договора с него.По-късно тръгна шествие, чиято крайна точка бе \"Орлов мост\". Гражданите блокираха движението там за около 40 минути. Протестът бе подкрепен от десетки градове в страната и извън нея. \"Българската диаспора се събуди\", се чуваше от мегафоните на протеста.", "date": "2018.01.25", "title": "За поредна вечер: Хиляди на протест пред Министерския съвет против строежите в парк 'Пирин'"}
{"url": "https://offnews.bg/obshtestvo/iskat-zelen-bilet-v-sofia-za-tcelia-otoplitelen-sezon-673580.html", "text": "\"Политическа група 5\", в която са Светльо Витков и Венци Мицов, ще предложи зелен билет за цялата софийска градска мрежа за следващия отоплителен сезон. Ако идеята бъде приета, гражданите ще могат да ползват срещу лев на ден градския транспорт през зимните месеци.Столичният общинският съвет гледа днес мерките срещу мръсния въздух. Заседанието ще продължи до 17 часа. То бе удължено, след като през първите 4 часа съветниците гледаха и приеха бюджета на столицата. Вариантът на мерките, внесен за гласуване, предвижда общината да забрани паркирането частично или напълно в зелените и сини зони в дните със силно замърсяване на въздуха. Ограничението няма да важи за живеещите в районите. Ще се въведе и \"зелен билет\" на цена от 1 лев на ден за целия градски транспорт, който ще може да се ползва отново в дните със замърсяване. ", "date": "2018.01.25", "title": "Искат зелен билет в София за целия отоплителен сезон"}
{"url": "https://offnews.bg/tenis/federer-presledva-pensionerski-rekordi-673568.html", "text": "Швейцарската легенда Роджър Федерер е най-възрастният полуфиналист на Откритото първенство на Австралия от 41 години насам.В момента Маестрото е на 36 години, а за последно тенисист на такава преклонна спортна възраст е бил в топ 4 в Мелбърн през 1977-ма - Кен Розуол.Австралиецът е стигнал до полуфиналите в първия \"мейджър\" на 42-годишна възраст, като именно това е и последното му участие в предпоследна фаза на турнир от \"Шлема\".Ако Федерер спечели титлата в Мелбърн, то той ще бъде най-възрастният шампион от 46 години насам. През 72-ра отново Кен Розуол триумфира с титлата в Австралия на 37 години и 8 месеца.Съперник на Маестрото на полуфиналите в Australian Open 2018 е новата изгряваща звезда Хьон Чунг, който по пътя си към тях елиминира Александър Зверев и Новак Джокович.", "date": "2018.01.25", "title": "Федерер преследва пенсионерски рекорди"}
{"url": "https://offnews.bg/obshtestvo/ekoaktivisti-s-priziv-kam-borisov-da-si-spazi-obeshtanieto-za-lavcheta-673576.html", "text": "От фондациите \"Дивите животни\" и \"Четири лапи\" излязоха с призив към премиера Бойко Борисов да изпълни поетия ангажимент малките лъвчета Терез и Масуд да бъдат изпратени в спасителен център в Холандия.През декември кметът на община Разград д-р Валентин Василев внесе в общинския съвет в града докладна за дарение на община Пазарджик на двете лъвчета Терез и Масуд, които бяха родени при ужасяващи условия в местния зоопарка и едва оцеляха.Решението на кмета да дари лъвчетата на зоокъта в Пазарджик беше последвано от протест на природозащитници пред Министерския съвет. След среща на протестиращи с екоминистъра Нено Димов беше взето решение лъвчетата Терез и Масуд да бъдат изпратени в спасителен център в Холандия.Вчера кметът на Разград обяви, че ще сезира прокуратурата за намеренията на екоактивистите да изнесат двете лъвчета в Холандия. Той е категоричен, че докато няма влязло в сила решение на Общинския съвет, не може да даде съгласие за изпращането на лъвовете в друга страна.OFFNews публикува пълният текст на отвореното писмо:Г-н Премиер,Във връзка с казуса Зоокът Разград и по-конкретно съдбата на двете лъвчета Масуд и Терез, за които ние положихме всички възможни човешки усилия да оцелеят, на среща с Вас на 22 декември 2017г. Вие поехте личен ангажимент, че казусът ще бъде решен и животните ще пътуват за Холандия, където ще ги поемат в Спасителния център за големи котки FELIDA, а след време към убежището за лъвове Lions Rock в ЮАР. След това лично Министър Нено Димов съобщи на събралите се да ни подкрепят хора за Вашия и неговия ангажимент.За момента конкретно, продължаваме да чакаме документ за пътуването от г-н Емил Славев от ОДБХ-София, който изисква от нас неоснователни от гледна точка на законите документи, а в същото време дори сме дадени на прокурор от кмета на Община Разград, виновник за това положение.Моля Ви за окончателно разрешаване на проблема, така че тези две животни най-сетне да заминат за място, където ще ги поемат специалисти по големи котки.", "date": "2018.01.25", "title": "Екоактивисти с призив към Борисов да си спази обещанието за лъвчетата Терез и Масуд"}
{"url": "https://offnews.bg/futbol/v-harvatia-treperiat-bozhigol-podpisva-s-rieka-673571.html", "text": "Бившият нападател на националния отбор Валери Божинов е пред изненадващ трансфер в хърватския шампион Риека.Головият хищник в близките часове е очакван в Португалия, където отборът е на зимна подготовка. Там снайперистът в наказателното поле ще проведе заключителни преговори с ръководството на клуба, след което ще стане ясно дали ще подпише договор.В момента Божинов е свободен агент, след като през есента разтрогна споразумението си с швейцарския Лозана.В момента Риека заема 4-то място в хърватското първенство и защитата на титлата изглежда мираж, тъй като лидерът Динамо Загреб има внушителен аванс от 15 точки.Припомняме, че Георги Иванов-Гонзо игра за хърватския тим през сезон 2007/08, а Красимир Балъков беше треньор през 2011/12.", "date": "2018.01.25", "title": "В Хърватия треперят, Божигол подписва с Риека"}
{"url": "https://offnews.bg/obshtestvo/rabotodateli-iskat-veto-na-zakona-za-chastnite-ohraniteli-673565.html", "text": "Три работодателски организации поискаха президентът да наложи вето върху Закона за частната охранителна дейност. Искането до държавния глава е подписано от председателите на Асоциацията на индустриалния капитал, Българската стопанска камара и Българската търговско-промишлена палата. Към искането не са се присъединили от Конфедерацията на работодателите и индустриалците в България. Законът беше приет от парламента миналата седмица и в него се дава възможност кметовете на общини да сключват договори с частни охранителни фирми за охраната на цели населени места. В същото време на охранителите се дават правомощия да задържат и да използват помощни средства. Законът налага и поредица от административни мерки, които утежняват работата сектора на охранителите. Основен аргумент, с което се иска вето на закона, е това, че той е приет при нарушения на законодателната процедура и при противоречия с правото на Европейския съюз. Работодателите не са съгласни и с увеличаване на административната тежест и у въвеждането на \"прекомерни и ненужни регулаторни мерки\", както и това, че законът не отразява правни отношения на национално, но и на европейско ниво.В писмото се посочва, че от мотивите към законопроекта става ясно, че той не е бил подложен на обществено обсъждане, каквото изискване има според Закона за нормативните актове (ЗНА). Приложените становища на браншовите организации към текстовете към текстовете се . \"При представянето на законопроекта в Комисията по вътрешна сигурност и обществен ред към НС представителите на вносителя аргументираха липсата на проведено обществено обсъждане с приложението на параграф 9 от ПЗР на ЗНА, който се отнася за законопроекти, внесени в НС преди приемането на ЗНА. Тази разпоредба не касае проектите на закони, които са в съгласувателна процедура, какъвто бе и сега приетият нов Закон за частната охранителна дейност. В този смисъл, е налице пълно несъответствие със ЗНА\", се посочва в писмото.В нарушение Закона за нормативните актове е и липсата на оценка на въздействието и съответствие с правото на ЕС, смятат работодателските организации. В същото време законът е в разрез с европейското и национално законодателство в областта на конкуренцията, на общата забрана за дискриминация и въвеждането на дискриминационни мерки във вътрешния пазар на ЕС и Европейската общност. За разлика от декларираните от правителството намерения за намаляване на административната тежест върху стопанската дейност, с този закон се въвеждат повече административни режими:Според работодателските организации въвеждането на допълнителни лицензионни и регулаторни изисквания е в пряко нарушение на чл. 19, ал 1 и 2 от Конституцията, а именно: Държавата, като регулира определени дейности, не може да ги ограничава произволно. Това може да стане само по изключение в защита суверенитета, сигурността на страната и нейната териториална цялост, съхраняване на околната среда и използването на природните ресурси в държавен интерес. Ограничаването може да се налага и от изискванията на чл. 19, ал. 2 от Конституцията за осигуряване на всички граждани и юридически лица еднакви правни условия за стопанска дейност, предотвратяване злоупотреба с монополно положение, нелоялна конкуренция и защита на потребителя, се посочва още в писмото.Работодателите предупреждават, че заложените правни постановки в закона ще доведат до дисбаланси и дават пример с това, че ще бъде нарушен принципът за равнопоставеност между частните охранителни фирми и звената за самоохрана в бюджетните предприятия, тъй като едните ще разчитат изцяло на собствено финансиране, а другите – на републиканския бюджет. \"Това би могло да доведе до държавно подкрепян дъмпинг, вкл. може да бъде възприето като нерегламентирана държавна помощ\", се предупреждава в писмото.Според мотивите в него липсва и връзка между закона и действащото към момента национално законодателство. Липсва връзката и с европейската практика, която касае сектора на бизнес услугите.В текста се посочва, че:В същото време законът въвежда терминология, която е нелогична и противоречи на наложената практика у нас, но и според Съда на европейските общности.  Необходимите промени в нормативната уредба в регулациите на частните услуги за сигурност следва да ги направи по-гъвкави, като осъвременят и отчетат превръщането на частната охранителна дейност в професионален сектор „Частни услуги за сигурност“, смятат от работодателските организации. Според тях законът трябва да бъде изготвен на базата на задълбочен анализ на сектора и изискванията на националните и европейските правни актове и стратегии, да създава по-добри предпоставки за развитие на бизнеса и неговата конкурентоспособност, и да отчете позициите на всички заинтересовани страни.", "date": "2018.01.25", "title": "Работодатели искат вето на закона за частните охранители"}
{"url": "https://offnews.bg/112/tursko-semejstvo-postrada-na-trakia-8-godishno-dete-izletia-prez-pred-673569.html", "text": "При катастрофа край Нови хан на автомагистрала \"Тракия\" е пострадало 4-членно семейство с турско гражданство. Те са приети в спешното отделение на УМБАЛ \"Св. Анна\", съобщиха за \"Фокус\" от лечебното заведение.Бащата (на 42 г.) е с фрактура на гръдна кост, фрактура на 11-и и 12-и прешлен и фрактура на лява слепоочна кост. Той е стабилизиран. Майката (на 32 г.) е без сериозни наранявания.При удара, детето им (на 8 г.) е изхвърчало през предния прозорец на автомобила. То все още се преглежда.Мъж на 26 години, техен племенник, също е приет за лечение, като и неговите прегледи не са приключили към момента.Според bTV причина за катастрофата е заспиване зад волана. Колата се е ударила в дърво край пътя. ", "date": "2018.01.25", "title": "Турско семейство пострада на Тракия, 8-годишно дете излетя през предния прозорец"}
{"url": "https://offnews.bg/turizam/osiguriha-200-miliona-leva-za-razvitie-na-turisticheskite-atraktcii-673577.html", "text": "Министерството на регионалното развитие и благоустройството осигурява 200 млн.лв. за развитие на туристическите атракции по Оперативна програма „Региони в растеж“ 2014-2020 г. Вчера Управляващият орган на оперативната програма публикува проект на Насоки за кандидатстване по процедура за предоставяне на безвъзмездна финансова помощ „Развитие на туристически атракции“. Допустими кандидати са Министерството на културата, общини, институции на вероизповеданията и техни местни поделения, които са юридически лица.Това е първата схема по ОПРР, която е изцяло с комбинирано финансиране – чрез кредит и субсидия, тъй като проектите по нея ще реализират приходи.100 млн. лв. от средства се финансират чрез финансов инструмент, посредством финансови посредници, избрани от Фонда на фондовете, и 100 млн. лв. – чрез безвъзмездни средства по процедура „Развитие на туристически атракции“.Проектите трябва да са насочени към консервация, опазване и популяризиране на културното и религиозно наследство от национално и световно значение. Те ще се осъществяват посредством комбинация от финансиране с безвъзмездни средства и от финансов инструмент (под формата на нисколихвено кредитиране), след извършване на оценка на бизнес плана от страна на финансовия посредник. Безвъзмездната финансова помощ може да бъде предоставяна на проектен принцип по предложение на фонд-посредника, отпускащ нисколихвено кредитиране, след оценка на жизнеспособността на идеята и ефектите за постигане на икономическа активност и заетост като основни цели на ОПРР.Процедурата цели създаването на цялостни туристически продукти за обекти на културното наследство от национално и световно значение. В този смисъл ще бъдат подкрепяни интегрирани проекти, включващи не само дейности по консервация и опазване на съответния обект на културното наследство, но и дейности по неговото популяризиране и развитие, които привличат значителен брой туристи.Максималният размер на безвъзмездна помощ по проект може да достигне до 50% от общата стойност на комбинираното финансиране в зависимост от извършения от финансовия посредник анализ на жизнеспособността (бизнес плана) и анализ на риска.", "date": "2018.01.25", "title": "Осигуриха 200 милиона лева за развитие на туристическите атракции"}
{"url": "https://offnews.bg/sviat/tramp-spira-parite-za-palestina-ako-ne-se-varnat-kam-mirnite-pregovor-673596.html", "text": "Президентът на САЩ Доналд Тръмп заплаши днес, че ще спре финансовата помощ за палестинците, ако те не се върнат към мирните преговори с Израел, предадоха Ройтерс и Асошиейтед прес, цитирани от БТА.След среща с израелския премиер Бенямин Нетаняху в кулоарите на Световния икономически форум в Давос, Тръмп изрази надежда, че здравият разум ще надделее сред палестинците и те ще се обърнат към мира. По повод отказа на ръководството на палестинската автономна власт да се срещне с вицепрезидента Майк Пенс миналата седмица Тръмп каза, че това е проява на неуважение към САЩ. Той припомни, че палестинците получават \"стотици милиони долара\" американска помощ и че тези пари \"са на масата\", но няма да стигнат до тях, \"докато не седнат и да преговарят за мир\". Нетаняху оцени високо решението на Тръмп да признае Ерусалим за столица на Израел.Палестинците искат Източен Ерусалим за столица на бъдещата си държава. След като Тръмп обяви, че ще премести американското посолство от Тел Авив в Ерусалим, палестинското ръководство каза, че скъсва отношенията си със САЩ, защото те вече не могат да бъдат добросъвестен посредник в мирния процес, припомнят агенциите.", "date": "2018.01.25", "title": "Тръмп спира парите за Палестина, ако не се върнат към мирните преговори с Израел"}
{"url": "https://offnews.bg/obshtestvo/404-uchilishta-v-gripna-vakantcia-i-dnes-673572.html", "text": "404 училища остават затворени днес заради заради висока заболеваемост сред учениците, съобщи Министерството на образованието и науката.На 25 и 26 януари 121 училища в област Стара Загора ще бъдат в грипна ваканция.В област Бургас 138 училища са в грипна ваканция до 29 януари. В Софийска област няма да има учебни занятия в 98 училища. И в двете области обявената вчера грипна епидемия е в сила до 29 януари.В област Видин няма да учат в 17 училища.В област Хасково няма да има занятия в 14 училища – ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград.В област Габрово е обявена грипна ваканция за 6 училища – СУ „М. Райкович“ и ПГИ „Рачо Стоянов“ в град Дряново, ОУ „Проф. П.Н.Райков“, СУ „П.Р. Славейков“ и НГПИ „Тревненска школа“ в град Трявна, както и ОУ „В.Левски“ – с. ПлачковциВ област Кюстендил до 26 януари няма да има занятия в 7 училища - ОУ“ Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница.Няма да има занятия и в ОУ „П.К.Яворов“ и ОУ „Св.Св. Кирил и Методий“ в гр. Стралджа, област Ямбол, и в СУ „Св. св. Кирил и Методий“ в град Криводол, област Враца.", "date": "2018.01.25", "title": "404 училища в грипна ваканция и днес"}
{"url": "https://offnews.bg/zimni/rado-iankov-startira-s-7-v-bansko-673599.html", "text": "Носителят на Световната купа в паралелните дисциплини за сезон 2016/17 Радослав Янков ще стартира с №7 в първия старт за Световната купа в Банско на 26 януари.Тегленето на номерата бе по време на техническата конференция преди състезанието. Номерът на Радо получи неговия треньор Георги Атанасов - Джоко.Другите български състезатели при мъжете са Димитър Ганичев №55, Михаил Кръшняк №59 и Станислав Вангелов №60. При дамите ще ни представя завоювалата в последния момент олимпийска квота за ПьонгЧанг 2018 Теодора Пенчева №42. Нейният номер взе Виктор Жеков.Квалификациите в паралелния гигантски слалом започва в 8,30 ч и ще се проведе в долната част на писта \"Томба\" на \"Бъндеришка поляна\".Според регламента след първия рън на квалификациите продължават най-бързите 16 от синьото и 16 от червеното трасе. След втория рън за финала се класиран най-бързите 16.Според времето в квалификацията се подрежда и стартовата решетка за финалите. По правилник състезателят с по-предно класиране в квалификацията избира на кое трасе да кара. Финалите стартират в 12,30 ч.", "date": "2018.01.25", "title": "Радо Янков стартира с №7 в Банско"}
{"url": "https://offnews.bg/obshtestvo/ot-istanbulskata-konventcia-izliza-antihristat-i-oshte-predozirane-673566.html", "text": "Сякаш от нищото дебатът \"за\" и \"против\" ратифицирането на Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция, се превърна в основна тема за българската общественост. Измести фокуса от корупцията, председателството, спасяването на Пирин, че дори и вота на недоверие срещу правителството, който не мина.Малцина прочетоха, но много коментираха какво точно пише, въвежда ли \"трети пол\", предстои ли легализация на гей-браковете. Появи се богата реколта от крайни позиции, насаждащи омраза и откровени абсурди. Ето докъде стигна предозирането:Известният български режисьор Андрей Слабаков даде интервю, което ПИК публикува със заглавие \"Няма трети пол! Който иска да ходи с розови гащи, ама не в детската градина - педерастката мафия ни пробутва някакви джинджъри и други простотии\".Пред същия сайт депутатът от БСП Иво Христов обясни, че Истанбулската конвенция \"цели да промени човечеството и децата\" и че \"отваря вратите на Ада и оттам ще излезе Антихристът. Адът ще ни залее\" Бившият главен секретар на МВР в правителството на Пламен Орешарски и настоящ национален кординатор на \"Атака\" Светослав Лазаров ни увери от ефира на Нова тв, че Сорос ни облъчва с Истанбулската конвенция. Според него тази конвенция изцяло обслужва определени лобита, които са финансирани от магната от унгарски произход.Нужна ли е Истанбулската конвенция, ако не защитава животните от насилие? Това попита златното момиче в художествената гимнастика Илиана Раева в своя Фейсбук профил:В \"Референдум\" по БНТ председателят на Асоциация \"Общество и ценности\" Михаела Джоргова пък обясни, че се притеснява в съблекалнята на фитнеса да не влезе транссекуален мъж с друг член долу, който не е опериран. Тя твърдо се обяви против ратифицирането на конвенцията, защото иска да бъде необезпокоявана в тоалетните на мола.Главният редактор на \"Епицентър\" Валерия Велева също заклейми Борисов, че е предал България на \"джендърите\". В свой коментар тя написа:След като управляващите биха отбой за ратификацията тя публикува радостен статус:А в предаването на Гала \"На кафе\" се чу следната позиция:Списъкът не претендира за изчерпателност и спокойно може да бъде дописван...", "date": "2018.01.25", "title": "От Истанбулската конвенция излиза Антихристът и още предозиране"}
{"url": "https://offnews.bg/sviat/phenian-gotvi-goliam-voenen-parad-predi-olimpiadata-v-iuzhna-koreia-673574.html", "text": "Северна Корея подготвя голямо честване за 70-годишнината от основаването на своята армия на 8 февруари - само ден преди церемонията за откриване на зимната олимпиада в Южна Корея.Местни официални лица отказват да потвърдят какво точно се предвижда, съобщи Асошиейтед прес, цитирана от БТА.Мащабен военен парад може да предизвика гнева на Южна Корея, която се надява игрите да бъдат символ на мир и стабилност. Очаква се двете държави да се появят под общ флаг на откриването на олимпиадата и да участват с общ женски отбор по хокей на лед.Жители на Пхенян се събират всеки ден въпреки мразовитото време (минус 15 градуса), за да репетират за манифестацията на площад \"Ким Ир-сен\", а сателитни снимки от достъпни източници, получени от външни анализатори, показват, че и армейски части тренират на военно летище край града за евентуален военен парад. През последните дни районът около площада периодично се затваря за движение.Подобна дейност е нещо обичайно преди големи паради и манифестации, подготовката за които започва месеци преди самото събитие с участието на хиляди войници и десетки хиляди цивилни, събиращи се на площада със знамена, букети от изкуствени цветя и цветни карти, които издигат строго координирано, за да изписват гигантски лозунги, видими от високо разположената трибуна на официалните лица и от хълма зад площада.От съображения за сигурност официални севернокорейски лица не дават предварителна информация за такива събития, на които обикновено присъстват лидерът Ким Чен-ун и други висши представители на държавното и партийното ръководство.За това, че се подготвя някаква събитие, намекнаха и севернокорейските държавни медии. Те обявиха, че февруарският юбилей, който десетилетия наред остава в сянката на друга военна годишнина, отбелязвана на 25 април, тази година ще бъде отбелязан с по-тържествено и ще му бъде придадена по-голяма значимост. Тези съобщения не обясняват защо се налага този нов подход, но новината предизвика загриженост в Южна Корея, защото февруарският юбилей се пада само ден преди откриването на Олимпийските игри.Междувременно група от 12 хокеистки от Северна Корея пристигна днес с автобус в Южна Корея, за да участва в съвместна подготовка за олимпиадата с южнокорейските домакинки. Спортистките са придружени от един треньор и двама помощници. ", "date": "2018.01.25", "title": "Пхенян готви голям военен парад преди олимпиадата в Южна Корея"}
{"url": "https://offnews.bg/sviat/lekariat-nasilval-us-gimnastichki-beshe-osaden-do-2193-godina-673543.html", "text": "Бившият лекар на националния отбор на САЩ по спортна гимнастика Лари Насар беше осъден на 175 години затвор заради сексуални посегателства срещу млади състезателки.Над 150 гимнастички се явиха в съда в Лансинг, Мичиган, за да дадат показания в последната седмица и да споделят печалните си преживявания. Под предлог, че ги лекува, Насар, който е работил в американската гимнастика в периода 1986-2016 година, е правил секс с тях, като дори ги е упоявал.Сред засегнатите са много от звездите в гимнастиката като Симон Байлс, Али Райсман и други. Самият Насар признава за не повече от 10 случая, но съдът не прояви снизходителност.\"Не заслужавате никога повече да излизате от затвора\", обърна се към обвиняемия съдия Розмари Акилина, която произнесе присъдата.Насар може да поиска помилване най-рано след 40 години, когато ще е на 94 , ако доживее.\"Току-що подписах смъртната ви присъда\", каза още Акилина. Насар вече излежава 60-годишна присъда по друго обвинение за детска порнография.", "date": "2018.01.25", "title": "Лекарят, насилвал US гимнастички, беше осъден до 2193 година"}
{"url": "https://offnews.bg/tenis/vozhniatcki-halep-e-finalat-pri-damite-v-melbarn-673545.html", "text": "Световните номер 1 и 2 Симона Халеп от Румъния  и Каролине Вожняцки ще спорят за титлата при дамите на първия за годината турнир от Големия шлем - Откритото първенство на Австралия в Мелбърн.Вожняцки за първи път в кариерата си ще играе на финала в Австралия. 27-годишната датчанка победи белгийката Елизе Мертенс с 6:3, 7:6(2) на полуфиналите. Тя ще има трета възможност да стигне до първа титла от Големия шлем, след като не успя да го направи в предишните си два финала, които бяха на US Open (2009, 2014).Поставената под номер 2 Вожняцки стигна до битката за титлата, въпреки че изглеждаше, че ще отпадне още във втория кръг. Тогава тя обърна Яна Фет от 1:5 в третия сет.Мертенс, която е 37-а в света, приключи най-успешното си представяне на турнир от Големия шлем. Преди този турнир тя бе стигала само до третия кръг.Днес бе сложен край и на серията й от 10 поредни победи, която включваше титлата в Хобърт. 22-годишната белгийка повтори някои от постиженията на именитата си сънародничка Ким Клайстерс, която работи с нея от време на време.Следващата й съперничка Симона Халеп и Анжелик Кербер от Германия изиграха истински трилър в другия полуфинал, като и двете тенисистки спасиха по два мачбола, за да триумфира накрая румънката след 6:3, 4:6, 9:7. Симона ще играе на финал на турнир от Големия шлем за трети път също след два неуспешни опита да стигне до титлата на \"Ролан Гарос\".", "date": "2018.01.25", "title": "Вожняцки - Халеп е финалът при дамите в Мелбърн"}
{"url": "https://offnews.bg/politika/kabinetat-otcelia-s-podkrepata-na-volia-i-begletca-ot-dps-673542.html", "text": "Кабинетът \"Борисов\" 3 оцеля в първия си вот на недоверие.От 234 гласували, 131 бяха против, 103 - за. Въздържали се нямаше.За гласуваха народните представители от БСП и ДПС (79+24 гласа). Против бяха ГЕРБ (93), Обединените патриоти (26) и Воля (11). В подкрепа на кабинета гласува и независимият депутат Ангел Исаев, който влезе в НС от ДПС.Гласуването бе тази сутрин, а самият премиер не присъства в пленарната зала, заради което бе разкритикуван от опозицията.Вотът бе поискан от левицата с мотив провал на политиката за противодействие на корупцията.Заседанието започна със 158 регистрирани народни представители. Данаил Кирилов от ГЕРБ предложи гласуването да се излъчва пряко по БНТ и БНР. От това гласуване стана ясно, че непосредствено преди вота във залата има 229 депутати.Преди вота Валери Жаблянов излезе от името на ПГ на червените и нападна парламентарния шеф Цвета Караянчева за изказването ѝ след годишния брифинг на президента. Тогава тя разкритикува отрицателната оценка на държавния глава за работата на Народното събрание. Жаблянов посочи още, че рейтингът на парламента се подкопава от отсъствието на министър-председателя. Той покани премиера Бойко Борисов да дойде в залата.Веднага последва декларация от името на ПГ на ГЕРБ, прочетена от Цветан Цветанов. Той каза, че било дълг на Караянчева да се противопостави на опитите на президента да унижи българския парламент.Премиерът Борисов изпълнява ангажиментите си от международната програма от председателството и в момента лети за форума в Давос, каза Цветанов. ", "date": "2018.01.25", "title": "Кабинетът оцеля с подкрепата на Воля и беглеца от ДПС"}
{"url": "https://offnews.bg/ikonomika/nap-napomnia-oshte-sedmitca-mozhe-da-platite-danak-s-5-otstapka-673549.html", "text": "174 000 клиенти на НАП получиха на електронната си поща напомняне, че срокът за ползване на 5% отстъпка за подаване на декларация за облагането на доходите изтича след една седмица – на 31 януари. В имейлите приходната агенция уведомява гражданите и за променения ред за ползването на отстъпката при подаване на годишната данъчна декларация за облагане на доходите на физическите лица през тази година. Електронни писма получиха всички клиенти на администрацията, които са декларирали електронен адрес пред НАП и са подали декларации за облагане на доходи през миналата година.Ако подадат декларациите си по електронен път до 31 януари 2018 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне до 31 януари 2018 г. Най-бързо и лесно по интернет декларация се подава с персонален идентификационен код.Срокът за подаването на декларациите за облагане на доходите e 30 април 2018 г.Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП www.nap.bg.", "date": "2018.01.25", "title": "НАП напомня: Още седмица може да платите данък с 5% отстъпка"}
{"url": "https://offnews.bg/kultura/dnes-visotcki-shteshe-da-navarshi-80-godini-673556.html", "text": "Днес гениалният руски певец, поет и актьор Владимир Висоцки щеше да навърши 80 години. Той е роден на 25 януари 1938 г. в Москва в семейство на служещи в Червената армия. Когато започва Великата отечествена война  баща му тъкмо е завършил телеграфопощенски техникум и заминава на фронта. През есента на 1941 г. Владимир Висоцки и майка му са евакуирани в гр. Бузулук, Чкаловска област. Младият Висоцки и неговата майка се завръщат в Москва през 1943 г., където той постъпва в първи клас на 273-то училище „Шчербаковски“. От 1947 до 1949 г. Висоцки учи в руско училище в Германия, където баща му, тогава военнослужещ, е изпратен на работа. Обучава се и в музикална школа, където прави първи стъпки в музикалното си образование.През 1949 г. Висоцки се завръща в Москва, където постъпва в 186-то училище в Коминтерновски район и там завършва десети клас през 1955 г. Той става комсомолец, член е на комсомолското бюро и редактор на стенвестника в десети клас.През 1956 г. постъпва в класа за актьори на Школата-студия на Московски художествен академичен театър „Немирович-Данченко“, където е студент до 1960 г. В трети курс от своето следване Висоцки участва в ролята на Порфирий Петрович в откъса от сцената между Разколников и Порфирий Петрович от „Престъпление и наказание“ на Достоевски. Художественият съвет на театралния институт дава похвална оценка за това участие, с което младият актьор разкрива нова, неподозирана страна от своя талант.Владимир Висоцки оставя след себе си повече от 800 песни и 1100 стихотворения. Изнасял е концерти в СССР и на много места по света. Бил е на турне в България от 6 до 23 септември 1973 г.   ", "date": "2018.01.25", "title": "Днес Висоцки щеше да навърши 80 години"}
{"url": "https://offnews.bg/sviat/elektronnite-tcigari-pomagali-na-mladite-da-propushat-673551.html", "text": "Електронните цигари могат да увеличат риска младите да пропушат, но са по-малко опасни за здравето от традиционните, информира \"Франс прес\", цитирана от БТА.Авторите на доклада от американската Национална академия на науките и медицината са анализирали повече от 800 изследвания. Изводите им са, че никотинът в електронните цигари може да предизвика привикване при младите, което предразполага към тютюнопушене. Електронните цигари обаче могат да помогнат на пушачите да се откажат, а и не са толкова вредни за здравето.Освен никотин, парата на електронните цигари съдържа и други химикали като формалдехид. Те могат да увредят човешката ДНК, но засега няма данни дали концентрацията им е толкова висока, че да причини рак.Милиони американци пушат електронни цигари. Особено популярни са те сред младите. С възрастта употребата им намалява.", "date": "2018.01.25", "title": "Електронните цигари помагали на младите да пропушат"}
{"url": "https://offnews.bg/obshtestvo/zdravno-osiguriavane-na-chuzhdestranni-studenti-i-detegledachki-v-germ-673555.html", "text": "Както всички живущи и дълготрайно пребиваващи на територията на Германия, така и чуждестранните студенти, стажанти и детегледачки задължително трябва да са здравно осигурени – да имат  за периода на пребиваването си. Ако смятате да учите, да следвате стаж или да работите като детегледачка в Германия, следващите редове ще ви дадат повече информация относно задължителното здравно осигуряване там.За студентиЧуждестранните студенти в Германия могат да се възползват и от двата вида здравно осигуряване – държавно и частно, като по принцип държавното здравно осигуряване е задължително. Ако студентът реши да се застрахова в частната здравна система, той/тя трябва да се освободи от държавно здравно осигуряване, не по-късно от 3 месеца след записването си в университета.До 25-годишна възраст, студентите могат да се осигуряват и чрез семейна застраховка, без да заплащат допълнително, ако родителите им също работят и живеят в Германия и използват държавното здравно осигуряване, тъй като семейната застраховка е възможна само при този тип здравноосигурителна система.След 30-годишна възраст, студентите, които се осигуряват по държавното здравно осигуряване, могат да пордължат да използват този вид система, а могат и да се откажат от тази възможност и да използват частно здравно осигуряване, като се застраховат в частна застрахователна каса по техен избор.За детегледачкиЧуждестранни детегледачки от държави-членки на ЕИП1, могат да се възползват от здравно осигуряване в Германия, ако разполагат с Европейска здравноосигурителна каса (EHIC). Съответно, ако държавата, от която идва лицето, има подписано споразумение за социално осигуряване с Германия, той/тя може да се възползва от държавно здравно осигуряване. В противен случай, следва да се сключи частна здравна осигуровка.Разходите за частна здравна осигуровка при чуждестранните детегледачки се поемат от приемното семейство. Това важи и за застраховката срещу злополука.За повече информация относно здравното осигуряване в Германия, посетете , където ще научите всичко нужно за регулациите и здравноосигурителната система, ако сте решили да учите или работите в Германия.", "date": "2018.01.25", "title": "Здравно осигуряване на чуждестранни студенти и детегледачки в Германия"}
{"url": "https://offnews.bg/obshtestvo/kmetat-na-gabrovo-uvolni-distciplinarno-direktorkata-na-doma-hrizante-673550.html", "text": "Кметът на Габрово Таня Христова обяви, че е уволнила дисциплинарно директорката на скандалния дом за деца с увреждания \"Хризантема\" Маринела Лазарова.Тази сутрин на Лазарова е връчена заповед за уволнение. В момента се извършва процедура по предаване и приемане на имуществото на центъра.Ще настоявам служителите, позволили си непристойно поведение към децата, да понесат наказателна отговорност, допълва кметицата. Служителите, имащо отношение към случая, също ще бъдат отстранени, а ако има недостиг на персонал, може да се потърси помощ от съседни общини.Вчера премиерът Борисов поиска оставката и на шефката на агенцията за закрила на детето Офелия Кънчева, отново във връзка със системните случаи на насилие в \"Хризантема\".В същото време уволнената Маринела Лазарова отрече да е прикривала случаите на насилие над децата и заяви, че е уведомила през 2016 година Даниела Василева – директор дирекция „Образование и социални дейности“. Лазарова обвини Василева в прикриване и обясни, че е спазила йерархията. „Информирала съм прекия си ръководител. Тя казваше да не се шуми, да не се ядоса кметът, това й бяха приказките. Василева смятам е подвела кмета на общината, спазила съм йерархията и съм докладвала където трябва. Интересно и е как тя продължава да заема позицията си и как още безхаберието й не е наказано”, каза Лазарова.В интервю за Нова тв днес зам. омбудсманът Диана Ковачева обяви, че първият сигнал за насилие над децата в дом \"Хризантема\" омбудсманът е получил в края на октомври. Той е бил анонимен сигнал от служителите в центъра. „В него се говореше за междуличностни конфликти. Ние се сезирахме, макар да беше анонимен сигнал. Незабавно се обърнахме към кмета, който извърши проверка по случая, и в края на ноември ни информира, че действително има конфликти в дома, но децата са гледани добре. В отговора нямаше никакви индикации за насилие над децата”, заяви  Ковачева.В края на декември омбудсманът е получил още един сигнал, този път подписан от ръководителя на центъра, в който се говори за насилие. „Незабавно поискахме от кмета проверка за насилие, както и към Отдела за закрила на детето. Направихме и наша проверка, с посещение на място”, заяви Ковачева.По думите й са установени системни проблеми, които не се отнасят само за този център.След проверките обаче шефката на дома се оплаква, че авторитетът й е уронен.Кметът на Габрово Таня Христова потвърди, че е получила сигнал за проверка от омбудсмана в края на октомври. Христова заяви, че чак на 15 януари е получила докладната със записите и е разбрала, че има насилие над децата. На 16 януари е извършена проверка. Веднага е уведомила институциите, както и прокуратурата за случващото се в дома.Заповедта за дисциплинарно уволнение на служителката, която се вижда, че удря дете, вече е в сила, заяви кметът на Габрово.", "date": "2018.01.25", "title": "Кметът на Габрово уволни дисциплинарно директорката на дома \"Хризантема\""}
{"url": "https://offnews.bg/politika/borisov-razmislil-za-istanbulskata-konventcia-sled-razgovor-po-telefon-673547.html", "text": "Премиерът Бойко Борисов е променил мнението си за Истанбулската конвенция в сряда и документът няма да бъде гласуван от депутатите. Това стана ясно от думите на вицепремиера и министър на отбраната Красимир Каракачанов пред bTV. От обясненията му стана ясно, че премиерът е сменил мнението си след разговор с Каракачанов по телефона и парламентът автоматично ще последва волята на правителството да оттегли гласуването, след като кабинетът вече прие документа.\"Вчера беше последният разговор, който сме водили и моята теза продължава да е същата - преди това нещо да се гласува в парламента, нека това да мине на едно широко обществено обсъждане. Вчера и неговото мнение е такова - че не трябва да се бърза с вкарването ѝ в пленарна зала за гласуване и конвенцията ще бъде отложена за няколко седмици, няколко месеца\", каза Каракачанов.В сряда депутатите от ГЕРБ в комисията по правни въпроси  и се съобразиха с искането на левицата документът да бъде оттеглен.Според Каракачанов \"огромна част от обществото\" не подкрепя конвенцията или най-малкото изразяват такива съмнения към тази конвенция.  В същото време вицепремиерът Каракачанов изложи аргументите си срещу конвенцията, за която заяви, че е поискал отлагането ѝ още през декември:Според него в конвенцията \"по терлици, през задния двор\", се прави опит да се подмени биологичното понятие \"пол\" с понятието \"социален пол\". \"Социален пол няма, има биологичен пол, ние се раждаме едни или други\", категоричен е Каракачанов. Той даде пример, че в \"България от 50-60 години жените правят много непривични неща - имаше механички, кранистки и т.н\". В същото време българската армия била \"най-феминизираната\", тъй като 14 процента от състава в нея бил от жени. Според Каракачанов конвенцията се \"пробутва\" от \"едни мощни лобита на хора, които смятат, че след като те имат някакви странни разбирания или собствени разбирания за пола, това трябва да стане европейски идеология\". Подобно мнение изрази националният координатор на \"Атака\" Светлозар Лазаров, според когото  с този документ.\"Тази конвенция ще отвори вратата на всевъзможни организации, които традиционно ползват едни грантове от разни европейски програми, да похарчат едни милиони, за да натискат обществото, да приеме теории, че освен двата биологични пола има и други полове. Има държави, които признават 32 пола. Къде са тези 32 пола? С подобни конвенции, с подобни глупости се опитваме да сменим природата\", заяви Каракачанов", "date": "2018.01.25", "title": "Борисов размислил за Истанбулската конвенция след разговор по телефона"}
{"url": "https://offnews.bg/obshtestvo/bolen-ot-rak-mazh-se-nuzhdae-ot-pomosht-673558.html", "text": "65-годишен мъж от пазарджишкото село Елшица, болен от рак, се нуждае от помощ. Стоян Рабаджийски е диагностициран с напреднала форма на рак на белия дроб, с разсейки. Възрастният мъж е момента е спрял лечението си, тъй като не може да си го позволи. Освен това страда от няколко различни заболявания, сред които глаукома, съдово-мозъчно заболяване, проблеми със ставите и простатата.Мъжът живее сам, не се е женил. Работил е в продължение на 23 години в \"Панагюрски мини\" в село Елшица.Сега получава 220 лева инвалидна пенсия.Ако желаете да помогнете на Стоян, можете да се свържете с него на телефон 0884 670 713.Сметка:Стоян Пенков РабаджийскиПощенска банкаIBAN: BG74BPBI79304030143702BIC BPBIBGSF", "date": "2018.01.25", "title": "Болен от рак мъж се нуждае от помощ"}
{"url": "https://offnews.bg/obshtestvo/12-chasa-bez-voda-v-chast-ot-ovcha-kupel-673489.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради монтаж на спирателен кран на бул. „Президент Линкълн“, кв. „Овча купел“, се налага спиране на водоподаването от 9:00 до 21:00 часа на бул. „Овча купел“ от ул. „Маестро Кънев“ до бул. „Президент Линкълн“, бул. „Президент Линкълн“, ул. „Земляне“, ул. „Житница“, ул. „Александър Геров“. Във връзка с изграждане на сградно водопроводно отклонение на ул. „Велчо Атанасов“, кв. „Подуене“, се налага спиране на водоподаването от 10:00 до 18:00 часа на ул. „Велчо Атанасов“ от ул. „Острец“ до ул. „Кадемлия“, ул. „Каймакчалан“ от ул. „Велчо Атанасов“ до ул. „Георги Пеячевич“, ул. „Петър Богдан“ от ул. „Каймакчалан“ до ул. „Плачковски манастир“. Монтаж на пожарен хидрант на ул. „Ягода“, гр. Банкя, налага спиране на водоподаването от 10:00 до 19:30 часа на ул. „Ягода“, ул. „Ивайло“, ул. „Захари Стоянов“ от ул. „Христо Смирненски“ до ул. „Георги Бенковски“. Поради монтаж на водомерен възел на ул. „Коста Илиев“, кв. „Овча купел“, се налага спиране на водоподаването от 9:00 до 13:00 часа на ул. „Коста Илиев“ от ул. „Институтска“ до ул. „Войводина могила“. Прекъсване на сградно водопроводно отклонение на ул. „Свищов“, жк. „Банишора“, се налага спиране на водоподаването от 10:00 до 17:00 часа на ул. „Свищов“ от ул. „Козлодуй“ до бул. „Сливница“, ул. „Враня“ от ул. „Свищов“ до ул. „Опълченска“ и ул. „Яворова чука“ от ул. „Свищов“ до ул. „Опълченска“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.01.25", "title": "12 часа без вода в част от Овча купел"}
{"url": "https://offnews.bg/politika/borisov-se-obadi-na-erdogan-ubezhdava-go-za-sreshta-s-liderite-na-es-673573.html", "text": "Министър-председателят Бойко Борисов е провел телефонен разговор с президента на Турция Реджеп Тайип Ердоган, съобщиха от правителствената пресслужба.Двамата обсъдиха идеята за организиране на среща в България между лидерите на европейските институции и на Турция. Премиерът Борисов посочи, че такава среща може да способства нормализирането на диалога между ЕС и Турция, което е от взаимен интерес, се казва в съобщението.Президентът Ердоган поздрави министър-председателя с официалния старт на българското председателство на Съвета на ЕС и му пожела то да е успешно както за Съюза, така и за страните от региона, посочват още от пресцентъра на МС.Среща беше анонсирана от германския канцлер Ангела Меркел след среща с Борисов в неделя. Тогава Меркел заяви, че  на българския премиер.„Радвам се, че във Варна ще има среща между министър-председателя на България, председателите на ЕК, на ЕП. Смятам, че тази среща е добър шанс да се говори и с турския президент за всички въпроси, които ни вълнуват“, заяви Меркел.Идеята е неформалната среща да се проведе през март във Варна. На брифинг в резиденция Бояна Борисов каза, че подобна среща \"би била само за добро за всички нас\".В сряда президентът Румен Радев каза, че е  за тази среща. \"С премиера Борисов показахме, че можем да работим заедно и то ефективно, но не приемам българският премиер и германският канцлер да оповестяват своето намерение за покана на чужд държавен глава, а аз да научавам за това от медиите. Това не го отчитам като обида към мен. Това нарушава духа на конституцията\", коментира още президентът.", "date": "2018.01.25", "title": "Борисов се обади на Ердоган - убеждава го за среща с лидерите на ЕС"}
{"url": "https://offnews.bg/obshtestvo/noshten-transport-v-sofia-nov-avtobus-ot-ndk-do-vitosha-673526.html", "text": "Повече трамваи, тролеи и автобуси, по-малко чакане по спирките, нови линии и нощен транспорт в столицата до няколко месеца обещава Столична община през тази година. В икономическата рамка на градския транспорт са предвидени 18 млн. лева повече, обясни зам.-кметът Евгени Крусев. Рамката се очаква да бъде приета на заседанието на СОС днес, заедно с бюджет 2018 на София. Столичният авто- или електротранспорт ще получават повече пари за превоз, като ще изминат 1.2 млн. километра повече, каза още Крусев пред комисията по икономика и собственост. Той уточни, че нощни линии ще бъдат пуснати напролет експериментално. В момента се работи по стратегията за нощен превоз в столицата. В икономическата рамка е предвиден бюджет от над 260 млн. лева. Подготвя се и нова линия до Витоша, която ще тръгва от района на НДК. ", "date": "2018.01.25", "title": "Нощен транспорт в София, нов автобус от НДК до Витоша"}
{"url": "https://offnews.bg/sviat/tramp-bil-gotov-da-se-zakalne-che-kremal-ne-mu-e-pomagal-sreshtu-hila-673536.html", "text": "Президентът на САЩ Доналд Тръмп заяви, че е готов да бъде разпитан под клетва от специалния прокурор Робърт Мълър, разследващ евентуално съглашателство между неговия предизборен екип и Русия за намеса в изборите през 2016 г.Президентът на САЩ подчерта отново, че според него не е имало никакво съглашателство, отбелязва Франс прес.Тръмп и преди е обещавал да съдейства на разследването и негови адвокати разговарят с екипа на Мълър. Президентът обаче уточни, че той иска това да стане възможно най-скоро, но датата на интервюто зависи от адвокатите му.По-рано вчера Ройтерс съобщи, че високопоставни служители на разузнаването, включително директортът на ЦРУ Майк Помпео, са били разпитвани от екипа на Мълър дали Тръмп се е опитвал да попречи на правосъдието. Това показва, че разследването на предполагаемата руска намеса в изборите включва разследване на действията на президнета.Кремъл отрича изводите на американското разузнаване за руска намеса в изборите в САЩ.", "date": "2018.01.25", "title": "Тръмп бил готов да се закълне, че Кремъл не му е помагал срещу Хилъри"}
{"url": "https://offnews.bg/nashite-avtori/polove-673538.html", "text": "Не обичам систематизациите. Не обичам подредеността, не обичам лаконизма. Не обичам подредените писания, кратки, стегнати и целенасочени, започващи от едно твърдение и обосноваващи го с логически доводи... А накрая стигащи и до някакви логични, ясни като две и две e четири изводи.Животът не е аритметика, братчета и сестрици мои, две не е никога две. Най-меко казано две е нещо между три и едно, тоест всичко това 2,0000001; 2,0000002 и т.н. Тоест две е хиляди различни неща. Но и всяко такова различно нещо не е просто нещо, а е съвкупности от други неща, прелива се в други неща. Примерно числото 2,000001 е всички числа между 2,000002 и 2,000000.Хаха, не помня нищо от математиката, шегувам се. Просто искам да напомня, че нещата не са никога толкова прости, колкото ни се иска. И когато някой каже нещо определено, винаги ще се намери някой, който ще излезе, ще каже противоположното и ще се обоснове не по-зле. И даже – по-добре.А лаконичното писане и говорене... Оф, жалка поза е то. Сещате се за тоя лаконичен мъжага Хемингуей. Защото звучи мъжествено и смело, категорично и твърдо (като еректирал член, горе долу), и на усъмнените в собствената им мъжественост им харесва. На тях им дай (като компенсация) именно такова говорене и писане: твърдо, мъжко, чак мачовско.Все пак „лаконичен” иде от Лакония, областта в която са живели лакедемонците, тоест – спартанците. А спартанците, видиш ли ти, са били хората на Джерард Бътлър, героите от филма Триста, мъжагите на Леонид; стегнати момчета, с коремни мускули, мъжаги стабилни, които се харесват на мадамите, защото малко говорят и действат смело и обичат реда и дисциплината и са завършили средното военно училище за старшини в Горна Оряховица през 87-а и имат червени щитове и черни беемвета на по десет години (поне така изглеждат).Това тук е писание без ред, тоест – без спартанска мъжественост; и в него случайно и безредно, либерално (сега някой ще изреве, нали така?) се промъкват мисли около половата идентичност, около избора на пол и разни такива модерни теми.В някои индиански племена на Северна Америка има три пола. В други – четири или шест. Полът се избира донякъде от младежите или по-скоро в развитието си те показват точно към кой пол би било най-добре да принадлежат. Даг Ойстен Ендсьо. Той е голям норвежки религиовед. Него питайте, той ще ви каже. Или евентуално прочетете книгите му. Сексът и религиите. Да речем.Ето че току-що изпъкна моят интелектуален снобизъм. Да. Радвам му се, поливам го с леки растежни фактори. Защото този мой снобизъм ме кара да чета и затова го обичам и ценя.Според стоиците има висш естествен закон, към който хората се нагаждат. Според Тома Аквински, живял доста векове след стоиците, този висш закон е Божият закон. Стоиците, дявол да ги вземе, са били къде атиняни, къде разни колонисти около Черно море – от Синоп да речем (който си е сега жива Турция, като погледнеш). Това защо го казвам? Защото това ще рече, че тия ми ти стоици са имали (както са си хойкали насам натам около портите „стоа”) и по десетина или стотина роби.За тях естественият закон е бил и такъв: Всеки свободен елински мъж трябва да има поне десет роби. Или нещо такова.Приемаме ли ние днес такъв естествен закон, в който се споменава, че е редно да имаш роби? И че това - да имаш роби и да има въобще робството - произхожда направо от природата на човека? Приемаме ли?Според Тома Аквински всички човешки закони, ако са в съответствие с Божествения разум са правилни. И естествените права на разумните хора са естествено известни и ясни на всеки разумен човек. Тома Аквински е нямал нищо против войните, смъртните наказания и всички тям подобни насилнически практики на хората. За него те са били не естествени, а чисто и просто същностни части от живота на човека! Така се живее и точка!И тия насилнически практики са нямали (според него) нищо в разрез с Божествения разум.Войната е за него, за Тома, като стомаха на човек. Не може без нея. Естественото право да воюваш и естественото право да убиваш – как ви звучи това?Богът на християните (но става въпрос за тия, идиотите, които отиват с хоругви и кръстове на походи да колят и горят, да палят клади и да пекат хора в името на Отца), та богът на тия християни няма нищо против войната. Той дори я препоръчва на хората. И те естествено отиват на война с неговото име. И убиват други християни, пеейки химни в негова възхвала.Ние склонни ли сме да приемем такъв бог и неговите повели? Бог, с чието име на уста един цар се нарича примерно Българоубиец, а другият – сто-двеста години по-късно – Гръкоубиец? (Става въпрос за Василий и Калоян – не се мъчете).Приемаме ли неговия Божи закон?Та така: Божият закон е въплътен в природата на човека. Бог толерира насилието (когато пиша за кръвожадния бог – пиша го с малка буква). Същият тоя бог определя пола и го прави най-естествено. Нали така? Това е естеството, бог е рекъл така!Тоест – ако приемаме, че бог е дал пола, приемаме и насилието, вървящо в комплект с неговия Божествен ред!Приемем ли тоя божи ред, тоя естествен закон, то значи, че ние приемаме и войната и убийството!Приемаме ли наложеният от бог пол – приемаме и наложеното от същия тоя бог жертвоприношение! Дори и на собствени деца.Та нима тоя бог не е накарал Авраам (спомнете си – юдаизмът, християнството и ислямът се наричат „авраамически религии”) да принесе в жертва своя мъничък син Иаков? Накарал го е и още как!После го е спрял - в последния момент. Сетете се за картината на Рембранд – жертвоприношението на Авраам – как ангел спира ръката на Авраам и ножът пада над пухкавото белезникаво детско телце.Ние склонни ли сме да вярваме в божествения закон на бог, който ни изпитва, карайки ни да принесем в жертва децата си?Па ако ще и след това да ни спре. Как ще се изтълкува сега, ако някой приготви казан да свари детето си, след като го е заклал като агне – защото е послушен за божия закон – и детето стои там наоколо, вързано, и скимти и чака да бъде заклано?! И тоя някой се надява бог да го спре? Ами ако не го спре? Ако бог нещо се разсее и не прати ангела и не спре ръката с ножа?Не говори така за бог! – ще ревнат мнозина. Да, ама вие ще сложите ли дръвника, за да заколите детето си, ако бог ви нареди? И какво ще ви е отношението към такъв бог след такова нареждане? Не казвайте, че всичко се променя с идването на Спасителя! Защо тогава Старият завет не е забранена книга?Апропо – хромозомите. При някои видове влечуги полът не е детерминиран, а се развива в зависимост от температурите на околната среда. Мъжките се развиват при по-ниска температура на инкубиране на алигаторските яйца. Да. Някой ще каже – ама човек не е алигатор. Той е бозайник, а при бозайниците хромозомите (тоест – Божиествения закон) определят пола, а не температурите на инкубиране. Аз ще кажа: а човекът не е ли и нещо различно от прост бозайник? Както при алигаторите температурата определя пола, не може ли при човека Личното Предпочитание – тоест – Личната Свобода да определят пола?То – речете – би могло, ама ние не искаме. Признайте си милички, деспотчета сте вие и в червата си!Всеки ученик знае, че полът се детерминира (доколкото се детерминира) от хромозомите...но и от хормоналния баланс на индивида, от хормоналния баланс на майка му през бременността, от физическите, химическите, психологическите и социалните въздействия на средата по време на ...хм, на целия живот...Влиянията са сложно нещо. Те могат, а и ние чрез тях можем да правим от глината на току-що родения човек горе-долу каквото поискаме. Мъж или жена, войник или миролюбец, ангел или свиня.Освен това хромозомите...ха, виждали ли сте хромозоми? Аз съм! Те са просто многократно пресукани нишчици от ДНК и хистонови белтъци. Любознателните и носещи в себе си все още средновековна фантазия учени от 18-19 век са ги видели и са си казали – я! Я да вземем и по един такъв аристотеловски начин да ги опишем и систематизираме! И са ги систематизирали – на основание на формата и големината им. Както, апропо, са правели и с облаците. Систематизирали са облаците по форма, милите идиоти, боже мой! С това искам да намекна, че тая систематизация на хромозомите – по форма и размер – е абсолютно смешна. Но после от нея е тръгнало – по тая пътека – и цялото изучаване на хромозомите. И ако тая пътека е била грешна – няма значение – просто учените са влагали все повече ум и усилия именно в тая пътека. И са нагаждали всичките си открития към нея. Ще ви кажа – ако учените бяха тръгнали да броят колко дяволи има на върха на една игла – сега с електронни микроскопи и позиционно емисионна томография щяха да са открили не само броя им, ами и как изглеждат!Един луд учен – тръгне ли по някаква пътека – ако ще да е напълно идиотска – с големия си и тесногръд ум – ще наоткрие купища неща и даже и ще ги докаже. Та така и с различните хромозоми и тяхното половоопределящо значение. Хромозоми описани като напълно различни, защото едната приличала на буквичката Х, а другата – на старата латинска (!) буквичка Y – това прилича на систематизирането на облаци по формите им. Нищо, че има и ДНК изследвания. Те са се появили като следствие от това Х – Y делене, и тези изследвания са следвали тая пътека, която тръгва от детинско, инфантилно, средновековно наблюдение. Я, това ми прилича на Х...значи е различно от другото, което ми прилича...ха, на Y...Та така. При бодливите плъхчета амами от Япония липсва Y хромозома. А странното е, че японските дзен будисти смятат сношенията с представители на другия пол за най-неприемливото възможно поведение. Къде къде по-грешно и водещо към страдания от съвкуплението (което също е грешно) с представители на същия пол.Ама ние сме си българи и това е най-важното! - ще кажат някои мили хора.А какви сме ние българите? Какво ни определя като такива? Това, че сме православни християни? Ами българите мохамедани? Но нека не бъда банален като някаква есенно-зимна грипна епидемия – ами българите будисти? Защото има и хиляди такива! Те не са ли българи?Ами българите протестанти – които не са малко, а пък за православните са най-противни еретици? Кои сме българите? Какво сме българите? Чрез какво можем да се определим? По произхода си? Белите, българо-славяно-траки, православни? Нещо като балкански УАСП (не се мъчете – уайт, англо-саксън, протестант)? Това ли сме? Ами всички тези, които са наследници на узи – като гагаузите в Северна България? Ами всички наследници на вестготи – като моите прародители от Мизия? Ами всички наследници на кумани от Източна България, а и от Западна България? Те не са ли българи? Ами мулатчетата като чудесната певица Прея и квартероните, като детенцето на моя приятел – полуруснака Део? Те не са ли българи?Езикът ни обединява! – ще ревнат националистите.Я кажете, мили националисти – кой не знае Чавдар войвода? Кой не е слушал за него? А знаете ли какво е Чавдар? Чавдар е думата ръж – но на турски! А думата хора? Знаете ли, че е гръцка? А думата пари? Че иде от пара – турската дума за дребна монета, стотинка?Мога да подхвърля, без да искам да съблазнявам – но ще съблазня някои по-будни глави (но ще си измия ръцете): нека погледнем тия, които спорят по половите въпроси. Аз – повтарям – това само го подмятам и не взимам отношение! Но нека кажа, след като поглеждам спорещите, какво виждам: тия, които са за Стария ред и срещу всякакви там либерални мръсотии – (ха-ха, тука се получава именно смешно, защото точно те обичат расови и евгенични теории!) та точно тези – противниците на новото, на либерализма и на всякаквите там Разрешаващи конвенции, които на всичкото отгоре забраняват и Насъщното Насилие – та те антропологично и по систематиката на Ломброзо често приличат на хомо деликвенс. Но хайде – не толкова.Нека съм нежен. Не приличат на престъпници и дегенерати по Ломброзо, но определено имат черти на туранската субраса. Тоест – черти на ориенталци, на азиатци, на турци, на анадолци, на тъмни балкански субекти, на не-европейци. Пак казвам: аз не харесвам расовите теории. Но те ги обичат. Така че да вземат огледала и да се погледнат. Повечето нямат нищо западно, северно, нордическо, гордо и расово. Приличат на преселници от Централна Азия. Мигранти. А нима именно те – същите те – не мразят и мигрантите?!Точно тия – националистически, религиозно, консервативно, ксенофобски настроени мили хора приличат на азиатци и североафриканци. Хм. Това са просто мои безотговорни наблюдения. Не държа на тях. Всъщност по-скоро ми приличат на Бай Ганьовци. Като символ на всичко съпротивляващо се и по най-дебелашки начин ръмжащо срещу западната цивилизация на либералния хуманизъм. Бай Ганя отново срещу европеидния, мил, деликатен и просветен, свободолюбив Алеко. Нищо де. То така си е от край време.", "date": "2018.01.25", "title": "Полове"}
{"url": "https://offnews.bg/obshtestvo/grigor-praznuva-imen-den-cherpi-i-grisho-673539.html", "text": "Православната църква почита днес Св. Григорий Богослов, архиепископ на Цариград. Имен ден празнуват Григор, Григорий и Гриша. Името има гръцки произход и означава \"бдя, стоя буден\" или \"бърз\". Св. Григорий се родил в Арианз при Назианз (Кападокия) около 330 година. От най-ранно детство неговите родители – св. Нина и св. Григорий, епископ Назиански Старши – са му наложили \"златната вериге на благочестието\". Овладян от пламенна и неудържима склонност към науката, с по-младия си брат Кесарий той започнал образованието си в близкия Назианз и го продължил в Кесария Кападокийска, където за пръв път се срещнал в Василий Велики. След кратък престой тук св. Григорий пристагнал в Александрия, където брат му Кесарий изучавал медицина. Но целта на бъдещия велик богослов е по-голямата наука. Затова той оставил брат си и отишъл в 349 г. в Атина. По пътя за елинската столица, сред смъртната заплаха на бушуващите вълни, св. Григорий повторил обета на майка си да се посвети на Бога.В Атина той намира повече отколкото търсил. \"Аз търсих там красноречие и намерих щастие, защото там намерих Василий. Аз заприличах на Саул, който търсил ослици, а си намерил царство (1Цар. 9:3,10). Случайната придобивка се оказва по-висока, отколкото главната цел...\" Свети Григорий и Василий Велики свързали най-тесните връзки на взаимно доверие и привързаност. Те могли да кажат за себе си: \"С единомислие ходихме в Божия дом\" (Пс. 54:15). \"У нас всичко беше общо – казва св. Григорий, - и едната душа свързваше това, което разделяха телата...\" Чувствителната, кротка и впечатлителна душа на св. Григорий се нуждаела от привързаност и обич, а дружбата с Василий била най-нежната от всички му привързаности. В шумната и душегубна Атина двамата приятели знаели само два пътя: единият ги водел към християнските храмове, а другият – към учителите на външните науки. Свети Гргорий Богослов се почита и на 30 януари - Деня на Свети Три Светители (заедно със св. Василий Велики и св. Иоан Златоуст).", "date": "2018.01.25", "title": "Григор празнува имен ден, черпи и Гришо"}
{"url": "https://offnews.bg/nashite-avtori/res-xliv-botjov-i-izmirliev-673540.html", "text": "Това, за начало, ще ви хареса. Тома Измирлиев през 30-те, във в. “Весело утро”: Ала защо да се нервираме,/да викаме и протестираме?/Ний трябва да благодарим,/щастливо че ще си умираме/от днес нататък федерирани/във тази Паневропа ний...***Измирлиев е брат на великолепния поет-класик Христо Смирненски, и ако живееше днес, допускам, че би говорил като мен – за мета-коалицията ГЕРБ-БСП-ДПС-патриотчета, която формира политическия ни картел. И че би се натъжил от опита за баланс между олигархични котерии, които всъщност – заедно – са усъвършенствана машина за държавни и евро-кражби.***Да продължим с допускането: Тома би бил отчаян по един стоически начин, и би оценил онова на Жиродо, че само посредствените са винаги в отлична форма.***Би говорил за сегашното правителство на бъдещите дългови кризи – начело с премиеринът-еднокнижен помпиер. Ма вие си го избрахте, да заимстваме фраза от онова другото, Кокинов.***Правителството на невежите, самоманифестиращи се като пазители на “стабилността”, и нито дума за развитие. И които не съзнават, че участват в продромите на една бъдеща българска трагедия. Подкрепени от Paidtriots.***Спорът за бъдещето ни изглежда нерешим - досущ като пост-структурална задочна разправия между Бурдийо и Дерида. Но едно е сигурно: ядат бъдеще. И техните journalopes, включително вече и в обществените медии, налагат избирателната истина.***Разбира се, всичко казано е производно от имплицитното допускане, че все още имаме сили и ресурс за морален интегритет/компас/кантиански императив и каквото се сетите. Може би и за нов протест.***Ето и нещо за размисъл: ами ако целта на “Прехода” никога не е била преход към социолиберална демокрация, а просто русоподобен преход към олигархичен тоталитаризъм, какъвто наблюдаваме днес при Путин? С раздаването на ГЕРБ-порциите (по Доган) към Пеевски и котараците? Защо изначално трябва да вярваме, че “преходът” ни тика към западен тип демокрация, а не към превземане на държавата и всички “демократични” механизми?***И в този смисъл: хрумвало ли ви е, че ЕС толерира най-простия от простите като “ЕНП” и “десен”, за да не може Еднокнижния да се люшне съвсем към и без това превзетата България от Русия? И че така на селския хитрец “сичко му е шес”?***Eто ви “снимка” на Борисовата държава: дал е “OK” само на една от четири фирми, вносители на месо (съответно и как да се трият данни от митниците), и затва се стрелят; отново тип “разпределение на порциите”, както в цялата държава. (Включително #Кой да трие данни от митниците и кой – не.)***България 2018, “европредседател”: поправката “КТБ”, внесена от обирджиите й (където има нещо недоразпределено, да го гепят); бизнесът изнемогва, освен държавно “санкционирания”; дупки запушват всякакви, на парче, както с милиционерските милиони (провал в “сигурността”, но никой не търси сметка на Еднокнижния); почти окончателно превзета държава и публичност (пеефската атака срещу чудесен журналист като Светльо Иванов).***Как се превземат медии от конгломерата Цветанов-Пеефски? Лесно: довеждат се до ръба на фалита, а Цветанов разпорежда на, да речем, топ-санираща фирма, да дотира умиращо издание.***И, като цяло, новото за дядо Йоцо е старо за големия свят.***Сега ще ви изненадам: Пееф не прави нищо в медиите без “санкцията” на Цветанов, този Суслов на стабилно застоялото блато, каквото е днешна България. Thank God, дет се вика, че сървърите на OffNews са в Германия.***Единственият начин да се справим с ГЕРБ-БСП-ДПС: terminate with extreme prejudice. Вече трябва да се съгласим, че от тиквена семка няма как да покара красиво цвете, затова е време да стъпкаме тиквената семка.***Най-грозното е, че ЕС официално толерират престъпната групировка ГЕРБ като “дясна”, и подкрепят тази по същество олигополия. Това напомня онзи стар руски израз “пошло все в жопу”.***За финал: не културата трябва да се доближи към хората, а хората да се доближат за културата.***И последно от Ботйов, казал го е прекрасно: “Преди сичко трябва да сме човеци, после вече българи и патриоти”.***И те така те.Още на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2018.01.25", "title": "Res XLIV: Ботйов и Измирлиев"}
{"url": "https://offnews.bg/nashite-avtori/usb-motika-673534.html", "text": "Един пич, Йоахим Кльокнер, на 68-годишна възраст обикаля Европа и изнася лекции за минимализма – как той бил взел решение и се спасил от множеството вещи около себе си, как всички сме неосъзнати вещомани и напълно осъзнати консуматори и колко положително променяло това освобождаване от зависимостта на джаджите нашия скапан живот, братле. И сега Кльоки живурка с около 50 предмета максимум, като и тях гледа да редуцира до четка за зъби, телефон и таблет. Гащите не се броят. Те може да са за еднократна употреба. А може и без гащи да ходиш, за какво са ти, само да ти се налага да ги обуваш и събуваш. Един съвременен Диоген, който не търси човека със своя фенер и не живее в бъчва, но по същия начин се стреми да минимизира имането си, за да максимизира битието си. Щото това са двата полюса – да имаш или да бъдеш. Само че на Кльокнер му е широко около вратлето немско. А ние тук сме дресирани да притежаваме. И така трябва да бъде.Щото закъде съм аз без своите предмети, вас питам. Без тях съм едно нищо. Нещастник вселенски. Вие ще си речете какво пък толкова, всички притежаваме разни неща, фетиши, кожени якета, закачалки за тях, електрическо пиано, китара, която ползваме веднъж на месец, бръмбъзък, на който също свирим, червено радио джобен формат, фенерчета, изобщо, предмети, които произвеждат звук или светлина. И навярно смятате, че си можете без всички тях, допускате, че сте души свободни и необременени… Но когато изляза от къщи, краката ми сами ме отвеждат към Китаеца. Ходя, къде ходя, все при него се връщам, неговата мама. Докарва всякакви джунджурии и чудесии, толкова са много и така привлекателни за мен, че като си помисля какво ново може да са сътворили, ми потичат лигите. Той иначе не е никакъв китаец, само така му викаме, познайте защо. И като зареди нова стока, като му надокарат ония ми ти контейнери с чудеса на техниката, науката и изкуството, а мене коленете ми омекват от възбуда.Жена ми изпада в тих ужас и получава гърчове, като ме види да се прибирам с издути джобове. Ти, вика ми, напълни къщата с боклуци. Аз изхвърлям, ти надонасяш, аз почиствам, ти влачиш, тайно издебна и хвърля в контейнера пет напълно непотребни предмета, на другия ден ти си заредил нови десет. Вече се спъвам в тях. Плаче жената. Не е подозирала, че съчетавам толкова долни черти от Коробочка и Плюшкин едновременно. Тия двамцата са едни герои на Негово Височество Гогол. Събират, където какъвто боклучец забележат, прибират го, складират си го и си му се радват, докато не се разпадне от само себе си. Предмети, предмети, предмети… запявам си песента на Далида, но вместо „пароле, пароле“ става „предмети, предмети“… Всеки един от предметите ми задоволява някаква моя вътрешна потребност, запълва някаква празнота в душата ми.Примерно аквариум с рибка на батерии. Тази творба ме спасява от страха ми от самота. Рибката е винаги на разположение, дори си отваря ритмично устата като истинска и плува в аквариума, без да издава звук. Не искам да я разглобявам, за да видя как се задвижва, къде ѝ се намира витлото, това би ме потиснало. Дори когато ѝ свърши батерията, ще извикам някой познат да ми я подмени, докато аз чакам отвън, не желая да я виждам в толкова безпомощно състояние, с отворени капачета и застинали перки, все пак ми е приятел. Как може Кльокнер изобщо да живее без рибка на батерии! Това не е живот, а кошмар. Ако Сартр разполагаше с рибка на батерии, нямаше никога да напише „Погнусата“, а ако Кант си имаше една такава в хола, критиката му към чистия разум щеше да звучи като трилър на Дан Браун, като екшън с Вин Дизъл, Омир щеше да прогледне, Хемингуей да спре да се гордее, да продаде ловната си пушка и да си умре кротко в леглото на 105 години. А ако Достоевски си имаше рибка на батерии… О, ако той си имаше такава рибка! Щеше начаса да преосмисли всичко. И всичко вече щеше да е преосмислено. А щом е преосмислено, значи се е подредило правилно и нито един проклет въпрос не е останал за разрешаване. И най-големият тъпанар материалист е осъзнал, че без Твореца на всичко видимо и невидимо човечеството няма никакъв шанс за нищо. Да не говорим за Големия адронен колайдер и невинните частици, които той ускорява нанякъде… В миг щеше да се разтвори в небитието и колайдер, и церн, и всичко , ако само една такава рибка на батерии съпътстваше живота на Айнщайн и ядрените физици. Рибката на батерии прави човека себедостатъчен и мъдър, изпарява се всяка агресия, всеки порив за разрушение и всяка жажда за кръв.А ако ми вземат бръмбъзъка, който си купих през лятото от Истанбул, как душата ми ще разбере на какви честоти да резонира с Вселената? Как кръвта ми ще знае в какъв ритъм да се вълнува. Обаче какъв зор беше, докато си го купих… Търся в интернет как се казва този музикален нагод – ми той има около 500 названия в цял свят. Откъде да знам как е на турски. Тюрлюгюрлюсакъз. Влизам в музикалния магазин малко зад стените на султанския дворец и викам на продавача „ду ю хев мбяу мбяу“. Разбра ме от първия път. Мбяу мбяу. Купих си бръмбъзъка за пет лева, но кеф цена няма. Прибрах си се в шибаната си къща и потърсих уроци в ютюб как се свири на него. И лека полека почнах – мбяу мбяу, миу миу мяу, миу миу мяу, яу яу миу, яу яу миу… Ниските честоти ме успокояват, смиряват, дори леко ме приспиват, но то е полезно за здравето. Сърцето на човек трябва и да си почива. Сливам се с трептенето на Земята.А откакто нивото на река Дунав в сантиметри беше спряно от ефира, разбрах, че светът си отива. Всичко приключва. Червеното ми радио сега може да служи за слушане на записана музика, на новини, на простотии, обаче оная жива тръпка от променящото се всеки ден ниво на реката я няма. Преместили я били на някакъв тъп сайт. Но аз исках да слушам ония секси гласове, обявяващи нивото в Комарно, Турну Северин, Мохач и Ново село, онз дуз сонтиметр, сан троа, вентан сонтиметр, моан кенз. Как сега да разбирам колко точно съм затънал в грижи, тревоги и всякакви лайна, ако не мога да чуя нивото на френски. Така вълнуващо звучеше първо на български, после на руски, напрежението нараства, съспенсът се сгъстява като сметана и накрая избухва кулминацията с онз дуз. Кльоки, ще стана като теб, братле, ще си продам всичкото имане и ще бъда. Ту хев или ту би – това е въпросът. Само не ме карай да си продавам радиото, бръмбъзъка и рибката. А, и едно юесби вентилаторче, което си ползвам през лятото. Включвам си го навсякъде, щото юесби входове вече има и по дърветата, вентилаторствам си с него, подухвам си и ми е радостно. А жена ми ми се подиграва, вика ми сутрин, след като си измия зъбите и се изкъпя, ще си суша косата с твоето вентилаторче. И ме имитира. Излъгах ви. Аз нея я имитирам как си ползва сешоара. Ето така, фръц, фръц.Само това искам, да си ми оставят тези неща, дори когато ме приберат на 4-ти километър някой ден. А, и шапката с лампичките също. Ако може. И една юесби мотика да ми дадат, да си я включвам в лаптопа и тя да си копа. А аз ще седя, ще й фърлям по едно око на мотиката, ще си джиткам на клавиатурката и ще се кефя на живота. Даже няма и 50 предмета, но колко важни са те. Вода можеш да пиеш и от шепа, но как ще свириш на бръмбъзък без бръмбъзък? Чакайте да ви го покажа. И те така те. Ще бъде чудесно всичко. Ще правя лицеви опори. И ще си пусна дълъг нокът на малешката. Кутрето, искам да кажа. Лидъл фингър. Отдавна ми е мечта. И ще си човъркам с него в ухото, навътре… Може дори мозъка да си почеша. Мозъчето мъничко. Щото ще бъда минималист.", "date": "2018.01.25", "title": "USB мотика"}
{"url": "https://offnews.bg/turizam/angelkova-kani-booking-da-investira-u-nas-673552.html", "text": "Министърът на туризма Николина Ангелкова проведе работна среща с Петер Лохбийлер, директор на „Публични дейности“ към booking.com в рамките на Световния икономически форум в швейцарския град Давос, съобщиха от ведомството ѝ. Сред основните теми на разговора били възможностите за инвестиции в България.Ангелкова представила на събеседника си изгодните условия за вложения в сектор туризъм, които страната ни предлага. Казала и че данъците у нас са ниски.Туризмът има и важен принос за икономиката. Приходите в сектора за 11-те месеца на 2017 г. са 6,6 млрд. лв., като делът на отрасъла в БВП е близо 13%, обяснила тя. Двамата са коментирали и възможностите за бъдещи общи инициативи.Договорихме се взаимно да си предоставяме информация за нелоялна конкуренция. Освен това Министерството на туризма ще проверява дали всички места за настаняване, които са в Booking, са регистрирани по Закона за туризма, каза министър Ангелкова.10 000 са местата за настаняване от България в мрежата на Booking. Сайтът помага на бизнеса да предлага продуктите си, а на потребителите да търсят и избират лесно къде да отседнат, разчитайки на винаги коректна информация, заяви министърът.", "date": "2018.01.25", "title": "Ангелкова кани Booking да инвестира у нас"}
{"url": "https://offnews.bg/obshtestvo/sos-glasuva-merkite-sreshtu-mrasnia-vazduh-v-den-s-fini-prahovi-chasti-673541.html", "text": "Столичният общински съвет ще гласува мерките на Столична община за справяне с мръсния въздух днес, когато прогнозните данни от системата за ранно предизвестяване на БАН показват повишени нива на фини прахови частици. От общината призоваха гражданите да слязат от колите и да се придвижват с градския транспорт. Окончателният вариант на мерките предвижда общината да забранява паркирането частично или напълно в зелените и сини зони. Ограничението няма да важи за живеещите в районите. Ще се въведе и \"зелен билет\" на цена от 1 лев на ден за целия градски транспорт. Кметът на София Йорданка Фандъкова вече обяви, че целият бюджет на общината за тази година всъщност е за борба със замърсяването на въздуха. Бюджетът на София е милиард и половина и също ще бъде гласуван днес на заседанието на СОС. Метрото остава най-ключовият проект за тази година. В бюджета са предвидени и средства за миене на тротоарите, не само на пътните платна. Точно тази мярка среща най-голямо одобрение сред гражданите, показа проучване на Алфа Рисърч. ", "date": "2018.01.25", "title": "СОС гласува мерките срещу мръсния въздух в ден с фини прахови частици над нормата"}
{"url": "https://offnews.bg/analizi-i-komentari/istanbulskata-konventcia-istini-i-lazhi-673563.html", "text": "Дебатът за Истанбулската конвенция доби сюрреалистични оттенъци и вече предвеща края на мъжкия пол, семейството, християнството и човечеството. Противниците ѝ предупреждават нашествие на третия пол, за нова мигрантска вълна - този път от транссексуални и интерсексуални!, и епидемия от искащи да сменят пола си деца.Политици на ключови постове се включиха с обидни за здравия разум тези. А в социалните мрежи избухна война - от една страна се води ограмотяваща кампания, а от друга се бълват нови и нови апокалиптични сюжети. На този фон текстът на самата конвенция като че не интересува почти никого. Участниците в дебата са се заели да я бранят или унищожат, най-често без да са прочели и ред от нея.Какво пише вътре?Изненада: нищо страшно и тревожно. Текстът дори звучи хуманно, а изразът \"трети пол\" не се споменава НИТО ВЕДНЪЖ!Пълното заглавие говори достатъчно ясно за съдържанието: . В същината си тя предлага начини за разширяване на мерките за защита на тези жертви. Освен това дава рамка, на която могат да стъпят законодателни промени в тази посока.Поставя ли на колене мъжете?Не. Изрично е отбелязано, че макар жените и момичетата да са изложени на по-големи рискове от насилие, основано на пола, отколкото мъжете, мъжете също могат да бъдат жертва на домашно насилие. Затова конвенцията преследва и премахва насилието над жени и домашното насилие. В т.ч. срещу мъже и деца, които често стават не само преки, а и косвени жертви - като свидетели на насилие в семейството.Какво е \"джендър\" и защо е по-страшно от \"пол\"?Отново изненада. Думата джендър в българския превод не се споменава нито веднъж и затова необосновано се цитира като нова социална категория, която конвенцията въвежда.Джендър НЕ означава \"трети пол\" на нито един език.  На английски двете думи sex (в този контекст превеждан като пол) и gender (пол, род) често са взаимнозаменяеми. Gender има и по-широк смисъл - половете в тяхната социална, а не просто биологична роля. Често в документи на английски, каквито сигурно сте попълвали, ви питат какъв е вашият gender или sex. Естествено, питат дали сте мъж или жена, а не с хора от кой пол предпочитате да си лягате. Много университети по света и у нас предлагат различни дисциплини и програми на джендър тематика. Те разглеждат ролята на половете в различни сфери, а не са люпилници на студенти от третия пол.Какво е трети пол?Понятието трети пол се използва за хора, които не се определят към нито един от двата биологични пола - мъжки или женски - или пък се определят като представители на двата пола едновременно или на някаква комбинация от тях. \"Трети пол\" се среща и като събирателен израз за хора с различна от традиционната сексуална ориентация (напр. интерсексуални, транссексуални и др.), без да се конкретизира каква точно е тяхната.Какви задължения ще има България, ако подпише конвенцията?Mогат да се опишат в няколко точки:1. Да насърчи промени в социалните и културни модели на поведение на жените и мъжете с цел изкореняване напредразсъдъци, обичаи, традиции и всякакви други практики, основани на идеята за малоценност на жените или на стереотипни роли за жените и мъжете.2. Да предприеме законодателни и други мерки за предотвратяване на насилие над жените и домашно насилие от страна на физически или юридически лица.3. Да насърчи обществото, по-специално мъжете и момчетата, активно да допринасят за предотвратяване на всички форми на насилие, обхванати от Конвенцията.4. Да гарантира, че позоваванията на култура, обичаи, религия, традиция или така наречената „чест“ няма да бъдат приемани като основания за актовете на насилие.5. Да предприеме мерки за подкрепа на програми и дейности за овластяване на жените, вкл. да предвиди финансов ресурс за това, подслони, консултации, горещи телефонни линии и др.Колко по-защитени ще са жените?В действителност и сега много от престъпленията срещу жени и домашно насилие са инкриминирани - в Наказателния кодекс или в закона за защита от домашното насилие. Техният обхват обаче не дава достатъчна защита, защото: 1) насилникът попада под ударите на закона едва при нанасяне на по-тежка телесна повреда, удостоверена с медицинско; 2) жертвата рядко и трудно получава защита срещу повторни актове на насилие; 3) често жертвите доброволно прикриват този вид престъпления.Конвенцията казва, че мерките за защита трябва ефективно да предотвратят последващо насилие, а предоставянето на услуги не бива да зависи от желанието на жертвата да подаде жалба или да свидетелства срещу извършител. Насърчава се докладването на такива случаи от свидетели или подозиращи това.Нова мигрантска вълна?Оттук нататък насилието над жените, основано на пола (изнасилвания, домашно насилие, сексуален тормоз), може да бъде признато за форма на преследване по смисъла на Конвенцията за статута на бежанците. Ако властите преценят, те могат да дадат статут на бежанец на лице на това основание.Дали ще завалят такива молби за убежище, засега е трудно да се прецени. Предвид опита на България с мигрантската вълна, когато повече мигранти минаха само транзитно през страната ни, едва ли можем да очакваме голям брой молби от този вид.Бежански статут ще може да се дава на жертви на насилие, а не на база сексуална ориентация. С други думи, представители на \"третия пол\" не могат автоматично да получат убежище.Узаконяват ли се гей браковете?Не, те изобщо не са предмет на конвенцията и подписвайки я, България не поема подобно задължение.", "date": "2018.01.25", "title": "Истанбулската конвенция: истини и лъжи"}
{"url": "https://offnews.bg/ikonomika/v-kitaj-razdavat-godishni-bonusi-na-podnosi-673553.html", "text": "С приключването на 2017-а и наближаването на пролетния фестивал \"белите якички\" в Китай с нетърпение очакват своите годишни бонуси, като се очаква те да са на обща стойност около 7,2 милиона юана (около 1,1 млн. долара), съобщава \"Чайна дейли\". Репортажът на изданието е придружен със снимка на изискани подноси с пачки пари върху червени кърпи, предназначени за служителите на компания за кетъринг.Очаква се 2-3 от \"белите\" якички да получат бонуси за края на годината. Година по-рано процентът на служителите с премии е бил около 40.Най-високи бонуси получават служителите в Шанхай, следвани от тези в Пекин. Средната годишна премия е около 1880 долара. Практиката се наложи в Китай благодарение на бума в IT сектора, където са най-щедрите бонуси. Следват тези за работещите във финансовата сфера. 85% от служителите получават бонуса си в кеш, а останалите - под формата на храни, диаманти и дори тоалетна хартия, отбелязва \"Чайна дейли\".", "date": "2018.01.25", "title": "В Китай раздават годишни бонуси на подноси"}
{"url": "https://offnews.bg/ikonomika/letishte-sofia-s-absoliuten-rekord-ot-6-5-miliona-patnitci-673548.html", "text": "Изминалата година беше рекордна в историята на столичното летище. Обслужените пътници през периода са почти шест милиона и половина (6 490 096), което е ръст от 30,3% на годишна база, обявиха от най-голямата аерогара в България.Забележителен е фактът, че рекордно увеличение по отношение на пътниците отбелязва и всеки един месец от изминалата година. През Терминал 1 са преминали 36% от всички пътници, а през Терминал 2 – 64%.Традиционно, най-силни месеци по отношение на брой обслужени пътници са юли, август и септември с над 600 хиляди пътуващи във всеки един от тях.10-те най-предпочитани дестинации през изтеклата година са: Лондон, Милано, Варна, Рим, Амстердам, Брюксел, Мадрид, Тел Авив, Франкфурт, Мюнхен.Ръст от 11,3% се наблюдава и в броя на самолетодвиженията за 2017 г. През изминалата година са излетели и кацнали общо 57 670 самолети.Обработените товарни и пощенски пратки са сходни спрямо тези от предходната година и възлизат на 21 хиляди тона на годишна база.Зимното разписание на летище София 2017/2018 г. предлага избор от над 20 авиокомпании, които изпълняват директни полети до 63 дестинации в Европа и Близкия Изток.", "date": "2018.01.25", "title": "Летище София с абсолютен рекорд от 6,5 милиона пътници"}
{"url": "https://offnews.bg/offtopic/grazhdani-pritesneni-ot-toaletna-za-tretia-pol-v-doma-na-evropa-673554.html", "text": "Покрай истерията с  в социалните мрежи вече се стигна и до абсурди. От  в София разпространиха снимка, с която опровергават съмненията, че Дома на Европа в София има тоалетна за лица от трети пол.Вероятно слухът за това е разпространен мълниеносно около дебатите по Истанбулската конвенция, но от Дома на Европа уведомяват, че табела с изобразени на нея трима души, не означава тоалетна за третия пол:", "date": "2018.01.25", "title": "Граждани притеснени от тоалетна за третия пол в Дома на Европа"}
{"url": "https://offnews.bg/politika/kak-borisov-si-ostana-premier-fotoreportazh-673557.html", "text": "Кабинетът \"Борисов\" 3 преодоля първия си вот на недоверие.От 234 гласували, 131 бяха против, 103 - за. Въздържали се нямаше.Ето как изглеждаше вотът през обектива на фоторепортера на OFFNews Сергей Антонов.", "date": "2018.01.25", "title": "Как Борисов си остана премиер (фоторепортаж)"}
{"url": "https://offnews.bg/temida/revniv-diado-na-77-godini-ubi-zhena-si-i-instcenira-samoubijstvo-673562.html", "text": "Окръжна прокуратура-Велико Търново е повдигнала обвинение и задържа за 72 часа 77-годишния Ламби К., за убийството на жена му.На 19 януари 2018 г. в Районно управление на МВР-Свищов е постъпил сигнал за самоубийство на Мария К. на 72 години, в необитаем имот в с. Българско Сливово, общ. Свищов.При извършения оглед на местопроизшествие и от аутопсията е констатирано, че смъртта на жената е причинена насилствено. Въпреки инсценировката за самоубийство на жената, прокуратурата недвусмислено установила, че смъртта е настъпила насилствено.Извършителят на престъплението е съпругът, който нападнал жена си след скандал. Той ѝ нанесъл побой, след което я задушил чрез притискане на носа и устата. След това възрастният мъж направил инсценировка, за да придаде вид, че жената се е обесила.Мотивът за убийството е ревност и гняв, заключават от държавното обвинение.С постановление на наблюдаващ прокурор в Окръжна прокуратура- Велико Търново извършителят на престъплението е привлечен към наказателна отговорност за престъпление по чл. 115 от НК. Задържан е за срок до 72 часа.Предстои да бъде внесено искане за постоянен арест, като разследването по случая продължава под ръководството на Окръжна прокуратура Велико Търново.", "date": "2018.01.25", "title": "Ревнив дядо на 77 години уби жена си и инсценира самоубийство"}
{"url": "https://offnews.bg/sviat/ispanskiat-vanshen-ministar-pripadna-po-vreme-na-diskusia-v-davos-673564.html", "text": "Испанският министър на външните работи Алфонсо Мария Дастис Кеседо припадна по време на дискусия, организирана в рамките на Световния икономически форум в Давос, Швейцария, в. \"Мундо\", цитиран от БТА. Министърът придружава на форума испанския крал Фелипе Шести. 62-годишният Алфонсо Мария Дастис Кеседо е изгубил съзнание по време на колоквиум за социалната солидарност вчера.Монархът и другите участници в дискусията са помогнали на министъра, като са разкопчали ризата му и са свалили вратовръзката му.Извикана е и медицинска помощ, а проявата е прекратена. Министърът е прегледан в медицинския пункт. Състоянието му се е подобрило, но той не е успял да придружи краля на част от срещите на форума. ", "date": "2018.01.25", "title": "Испанският външен министър припадна по време на дискусия в Давос"}
{"url": "https://offnews.bg/obshtestvo/predstoiat-ni-mrazoviti-sutrini-i-slanchevi-dni-673537.html", "text": "Мразовити сутрини и повече слънце през деня ще има през следващите дни. Днес в планините ще е слънчево, ясно и почти без вятър. Максималните температури ще са предимно между минус 1 и 4 градуса, сочи прогнозата на НИМХ-БАН.Над Черноморието ще бъде предимно слънчево. Ще духа слаб до умерен север-североизточен вятър. Максималните температури на въздуха ще са от 3 до 5 градуса. Температурата на морската вода ще е 6-7 градуса. Вълнението на морето ще е 2-3 бала.Термометрите ще показват на 1200 метра най-много 1 градус, а на 2000 метра - около минус 4 градуса.Утре и в събота в много райони на Северна България температурите ще паднат и под минус 10 градуса, в Южна България ще са между минус 7 и минус 2 градуса. ", "date": "2018.01.25", "title": "Предстоят ни мразовити сутрини и слънчеви дни"}
{"url": "https://offnews.bg/politika/glasuvat-parvia-vot-na-nedoverie-kam-borisov-3-premierat-v-lihtensh-673535.html", "text": "Депутатите гласуват първия вот на недоверие към правителството \"Борисов 3\". Подкрепа за вота са обявили само вносителите БСП, както и ДПС. Двете партии имат общо 105 гласа, а за да падне правителството са необходими най-малко 121. Премиерът Бойко Борисов, който не дойде в пленарна зала по време на дебатите във вторник, няма да присъства в народното събрание и днес. Той заминава на посещения в Лихтенщайн и Швейцария. Лидерът на БСП Корнелия Нинова обяви отсъствието на Борисов като \"оглуштелно\" и самопризнание за вина за провала на борбата с корупцията. ", "date": "2018.01.25", "title": "Гласуват първия вот на недоверие към Борисов 3, премиерът - в Лихтенщайн"}
{"url": "https://offnews.bg/ikonomika/nad-370-000-klienti-na-chez-veche-poluchavat-onlajn-fakturi-673567.html", "text": "Статистиката показва, че през последните години все по-устойчиво нараства броя на клиентите, които предпочитат да получават сметките си по електронен път. Над 370 000 клиенти на „ЧЕЗ Електро България“ АД вече са оценили удобството, сигурността и екологичните ползи на електронната фактура, съобщиха от дружеството. През 2017 г. отказалите се от хартиения носител на сметката за електроенергия са над 62 000. Предоставяната от Дружеството възможност за електронна фактура позволява на клиентите да намалят използването на хартия с 8 880 000 листа годишно.От въвеждането на услугата през 2011 г. до момента, абониралите се за по-модерния и екологичен електронен вариант на фактура, дадоха своя принос в опазване на околната среда, като с избора си спасиха от изсичане над 3550 дървета, спестиха над 32 милиона листа хартия, или приблизително 273 тона хартия и 682 мегаватчаса електроенергия, необходима за производството им.Освен безспорните си екологични ползи, електронната фактура е изключително удобна за клиентите. Те я получават веднага след издаването ѝ и имат достъп до архив на месечните си сметки за електроенергия.Електронната фактура гарантира сигурна защита на личните данни, спестява време и дава възможност за лесно и практично контролиране на разходите. Тя е валиден, електронно подписан данъчен документ, който е напълно идентичен с хартиената версия. Бързото и навременно получаване на информацията за месечните задължения, сигурният достъп до данните по всяко време, осигуряват допълнително спокойствие и комфорт.Електронната фактура е напълно безплатна. Тя може да бъде заявена на корпоративния уебсайт www.cez.bg, в центровете за обслужване на клиенти на „ЧЕЗ Електро България“ АД, на телефон 0700 10 010 или в офисите на Изипей. За целта е необходимо да се предостави клиентски номер, оторизационен код и имейл адрес. След регистрацията клиентите могат да следят документите си както в електронния архив на сайта, така и на посочения от тях имейл адрес.", "date": "2018.01.25", "title": "Над 370 000 клиенти на ЧЕЗ вече получават онлайн фактури"}
{"url": "https://offnews.bg/sviat/vlak-derajlira-kraj-milano-naj-malko-trima-zaginaha-obnovena-673560.html", "text": "Най-малко трима души са загинали, а около 100 са ранени при дерайлиране на влак близо до Милано, съобщиха световните агенции. Около десет души са пострадали тежко, останалите са с леки травми. Тежко ранените са настанени в болница.Броят на жертвите и ранените все още се уточнява. Reuters съобщи за между трима и петима загинали, като се позова на пожарникар от мястото на инцидента. Във вагоните все още има затиснати хора, които спасителите се опитват да извадят.Влакът е пътувал от Кремона за Милано. За момента не е ясна причината за дерайлирането на влака. ", "date": "2018.01.25", "title": "Влак дерайлира край Милано, най-малко трима загинаха (обновена)"}
{"url": "https://offnews.bg/kultura/2-balgarski-zaglavia-shte-se-boriat-v-mezhdunarodnia-konkurs-na-sofia-673582.html", "text": "Първите шест филма от Международния конкурс на 22-ия София филм фест са ясни. Два от тях са български - „3/4“ на Илиян Метев и „Радиограмофон“ на Рузие Хасанова.Отличен със „Златен леопард“ в Локарно в селекцията „Режисьори на настоящето“, „3/4“ е игралният дебют на Илиян Метев, получил за него и „Златна роза“ за най-добър режисьор. Авторът му е многократно награждаван и адмириран за документалния си филм „Последната линейка на София“ (2012).„3/4“ поставя фокус върху деликатните взаимоотношения между членовете на едно семейство в последното им лято заедно. Мила е талантлива пианистка с бъдеще. Баща ѝ обръща повече внимание на пръстените на Сатурн, отколкото на нейните цели, докато брат ѝ неуморно я разсейва. Всички актьори в „3/4“ са непрофесионални, играят с истинските си имена и в роли, наподобяващи силно собствения им живот. Голяма част от сценария и диалозите са дело на импровизация.„Тъй като идвам от документалното кино, за мен беше по-естествено да работя с хора, които играят себе си. Кой би могъл да играе пианист по-добре от един пианист? Като режисьор предпочитам да не променям хората, напротив, искам да създам среда, където техният характер може да изпъкне, където те могат да допринесат възможно най-много (...) предпочитам и се стремя да запечатвам човешкото държание така, както го наблюдавам в ежедневието си“, коментира работата си по филма Илиян Метев.„Радиограмофон“ на Рузие Хасанова, отличен със „Златна роза“ за дебют на 2017, е филм за музиката, свободата и идентичността. Той е създаден по действителен случай, а историята е много лична - за баща от Родопите, който изминава пеш 100 км, за да купи радио за обсебения си от рок-музиката син. Прототипи на героите са дядото и бащата на режисьорката. „Всички други истории са по спомени на различни близки и роднини, съчетани така, че да разкажем един силен филм за свободата и за силата на музиката“, казва Рузие Хасанова.По думите й, въпреки факта, че действието се развива в България, историята е валидна за всеки в Източна Европа, който помни комунистическия режим. Радиограмофонът придава ново значение на свободата, която музиката предлага. През 70-те години „мърсибийтът“ (музиката на групите от Ливърпул) раздвижва Великобритания и променя музикалния небосклон, достигайки чак до Америка. „Уви, влиянието, което тази музика има в Източна Европа, както и нещата, които хората са вършили, за да я слушат – всичко това не е известно днес. Именно тази музикална промяна вдъхновява хората и им помага да бутнат Берлинската стена,“ казва в интервю за Cineuropa Рузие Хасанова. За ролите във филма тя се доверява на Александър Хаджиангелов, Яна Титова, Александър Алексиев, Александър Иванов, Стефан А. Щерев, Деян Георгиев, Стефан Мавродиев и Ованес Торосян.„Тиха нощ“ (“Silent Night”) на Пьотр Домалевски е филм за семейството, традицията и емиграцията като полска съдба. Действието се развива на Бъдни вечер в къща на село в източна Полша. Адам, млад икономически емигрант, внезапно се появява на традиционната вечеря. Никой в ​​голямото му семейство не подозира истинската причина за неочакваното завръщане...„Вдъхновен от турското, румънското и иранското кино, исках да направя филм, в който една малка общност е метафора на случващото в широк мащаб. Знаех, че ми трябва проста история и се замислих кое е близко до мен. Отговорът беше: семейство от много поколения и въпроса за икономическата емиграция. В източна Полша, откъдето идвам, във всяко семейство има поне един, напуснал страната и отишъл на Запад, за да намери по-добра реализация. В моя случай това беше брат ми. (...) В „Тиха нощ“ разказах за Бъдни вечер, която помня от детството си, но не непременно в моя дом“, казва в интервю пред Cineuropa Пьотр Домалевски.„Тиха нощ“ е не само най-добрият филм на тазгодишния филмов фестивал в Гдиня, но и един от най-важните и зрели полски дебюти през последните години. Домалевски съчетава интересни социологически диагнози с жива история за семейните тайни, за коварните грешки и любовта, която позволява да бъдат преодолени. По този начин той създава филм, в който полската публика може да види своето отражение“, твърдят критиците по време на представянето на филма на кинофестивала в Гдиня.Действието в „Наме” на грузинския режисьор Заза Халваши се развива в планините на Аджария, а сюжетът е базиран на история от древната грузинска митолгия.Семейството на Али има важна мисия – да пази местната вода и да лекува с нея болните. Тримата му сина не приемат сериозно тази задача и само малката Наме остава пазител на семейните традиции. В града живее смесено население – мюсюлмани и християни. Наме среща Мераб и двамата се сближават. В околността започва строеж на водноелектрическа централа, която влияе на околната среда. Един ден изворната вода изчезва. Бащата си спомня старото поверие, според което водата няма да се върне, докато не бъде принесена жертва... Роденият в Батуми, Грузия Халваши завършва факултета по филмова режисура в Държавния университет в Тбилиси през 1982 година, където му преподават Тенгиз Абуладзе и Резо Чхеидзе. В момента времето му е разделено между създаването на изкуство и преподаване на наученото от майсторите в киното в Държавния университет в Батуми.„Адам“ (Германия-Исландия-САЩ-Мексико) на Мария Солрум идва на 22-ия София Филм Фест веднага след участието си на Берлинале, където ще се бори за „Кристална мечка“ за най-добър филм в програмата „Generation 14 plus“. Това е вторият филм на исландската режисьорка след пълнометражния й дебют „Jargo“, представен в същата секция на престижния кинофорум, а този път като продуцент зад нея застава легендарния и винаги независим Джим Старк.Сюжетът представя главния герой Адам, който има затруднения със слуха. Той и майка му, която е музикант, живеят в напълно различни светове. В същото време двамата са свързани: той усеща нейната музика директно с тялото си. Когато майка му се оказва с необратими мозъчни увреждания, вследствие на прекомерна употреба на алкохол, Адам изведнъж трябва да се грижи сам за себе си. Той се изправя пред желанието на майка си за бърза смърт по свой собствен лаконичен начин, а режисьорът му дава своя глас, както и пространство за развитие.Още един филм от селекцията „Generation 14 plus“ на Берлинале ще участва в Международния конкурс на 22-ия София Филм Фест - „Гълъбът“ на турската режисьорка Бану Шиваци. Главният герой в него Юсуф е младеж, който живее с брат си и сестра си в едно от преградията на Адана. На покрива на къщата на родителите си, той се грижи за гълъбите, оставени от баща му. Само с тях той намира хармония и мир със себе си, далеч от реалността на външния свят.", "date": "2018.01.25", "title": "2 български заглавия ще се борят в международния конкурс на София филм фест"}
{"url": "https://offnews.bg/futbol/mourinio-podpisa-nov-dogovor-s-manchestar-iunajted-673602.html", "text": "Мениджърът на Манчестър Юнайтед Жозе Моуриньо подписа нов договор с английския гранд, обяви официалният сайт на \"червените дяволи\".Новият контракт ще задържи португалския специалист на \"Олд Трафорд\" до 2020 година, като в него има и опция за още един сезон. Така се слагат спекулациите за бъдещето на Моуриньо, който на няколко пъти беше вече \"уволняван\" от медиите.Самият Моуриньо пък отхвърли възможността \"червените дяволи\" да си върнат Кристиано Роналдо. Португалецът заяви, че не би предприел такава стъпка, тъй като това допълнително би утежнило положението на бившия му клуб.\"Мисля, че в ситуацията, в която се намира Реал Мадрид, аз трябва да бъда последният, който да налива масло в огъня. Мадрид гори, резултатите видимо не са добри, а в този клуб работих 3 години и ме е грижа за него.Аз съм последният, който би предприел такава стъпка. Така че искам да охладя страстите и да кажа, че Кристиано е играч, който всеки мениджър и всеки клуб желае, но той е играч на Зинедин Зидан и Реал Мадрид и трябва да остане такъв\", заяви Моуриньо.Снощи Реал отпадна от Леганес в 1/4-финалите на турнира за Купата на краля. Отборът изостава значително в класирането от лидера Барселона, а в Шампионската лига му предстои тежък плейоф срещу Пари Сен Жермен.", "date": "2018.01.25", "title": "Моуриньо подписа нов договор с Манчестър Юнайтед"}
{"url": "https://offnews.bg/politika/palen-nazad-za-istanbulskata-konventcia-debatat-sega-zapochval-673559.html", "text": "Ще направим всичко възможно през следващите седмици да проведем допълнителен дебат с академичната общност, с неправителствени организации, с експерти, за да разясним всичко, което е свързано с Истанбулската конвенция и възможностите, които дава.Това заяви председателят на парламентарната група на ГЕРБ Цветан Цветанов от трибуната в Народното събрание. Той каза още, че обществото много сериозно е подведено за всичко свързано с Истанбулската конвенция и затова е нужно по-сериозно запознаване и информиране на обществеността.Вчера от левицата  да се спре гледането на Истанбулската конвенция в Народното събрание, тъй като е създала огромно напрежение в българското общество. От БСП поискаха още да се проведе референдум дали документът трябва да бъде ратифициран.  Парламентарната правна комисия с решаващия глас на депутата от ГЕРБ Георги Марков също отхвърли от дневния си ред  на законопроекта за ратифициране на Истанбулската конвенция. Президентът Румен Радев  предстоящото ратифициране на конвенцията по време на своя отчет за първата си година, като призова да не се бърза:", "date": "2018.01.25", "title": "Пълен назад за Истанбулската конвенция: Дебатът сега започвал"}
{"url": "https://offnews.bg/tenis/harvatinat-chilich-izmestva-grigor-ot-tretoto-miasto-v-sveta-673586.html", "text": "Хърватинът Марин Чилич ще измести Григор Димитров от третото място в световната ранглиста по тенис, която ще бъде обновена официално в понеделник след края на Откритото първенство на Австралия.Това стана възможно след отпадането на българина в 1/4-финалите и достигането на Чилич до битката за титлата в неделя. Той отстрани една от изненадите в Мелбърн - британецът Кайл Едмънд, побеждавайки го с 6:2, 7:6(4), 6:2 за 2 часа и 20 минути игра.Хърватинът ще запише личен рекорд в класацията на АТР, като класирането му на финал в Мелбърн ще му събере 4960 точки - 360 повече от Димитров.Ако стигне до титлата в Австралия, Чилич ще има вече 5760 точки в актива си и ще се откъсне още по-значително на Димитров (4630).Рафаел Надал е сигурен за първата си позиция с 9760, като той загуби общо 840 с отпадането си на четвъртфинал. Роджър Федерер е втори с 8325 в момента, а ако спечели полуфинала си срещу корееча Хьон Чун, ще събере 8805, а при титла - 9605.", "date": "2018.01.25", "title": "Хърватинът Чилич измества Григор от третото място в света"}
{"url": "https://offnews.bg/offtopic/vitc-na-denia-istanbulskata-konventcia-673561.html", "text": "По случай Истанбулската конвенция пускат нови мартенички с Пижо, Пенда и Дженда.", "date": "2018.01.25", "title": "Виц на деня: Истанбулската конвенция"}
{"url": "https://offnews.bg/politika/borisov-razgovaria-sas-sauditski-ministri-v-davos-673579.html", "text": "Премиерът Бойко Борисов е разговарял с министъра на търговията и инвестициите на Саудитска Арабия Маджид Бин Абдулла Ал-Касаби и с министъра на енергетиката, промишлеността и минералните ресурси Халид Ал-Фалих.Двамата са оценили високо визитата на Борисов в края на ноември миналата година. По думите им разговорите в Рияд между представителите на правителствата са отлично начало за ползотворно сътрудничество между двете страни.Срещата на премиера Борисов със саудитските министри се състоя в рамките на Годишната среща на Световния икономически форум в Давос.На нея са обсъдени предприетите действия след официалното посещение в Кралство Саудитска Арабия за активизиране на двустранното икономическо сътрудничество и засилване на търговския стокообмен и инвестициите, съобщиха от правителствената пресслужба.Премиерът Борисов използвал повода да предаде сърдечните си поздрави към крал Салман бин Абдулазиз Ал-Сауд и престолонаследника Мохамед бин Салман Ал-Сауд и да благодари за отлично организираното посещение.", "date": "2018.01.25", "title": "Борисов разговаря със саудитски министри в Давос"}
{"url": "https://offnews.bg/politika/patriotite-pohvaliha-gerb-che-gi-slushat-za-istanbulskata-konventcia-673581.html", "text": "ПГ на „Обединени патриоти“ застава пред вас, за да изкаже своята благодарност към нашите коалиционни партньори от ГЕРБ, които ни послушаха, и отложиха тази спорна тема с Истанбулската конвенция, каза на брифинг днес в парламента лидерът на „Атака“ Волен Сидеров.Заявявам категорично, че ние сме против насилието над жени и деца, и мъже също, но виждате, че в българското общество се появи един голям смут, появиха се тълкувания на някои понятия, които създадоха много сериозно обществено напрежение. Затова и призовахме нашите коалиционни партньори да оттеглят, да забавят, да не бързат с тази тема, имаме и по-важни въпроси да решаваме, свързани с икономика, с доходи на българите, със стандарт на живот на българите, и те ни послушаха, отбеляза Сидеров.Приемам това като една стъпка напред в повишаването на коалиционната култура. Както знаете в последните седмици имаше някои скърцания между ГЕРБ и „Обединените патриоти“, но в момента съм удовлетворен – като председател на групата, че ГЕРБ ни послушаха, взеха решение да мине през обществено обсъждане тази тема, да се включат колкото се може по-широки кръгове. И това е правилно, това е разумното решение, каза още лидерът на „Атака“.Депутатът Славчо Атанасов пък заяви, че членове 12, 14 и 60 от Истанбулската конвенция са тези, които изцяло изменят духа на документа. По думите му, евентуална пояснителна декларация, придружаваща конвенцията при ратификация, няма да има правна стойност. Атанасов посочи за пример Полша.Ние внесохме питане до министър Цецка Цачева относно финансовите ангажименти, които България трябва да поеме с ратификацията на Конвенцията, както и законодателните промени, към които трябва да се пристъпи. Вчера приехме Конвенция за минималната работна заплата, която е подписана от България преди 48 години. Смятам, че подобен срок е приемлив и за Истанбулската, заяви депутатът Искрен Веселинов.Относно развитието на казуса с язовирната стена на язовир „Бели Искър“ Сидеров допълни:\"Аз имах грижа за един язовир, който наистина се нуждае от ремонт, но такива са над 100 в България. А общо има 6000 язовира, някои от които са чисти водоеми. Сега, какъв е резултатът от това, че аз повдигнах този въпрос? Резултатът от това, че аз повдигнах този въпрос е, че вече има една работна група от няколко министри, под егидата на вицепремиера Симеонов, която ще се занимае с язовирите в България. И аз се радвам, че от частния случай с яз. „Бели Искър“ отидохме към разглеждане на всички язовири в България. Ще се направи класификация, ако трябва законови промени, така че да не изпитваме опасност всяка пролет да стане бедствие и катаклизъм. Това е добрият резултат. Аз се радвам, че вече няколко министри ще работят в тази работна група. Ще бъдат отпуснати съответните финанси, за да могат да се ремонтират стените на най-опасните язовири. Не само „Бели Искър“, който беше некоректно обявен от г-жа Нинова и един неин колега едва ли не като язовирът на \"Атака\". Няма язовир на \"Атака\", няма язовир на БСП, на ГЕРБ. Това са български язовири. Те са наследство от една стара система, която работеше по друг принцип. Много от тях вече са опасност и трябва да се види кои да останат, кои да се ремонтират и кои да бъдат префасонирани.\"", "date": "2018.01.25", "title": "Патриотите похвалиха ГЕРБ, че ги слушат за Истанбулската конвенция"}
{"url": "https://offnews.bg/lajfstajl/pevitcata-maria-ilieva-rodi-momche-673587.html", "text": "Певицата Мария Илиева роди момче, съобщиха от Първа АГ болница \"Света София\". Бебето се е родило в 11.30 часа. То е с тегло 3 кг и 80 г и дължина 48 см. Момченцето се казва Александър. Мария и близките ѝ изразяват своята огромна благодарност към целия екип с ръководител д-р Мажена Риш-Панова и анестезиолог Мирослав Стоянов. Майката и бебето се чувстват прекрасно, допълниха от лечебното заведение.Мария Илиева съобщи за бременността си в официалния си профил в Инстаграм през октомври. ", "date": "2018.01.25", "title": "Певицата Мария Илиева роди момче"}
{"url": "https://offnews.bg/analizi-i-komentari/v-balgaria-nastapva-fashizam-po-povod-istanbulskata-konventcia-673575.html", "text": "Това, което се случва около Истанбулската конвенция е същински абсурд. Една конвенция, която ясно е озаглавена \"срещу насилието против жени и домашното насилие\", чиито 9 формулирани цели - не е трудно да бъдат прочетени - всички до една са срещу насилието спрямо жени и домашното насилие, се превърна в конвенция за джендър, колкото и това да е абсурдно.Всъщност става дума за един-единствен текст, който беше преведен неправилно на български език и от който тръгнаха спекулациите. И който в българския превод гласеше: \"Пол е социално изградени роли, дейности и характеристики, които дадено общество смята за подходящи за мъжете...\" - забележете - \"...и за жените\". В оригинала на конвенцията тази дефиниция не е дефиниция за пол, а за прословутото понятие \"джендър\".Това понятие \"джендър\", ако искате да ви го преведа по някакъв начин, за да го разберат зрителите...Почти метафорично ще се опитам да ви го кажа, защото и френската дума - това е един от оригиналните езици на конвенцията - употребява термина \"genre\". Това е \"жанр\".Какво може да означава това? Половете са си полове - мъжки пол и женски пол, на английски - \"sex\". Няма друга дума за пол. \"Джендър\" или \"genre\" означава жанрът, в който определени общества мислят жените и мъжете. Например определени общества мислят жените в жанра на малоценността, в жанра на подчинеността, в жанра дори на... има общества, които смятат, че жената не бива да изпитва удоволствие по време на сексуалната игра и затова осакатяват жените. Това е записано в конвенцията като нещо, което ще бъде преследвано. Същевременно, мъжете мислят в жанра на господството, в жанра на бизнеса, в жанра на обществените контакти. Конвенцията забранява това и аз даже смятам, че тя е консервативна по дух, защото изрично казва: \"Няма да бъдат взимани като основание религиозни и културни убеждения\". Защото има общества с такива убеждения - че жената трябва да бъде осакатявана, че жената трябва да бъде продавана, че жената е собственост на мъжа - било на бащата, било на съпруга - именно тези неща няма да бъдат толерирани. Не, те ще бъдат преследвани.Знаете ли защо тази конвенция се приема? Защото, както ни проглушиха ушите преди няколко месеца, Европа започва да се пълни с инокултурни и инорелигиозни общества, мигранти, които са свикнали да се отнасят така с жените в своите ареали. Това няма да бъде толерирано в Европа, това ще бъде преследвано в Европа.За Това започва да ми прилича - бавно и постепенно - на теориите на нацизма. Ако си спомняте, Хитлер е говорил за един \"бацил\", който разлага обществата и това е еврейството. В днешно време се оказва, че изглежда това е подлият, гаден Европейски съюз, който идва с някаква невероятна сила и се опитва да ни накара да си сменяме половете. Няма такова нещо в конвенцията.Позицията на Светия синод е абсолютно несъстоятелна в случая. Тя непрекъснато смесва понятията, тя непрекъснато говори за пол, в скоби слага \"джендър\", а джендър не означава пол. Говори за неща, които нямат нищо общо.Знаете ли, че на , която не беше отразена както трябва от всички медии, е имало невероятни, грозни изцепки. Например е била отстранена определена националистка, която е крещяла в лицето на английската посланичка изключително обидни думи.На тази дискусия, която Народното събрание не е организирало добре, са били допуснати хора с байраци на колове, охраната си е тръгнала веднага, след като са си тръгнали депутатите и митрополитите и вътре е царяло невероятно напрежение. Това е грозна гледка.В България по повод Истанбулската конвенция настъпва фашизъм. Определено го казвам, напълно определено го казвам. Намериха кого да мразят, намериха срещу кого да бъдат, намериха как да си намират поводи да бият, да се саморазправят. Нищо подобно няма в Истанбулската конвенция.В България действително е пълно с насилие над жени и над деца. Докато чаках, във вашите новини  чух за насилие над деца. Всеки ден чуваме това. В България имало законодателство по този въпрос и нещата можели да бъдат решени. Изглежда няма резултатно законодателство. Питам аз нима в България няма общности - наистина маргинални, които продължават да продават дъщерите си и да сключват от тяхно име бракове, още когато те са момичета на 12 години? Нима няма такива случаи? Има, разбира се. Нима в България няма случаи, при които мъжът може да замине някъде и да откаже издръжка на трите си, примерно, деца, които е оставил на жена си? Аз лично знам за случай, при който бащата живее в чужбина, плаща някаква символична сума, при това има три деца, едното от които е момиче и на момичето плаща наполовина по-малко, защото е момиче. Всичко това е предмет на тази конвенция.Защо тя се превърна в конвенция за джендър? Защото на българското общество трябва да се внуши, че всичко, което идва от Европа, е една изключителна подлост, която цели да разруши обществото ни. Това е опит България да бъде преориентирана ценностно и геополитически от Европа към Евразия, която е здрава, която е вярваща, която е религиозна, която е обаче и авторитарна.Чета Фейсбук - това е лудост, срещу лудост с аргументи трудно се излиза. Единственият изход е: тази конвенция да бъде прочетена. Убеден съм, че от повечето хора няма да бъде прочетена, те вече са убедени. Там има едно понятие \"джендър\", което използвали ЛГБТ движенията. Да, използват го, но в конвенцията специално е уговорено в какъв смисъл се използва то. В пояснителния доклад специално е казано: \"понятието \"джендър\" няма за цел да измести понятията \"мъж\" и \"жена\" - ясно е казано.Българското общество е изключително внушаемо. Теорията за световния заговор е нещо, което ляга много скоро и много бързо в душите на хората. Вижте колко лесно става всичко това. Достатъчно е да ти кажат, че тук има нещо, което не можеш да разбереш, но което се промъква, и започват тревогите. И това е. Ето го, достатъчно е. Направете една анкета с хората и питайте за какво се отнася Истанбулската конвенция. Три четвърти от запитаните ще ви кажат: \"Това е конвенцията за третия пол и...\", понеже научиха тази чуждица, за \"джендъра\". А що е джендър? \"Е, нещо, с което се опитват да ни накарат да си сменим половете\".Нека да си представим, че утре се разреши на всички български граждани, независимо дали са мъже или жени, сами да си изберат какъв пол да имат. Мъжете да се записват като жени, жените - като мъже. Вие представяте ли си утре 30% от хората, които познавате, да хукнат да си смеят пола? Това е абсурд. Може ли човек със здрав разум да си помисли такова нещо? Няма да го направят хората, защото действително полът е физиологически фундиран.По-голямата част от тези юристи, които говорят, че има подводни камъни, много добре знаят, че няма никакви подводни камъни. Много добре си давам сметка, че моите приятели от Реформаторския блок или другите либерални партии, които не влязоха в парламента, много добре знаят за какво става дума в Истанбулската конвенция. Чисто и просто тук става дума за популизъм, понеже се натрупа критична маса от притеснени и разтревожени хора, тези политици не смеят да излязат и да кажат честно, че тук няма нищо такова, за да не влязат в противоречие с тази маса хора. Става дума именно за това. Не мога да си представя интелигентен и артикулиран човек, който, прочитайки конвенцията, да не му стане ясно, че тук не става дума за никакъв трети пол, за никаква смяна на пола.Но не може, нищо не може да се направи - вирусът е пуснат. Вирусът е започнал да действа, паниката е създадена, оттук нататък противодействие няма. Когато едно общество бъде обзето от лудост, то престава да слуша аргументи.Ще се случи следното: конвенцията може би ще бъде приета на първо четене, президентът ще ѝ наложи вето и тя ще бъде отхвърлена, когато трябва да се гласува ветото на президента. По този начин ние ще се наредим в един ред с държави като Русия и Азербайджан, където тази конвенция не е нито подписана, нито ратифицирана. Ще отидем в Азия, това ще се случи, за голямо съжаление. Затова ви казвам: в България настъпва фашизъм. Не комунизъм вече, а фашизъм настъпва по повод тази конвенция. По всеки повод можеше да се запали този вирус и да стане ясно, че в българското общество дреме фашизъм. Запали се по повод тази конвенция.Изключително съм омерзен от това, че като християнин аз трябва да слушам моите митрополити да ми казват, че ако тази конвенция се приеме, това ще доведе до духовна смърт. Кога ще направят молебен за насилието срещу жени? Кога ще направят молебен за насилието над деца? Кога ще направят тези молебени? Не, сега е поръчано, сега свещениците са изрекетирани да се молят всеки ден. Аз не споделям мнението на почитаемите ни отци и свещеноначалници по повод на Истанбулската конвенция. Със своя популистки ход те ще ни наредят в Азия, те ще се наредят на страната на пораждащия се в България фашизъм.", "date": "2018.01.25", "title": "В България настъпва фашизъм по повод Истанбулската конвенция"}
