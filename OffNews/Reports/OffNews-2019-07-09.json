{"url": "https://offnews.bg/koloezdene/viviani-specheli-4-ia-etap-na-tura-i-vze-lipsvashtata-pobeda-706955.html", "text": "Италианецът Елиа Вивиани от отбора на Deceuninck-Quick Step оправда предварителните очаквания и спечели четвъртия етап на Тур дьо Франс. Той преодоля дистанцията от 213,5 км между Реймс и Нанси за 5 часа, 9 минути и 20 секунди.Втори със същото време завърши норвежецът Александър Кристоф от UAE-Team Emirates. Трети е Кейлъб Юън от Lotto Soudal.Французинът Жюлиен Алафилип от Deceuninck - Quick-Step запази жълтата фланелка на временен лидер, като времето му е 14 часа, 41 минути и 39 секунди. Миналогодишният победител Герант Томас от Team Ineos върви 7-и с изоставане от 40 секунди.В Нанси Вивиани спечели първата си етапна победа в Тура при второто си участие. Спринтьорът има пет победа в етапи в Джирото и три на Вуелтата.С успеха във финалния спринт в Нанси той взе реванш за първия етап в Брюксел, когато не успя да се качи дори на подиума, а победата грабна холандеца Майк Тюнисен от Jumbo-Visma. Той предприе атаката си 150 метра преди финала и успя да изпревари Кристоф и Юън.\"Взех победата, която ми липсваше. Не се получи в първия етап, но не може да имаш всичко в живота. Сега имам нова цел - да спечеля последния етап в Париж, който е много престижен.Преди това ще се опитам да взема и седмия, но да не забравяме, че имаме да пазим и жълтата фланелка. Радвам се, като гледам щастливите лица на всички в екипа\", коментира Вивиани.", "date": "2019.07.09", "title": "Вивиани спечели 4-ия етап на Тура и взе липсващата победа"}
{"url": "https://offnews.bg/lajfstajl/potrebitelite-na-youtube-predpochitat-latinoto-706938.html", "text": "Няма по-добър измервател за световните музикални вкусове от YouTube. Всеки месец сайтът се радва на над 1,9 милиарда посетители, което го прави най-използваната музикална платформа от всички съществуващи.Според статистиките и класациите на най-слушани парчета, потребителите предпочитат най-вече съвременната латино музика. Испанските песни оглавяват половината от класацията на топ 10 слушани парчета през годината. Първа в класацията е песента на Daddy Yankee & Snow - „Con Calma”, която има 1,15 милиарда преглеждания.Песента на Ariana Grande “7 rings” е единствена, която е изцяло на английски език. Най-гледаното видео на певица е това на каталунката Rosalía със своята песен „Con Altura”. След излизането си песента беше на върха на класациите в продължение на 12 седмици.Коментирайки промените в класациите и успеха на Rosalía, кореспондентът на Ню Йорк Таймс - Джо Коскарели, казва, че езикът вече не е бариера, световните ритми се смесват и свързват междукултурното сътрудничество, което печели почитатели във всички страни.Изненадващо сред топ 10 се нарежда и женската група от Южна Корея “Blackpink”, която събира 468 милиона гледания на песента си „Kill This Love”. Сънародниците им - мъжката група BTS, заемат осма позиция за най-гледано видео на песента им „Boy With Luv“.Изпълнителката от Индия Dhvani Bhanushali също бележи голям удар със своя хит „Vaaste Song“ - първата индийска песен, натрупала 50 милиона гледания за седем дни. 21 годишната певица е подписала с най-големия лейбъл в Индия – „T-Series”, който също така управлява втория по големина канал в света в YouTube.“Глобализацията в музиката е факт“, коментира Хелена Коскински от фирмата за музикални анализи Nielsen. \"С разпространението на стрийминг музикални услуги и неограничен достъп до международно съдържание, ние виждаме една трета от най-популярната музика в света като песни, които не са на английски език, а напротив - на испански, корейски, индийски и арабски език.“Spotify и YouTube демократизират музиката, добавя Себастиан Крис, носител на наградата „Грами“, работил с Шакира, Луис Фонси и Глория Естефан.Най-високо оцененият британски музикант от зрителите на YouTube е Сам Смит, чийто дует с Нормани “Dancing with a strager” се нареди на единадесето място в класациите.Песните, публикувани преди 2019 г., продължават да записват гледания. Това например е „Despacito“ от Луис Фонси, която добавя 456 милиона гледания от януари, като достига до 6,3 милиарда преглеждания.", "date": "2019.07.09", "title": "Потребителите на YouTube предпочитат латиното"}
{"url": "https://offnews.bg/temida/pregaziliat-dete-v-morskata-gradina-rumanetc-plache-v-sada-ne-sam-si-706929.html", "text": "Прегазилият дете в Морската градина на Варна Адриан Крецу се разплака в съда днес и каза, че никога не си е представял, че може да му се случи нещо такова, пише dir.bg. Днес Апелативният съд във Варна трябваше да се произнесе по обжалваната от Крецу мярка за неотклонение, но гледането ѝ бе отложено.На 29 юни към 17 ч. 32-годишният румънец блъсна и уби на място момиченце на четири годинки и половина при маневра на заден ход в Морската градина. Влязъл с автомобила си в паркинга до зоологическата градина. В колата били съпругата му и нейните родители. В същото време детето и родителите му вървели към техния автомобил, също паркиран там.Той бе привлечен като обвиняем за причиняване по непредпазливост на смъртта на детето. Преди седмица Окръжният съд му наложи най-тежката мярка за неотклонение и го остави в ареста. Той обжалва, а защитата му поиска по-леката мярка - домашен арест. Румънецът живее недалеч от град Констанца. Апелативните съдии решиха да отложат вземането на решение до получаването на информация за съдебното минало на Адриан Крецу, както и на данни дали е регистриран за нарушаване на Закона за движение на пътищата в Румъния. Информацията трябва да бъде получена в българския съд в тридневен срок, уточниха адвокатите на румънеца.Малката Р. е дълго чакано дете от родителите си - 10 години те правили опити за рожба.Днес майката и бащата на момиченцето не присъстваха в залата.Следващото заседание на Апелативния съд във Варна бе насрочено за петък, 12 юли, в 11 часа.", "date": "2019.07.09", "title": "Прегазилият дете в Морската градина румънец плаче в съда: Не съм си представял, че може да се случи такова нещо"}
{"url": "https://offnews.bg/vodni/okopan-v-moreto-dzhip-provali-mezhdunarodnia-shampionat-po-dzhet-ski-706956.html", "text": "Окопан в морето джип на плаж \"Перла\" провали международния шампионат по джет ски, което се провежда вече 10 години. Състезанието беше провалено заради трагикомична случка, при която задницата на джип потъна на плажа. Турист стигнал с возилото до водата в опит да извади джет. Колата обаче затънала. Нарушителят е глобен. На плажа обаче е започнала проверка и има забрана за навлизане с превозни средства на плажната ивица, затова сега джетовете няма как да се докарат до водата. \"Състезанието се отменя заради случая с джета, тъй като започнаха проверки на плажа, а ние няма как по друг начин да вкарваме джетовете във водата. Не може колесар, тежащ 500 кг, да се тегли на ръце. През всичките 10 години постъпваме по един и същ начин, този път всичко се проваля заради един човек, който снимал с телефона си как е заседнал джип. Как да влязат джетовете в морето? Има определени коридори, там няма хора, чадъри, няма нищо“, коментира пред БургасИНФО Дамян Дринков - председател на спортен клуб „Приморско екстрийм“, който организира състезанието.В шампионата трябваше да се включат състезатели от България, Сърбия, Гърция и Турция, които да покажат умения в отделни категории, за мъже, жени и деца. ", "date": "2019.07.09", "title": "Окопан в морето джип провали международния шампионат по джет ски"}
{"url": "https://offnews.bg/futbol/dazhd-ot-golove-na-armiata-tcska-gromi-na-starta-v-liga-evropa-706960.html", "text": "ЦСКА разгроми черногорския Титоград с 4:0 на \"Българска армия\" в първия мач от първия квалификационен кръг на Лига Европа и гледа спокойно към реванша след седмица. Двубоят се изигра при фантастична атмосфера на стадиона в Борисовата градина, като феновете бяха изпълнили арената докрай. Това беше първи официален мач за \"червените\" за сезона, а \"вина\" за ентусиазма на привържениците има и пресслужбата на 31-кратните шампиони, която създаде изключително надъхващ видеоклип за подгряване на двубоя с Титоград.\"Червените\" излязоха без наказания Божидар Чорбаджийски и контузения Николай Бодуров. Техните места бяха заети от Нуно Томаш и Пламен Гълъбов. Кристиян Малинов пък започна от пейката.ЦСКА беше по-активният отбор на терена от първата минута, но зрителите видяха първия гол едва в 40-ата минута. Тогава Тиаго Родригес изпълни пряк свободен удар, стражът на черногорците Иванович изпусна топката и притичалия Евандро успя да я прати в мрежата. Само минута по-късно Гълъбов от близка дистанция нацели страничната греда, вместо вратата.След почивката натискът на ЦСКА се засили и логично се стигна до втори гол в 53-ата минута. Греъм Кери стреля, последва нова неубедителна намеса на Иванович и Тиаго с глава удвои. Две минути по-късно се стигна до класически резултат.Али Соу беше изведен отляво в наказателното поле, вратарят на Титоград излезе и успя да играе с топката, но притичалият бранител Жеферсон показа голмайсторски нюх, посрещна отскочилата топка и я прати в мрежага за трети път. В 72-ата минута влезлият като резерва Кристиян Малинов се възползва от нова грешка в отбраната на черногорците и от над 35 метра успя да порази вратата за четвърти път.ЦСКА не спря да търси нов гол, но не стигна до сериозни положения в оставащите минути, освен един удар отдалеч на Фабрини, оказал се неточен. Така \"червените\" тръгнаха ударно в Лига Европа, а в петък стартират и участието си в Първа лига, като отново са домакин, а съперникът е Етър.ЦСКА - ТИТОГРАД 4:01:0 Евандро 402:0 Тиаго 533:0 Жеферсон 554:0 Кристиян Малинов 72ЦСКА: 30. Черниаускас, 2. Атанасов, 24. Томаш, 28. Гълъбов, 3. Жеферсон (80-Занев), 6. Пинто, 20. Тиаго, 8. Кери (60- Малинов), 21. Фабрини, 10. Евандро (73-Бикел), 22. СоуТИТОГРАД: 26. Иванович, 2. Роганович (65-Перишич), 4. Николич, 6. Райчевич, 8. Банович, 11. Мамаду, 14. Новович, 19. Живкович, 21. Аяна-Чинеду, 81. Павлович (78-Брънович), 99. Джалович", "date": "2019.07.09", "title": "Дъжд от голове на \"Армията\", ЦСКА громи на старта в Лига Европа"}
{"url": "https://offnews.bg/112/betonovoz-pregazi-vazrastna-zhena-v-mezhdublokovo-prostranstvo-v-gabro-706945.html", "text": "Бетоновоз блъсна възрастна жена е междублоково пространство в Габрово, съобщи МВР. Инцидентът е станал малко след 11 часа вчера. Жената е откарана незабавно в МБАЛ-Габрово, но въпреки усилията на лекарите е починала. Бетоновозът е бил управляван от 60-годишен мъж. На водача са взети проби за употреба на алкохол и наркотични вещества, които се оказали отрицателни. По случая е образувано досъдебно производство, като работата продължава под наблюдението на Окръжна прокуратура.", "date": "2019.07.09", "title": "Бетоновоз прегази възрастна жена в междублоково пространство в Габрово"}
{"url": "https://offnews.bg/ikonomika/energijnoto-ministerstvo-predlaga-otdelna-platforma-za-targovia-s-tok-706957.html", "text": "Заради големия скок на цената на тока на борсата у нас енергийното министерство предлага големите предприятия, които използват много ток, да купуват електроенергия от отделна платформа на борсата.Това обяви енергийният министър Теменужка Петкова. Тя е провела разговори с Европейската комисия по въпроса и освен това е поискала Комисията за защита на конкуренцията и Комисията за енергийно и водно регулиране да проверят дали има манипулации на свободния пазарна ток у нас.Според нея ако бизнесът търгува на отделна платформа за електроенергия, ще бъде избегнато изкривяване на цените. Петкова обясни, че предприятията ще трябва да отговарят на определени критерии, за да могат да си купуват своята електрическа енергия от тази платформа, като посочи, че такъв пример има вече във Франция и Румъния.Ако се реши да има отделна платформа за бизнеса, тя ще е временна - до пълната либерализация на пазара, подчерта Петкова. Според нея високите борсови цени на тока идват от това, че пазарът ни не е свързан с регионалните. В този случай ако се постигнат по-ниски цени, това би се отразило и на цените у нас.Шефът на \"Националната електрическа компания\" Петър Илиев пък коментира, че според него проблемът идва от въведената такса от 5 процента върху изтъргуваното количество, която остава изцяло за сметка на бизнеса. По думите му проблем има и с износа на електроенергия, който е над търсените от борсата количества.", "date": "2019.07.09", "title": "Енергийното министерство предлага отделна платформа за търговия с ток за едрия бизнес"}
{"url": "https://offnews.bg/dw/drugata-istina-za-partijnite-subsidii-706958.html", "text": "Всички твърдят, че е вредно партийните субсидии да бъдат заменени с финансиране от бизнеса. Защо тогава го правят? Изказани бяха множество версии. Но истинският отговор се крие по-дълбоко. Да надникнем под повърхността:Коментар от Ясен Бояджиев:Всички основни участници в политическия процес твърдят, че практическото ликвидиране на бюджетните субсидии като метод за финансиране на партиите (каквото представлява намаляването им от 11 на 1 лев за подаден глас) и замяната им с възможността за безлимитно финансиране от бизнеса е неразумно и вредно. Защо тогава го правят? По този въпрос бяха изказани много и най-различни версии, като някои от тях са свързани с тактически сметки около предстоящите избори. Истинският отговор обаче се крие по-дълбоко. До него можем да се приближим, ако най-напред си отговорим на друг въпрос: какви ще са последиците от това решение.Партиите ще са зависими от бизнеса?Тук най-често повтаряната версия е една: за да се издържат, партиите ще трябва да правят услуги и да изпълняват поръчки на своите донори, което ще ги направи зависими от бизнеса. Така политиката вече нямало да служи на обществото, а на корпоративни и лобистки интереси. Сякаш не го прави и досега. В най-изчистена форма тази версия бе формулирана от премиера: „Ще стане накрая като в много страни - милиардерите и олигарсите да са и премиери. Няма да мине много време и партиите ще станат собственост на бизнесмените\".Да, като получаваш пари от някого, трябва да си плащаш. Да, премиери-милиардери има, включително в ЕС. Отдавна има и псевдополитически образувания, правещи се на партии, които са собственост на бизнесмени - включително в България, включително сред гласувалите за премахване на партийните субсидии. То обаче нямаше да е възможно без гласовете на най-голямата партия. Какво тогава - да не би нейният лидер и премиер да иска един ден и тя да стане собственост на някой бизнесмен? Не, по-скоро ни праща за „зелен хайвер“.Или бизнесът ще е зависим от партиите?Всъщност, първата последица от премахването на субсидиите ще е в точно обратната посока: не политиката ще изпадне в зависимост от бизнеса, а той ще стане още по-зависим от нея. Все едно дали е голям или малък, национален или местен. Предпоставка за това са няколко особености на българската политическа, икономическа и институционална среда.Първо, в България самата политика е превърната в бизнес и в много случаи не партиите са собственост на бизнеса, а обратното. По своя генезис част от него е директно свързана с партиите - пъпната му връв не е прекъсната. Най-напред бяха назначените милионери от началото на прехода, някои от които се превърнаха в милиардери и олигарси. После партиите си отгледаха свои „обръчи от фирми“ и олигарси от ново поколение. В последно време дори маскировъчната схема с подставените лица бе зарязана и изведнъж някои политици се оказаха крупни бизнесмени.Второ, относително голям дял от българската икономика е свързан с усвояването на публични средства и, естествено, много български предприемачи са се насочили към него. Бизнесът през държавата изглежда най-лесен и нискорисков. Но върви заедно с някои неудобства и присъщи разходи - като зависимостта от политиката например, която също си има цена.Разбира се, друга, огромна част от българския бизнес не иска да има нищо общо с държавата, не се натиска за обществени поръчки, гледа много-много да не се набива на очи и не се интересува от политика. Политиката обаче се интересува от него. И колкото по-успешен е един бизнес, толкова по-голям е този интерес. Неговото задоволяване пък не е никакъв проблем при днешното състояние на българските институции (от съдебна система до всякакви агенции, комисии, регулатори и прочие органи, които разрешават, лицензират, одобряват, избират, контролират, разследват, санкционират). Овладяни от частни политико-икономически интереси, те с лекота могат да дадат тласък на всеки бизнес, но могат и да го съсипят.Какво е новото?Някои ще кажат, че щом нещата така и така стоят по този начин, отпадането на партийните субсидии няма да промени нищо и затова е без значение. Но няма да са прави.След като връзката между политиката и бизнеса бъде узаконена и официализирана, вече няма да има нужда да се крие. Което ще я улесни и укрепи. Това, заедно с необходимостта да се компенсира липсата на субсидии от бюджета, ще засили и ожесточи апетита на политиците, в резултат от което кръгът на рекетираните и изнудваните бизнеси ще се разшири неимоверно. А всеки, който откаже, ще бъде застрашен от репресии.Да не говорим за онези, които биха си позволили да финансират нещо различно от партиите на установеното статукво. Днес субсидиите от бюджета дават глътка въздух за малките и опозиционните партии. Оставени без тях, те са обречени да си останат вечно малки и опозиционни, понеже едва ли някой би се осмелил да ги подкрепи - пред перспективата да бъде спукан от проверки и накрая съсипан. Така появата на каквато и да било жизнеспособна и застрашаваща статуквото политическа алтернатива става на практика невъзможна.Като добавим и нарастващия контрол върху медиите (медийният бизнес бе една от първите жертви на описаната тук схема), крайният ефект, който се очертава, е бетониране на властта при нарастващи постъпления и минимална конкуренция. Такава е и целта на занятието с партийните субсидии.", "date": "2019.07.09", "title": "Другата истина за партийните субсидии"}
{"url": "https://offnews.bg/politika/mo-otreche-da-e-imalo-tech-na-sekretna-informatcia-706954.html", "text": "Министерството на отбраната отрече да е имало теч на класифицирана информация от службата \"Военна информация\". Изявлението дойде, след като двама началници от \"Военна информация\" - бригаден генерал Светослав Даскалов и бригаден генерал Пламен Ангелов, бяха обвинени за престъпление по служба заради издаването на стотици разрешения за достъп до секретна информация в нарушение на закона.Съгласно закона за защита на класифицираната информация /ЗЗКИ/ службите за сигурност сами извършват проучването за достъп до национална класифицирана информация. На базата на това разрешение Държавната комисия по сигурност на информацията издава документ за достъп до класифицирана информация за НАТО и ЕС, посочват от военното ведомство. В конкретния случай в съобщението на Военната прокуратура се поставя въпросът за това кой трябва да полага подпис на разрешението за достъп - дали служителят, извършил проверката, или самият директор. И в двата случая това не засяга самата процедура за проучване и надеждността на проверените лица, се казва в позицията, подчертават от ведомството.Към настоящия момент по искане на Военната прокуратура и според разпоредбите на ЗЗКИ е ограничен достъпът до класифицирана информация на директора на служба \"Военна информация\", а самият той е в отпуск. Тече вътрешна проверка, която трябва да приключи до 10 юли, за спазването на всички процедури и проверки за надеждност на лицата, допълват оттам.\"Директорът на службата е назначен с указ на президента и единствено с такъв може да бъде освободен - при наличие на легитимни основания за такова действие\", се посочва още в изявлението на МО.Военното разузнаване е най-старата българска разузнавателна служба, неотдавна тя навърши 111 години. Дейността ѝ се отличава с доказана ефективност и резултатност, което е основание за високите оценки от партньорските служби от НАТО и ЕС, се казва още в позицията.", "date": "2019.07.09", "title": "МО отрече да е имало теч на секретна информация"}
{"url": "https://offnews.bg/bojni/hvaliat-progresa-na-kobrata-v-oblastta-na-seksualnoto-nasilie-706946.html", "text": "Българската звезда в професионалния бокс върви с уверени крачки към реабилитация по обвиненията в сексуално насилие и тормоз, заради които му беше отнет лиценза в щата Калифорния.Българинът беше наказан заради това, че целуна по устата репортерката Джени Суши след победата си над Богдан Дину на 23 март. Атлетическата комисия на щата Калифорния го глоби, отне му временно лиценза и го прати на курс по превенция на сексуалното насилие. Пулев е потърсил специалистите от Университета в Лас Вегас. Ръководителят на обучението Барет Морис похвали Кобрата за старанието и прогреса по време на обучението.\"Въпросът е как реагираш на такова нещо - коментира той през в. \"Лас Вегас Сън\", цитиран от dir.bg. - Едно от нещата, които Пулев направи след първите часове от курса бе, да публикува в социалните медии, че е осъзнал, че е сбъркал. Той призова феновете му да не атакуват и обвиняват репортерката. Това е важна стъпка след грешката, която е допуснал.Убеден съм, че Кубрат никога повече няма да попадне в подобна ситуация. Той се е поучил, променен е. Преценявам това по сравнението между него преди да започне обучението, и как общуваме сега, след него. Той бе много активен по време на курса, искаше да е част от него и да извлече от него всичко.Разбира се, винаги ще свързват името му с този случай, когато отвориш в google, без съмнение ще прочетеш за репортерката и останалото. Няма как да промениш случилото се в миналото. Но е много важно Пулев да продължи да е шампион не само на ринга, но и в честното общуване и пазенето на личните и гражданските права.\"Самият Пулев също споделя няколко думи.\"Университетът и Барет Морис създадоха една голяма възможност за мен, да взема участие в този курс, да съм част от дискусията - казва българския боксьор. - Минахме през програмата стъпка по стъпка, обясняваха ми всичко. Има една тънка граница, която не бива да прекосяваш. Направих грешка и се поучих от нея.Знаех още преди случилото се, че това не е редно. Осъзнавах, че е грешка. Но се случи, защото бях развълнуван и щастлив от победата ми. Няма извинение обаче за стореното. Извлякох поуките си. Направих голяма грешка и дано тя помогне на други хора да не я повтарят.\"На 22 юли Пулев трябва да се яви повторно пред комисията, която ще прецени също прогреса му и евентуално да му върне правото да се боксира.", "date": "2019.07.09", "title": "Хвалят прогреса на Кобрата в областта на сексуалното насилие"}
{"url": "https://offnews.bg/obshtestvo/spasiteli-otkriha-zagubila-se-v-rajona-na-dragoman-zhena-706944.html", "text": "Планински спасители откриха изгубила се в района на Драгоман жена. Сигнал за 50-годишна жена, която се е изгубила в гориста местност край града, е подаден снощи. В издирването са се включили екипи на Планинската спасителна служба и на Главна дирекция \"Пожарна безопасност и защита на населението\".По информация на bTV жената е открита след часове издирване. Състоянието ѝ е добро. От ПСС посочват, че днес следобед времето ще се влоши, като на места в планините ще има бури и дори градушки. Те съветват туристите да подбират внимателно районите за излет и да следят метеорологичната обстановка.", "date": "2019.07.09", "title": "Спасители откриха загубила се в района на Драгоман жена"}
{"url": "https://offnews.bg/politika/mahat-mashinnia-vot-zashtoto-mashinite-ne-iadat-kebapcheta-i-ne-vzema-706950.html", "text": " \"Машините разобличиха неотчитането на гласове и кражбата на вот. И това е истинският мотив. Машините не ядат кебапчета и не вземат по 50 лева\".Така омбудсманът Мая Манолова коментира предложението на управляващите да отменят машинното гласуване за местни и парламентарни избори. Сложните сметки се правят с машини, не се правят на ум, защото резултатите са на сайта на ЦИК със сгрешените бюлетини, подчерта Манолова.Тя отхвърли аргумента, че машинното гласуване не се използва. \"Непосредствено преди изборите авторитетна социологическа агенция измери нагласите на гласоподавателите за гласуване с машини и 54% от българските граждани казаха \"да\" на машинното гласуване. Въпреки липсата на информационна кампания, въпреки издадените указания в последния момент, въпреки пречките, създавани от някои СИК, в 310 секции от 3000 с машини са гласували повече от 50% от избирателите, а в 340 секции между 40 и 50%\", коментира Манолова.По думите ѝ не е вярно и твърдението, че машинното гласуване не е помогнало за намаляване на недействителните гласове. \"Абсолютно неверен аргумент, защото при гласуването с машина изобщо е невъзможно подаването на недействителна бюлетина. Такава опция не съществува\", каза тя.Манолова е категорична, че машинният вот не оскъпява изборите: \"Не машините, ЦИК оскъпи вота, като нае машини на цената, на която можеше да ги купи\".Тя посочи, че ще участва в заседанията на правната комисия в парламента, за да опровергае аргументите на управляващите и ще обмисли да сезира Конституционния съд, ако машинното гласуване бъде отменено. ", "date": "2019.07.09", "title": "Махат машинния вот, защото машините не ядат кебапчета и не вземат по 50 лева, обяви Манолова"}
{"url": "https://offnews.bg/drugi/balgaria-zamesena-v-mashtabna-aktcia-sreshtu-dopinga-706961.html", "text": "3,8 млн. дози забранени субстанции и фалшиви медикаменти и хранителни добавки бяха иззети при мащабна операция на „Интерпол”, ОЛАФ, Световната антидопингова агенция и редица други международни организации в рамките на 33 държави.България е сред държавите, чиито правоохранителни органи са участвали в акцията, съобщава bTV.Разбити са 17 организирани престъпни групи, затворени са 9 нелегални лаборатории, а 234 души са в ареста. В официалната информация се посочва, че близо 24 тона непреработени стероиди са били спрени, преди да се превърнат в допинг.Вчера БТА съобщи, че румънски полицаи са открили 4500 таблетки и 2625 ампули с високорискови допингови вещества в автобус, управляван от пътуващ към Унгария българин.Активните вещества са тестостерон, тренболон, соматропин и кленбутенол. Българинът заявил, че е служител на куриерска фирма и не е знаел какъв е товарът. Въпреки това е бил глобен, а пратката – иззета.Тенденции в допинга От „Интерпол” посочват, че има нелегални „търговци на едро”, които заливат пазара. Непрофесионалните атлети, бодибилдъри и колоездачи предпочитат малките пратки от Азия и Източна Европа, като след това пласират допинга в тренировъчните центрове.Нелегалният бизнес се промотира свободно в социалните мрежи, а някои престъпни групи инвестират средства в собствени производствени мощности. В „тъмната” част на интернет даже функционират цели нелегални аптеки, като в тях се пазарува с криптовалута.", "date": "2019.07.09", "title": "България замесена в мащабна акция срещу допинга"}
{"url": "https://offnews.bg/temida/prokuraturata-vleze-v-notarialni-kantori-zaradi-sdelki-s-imoti-na-tcar-706952.html", "text": "Прокуратурата влезе в две нотариални кантори в София в рамките на разследване на незаконни сделки с недвижими имоти, част от които на Българската православна църква. Разследването е за данъчни и длъжностни престъпления, документна измама и пране на пари.То е започнало след жалба от Западно- и средноевропейския митрополит Антоний. След това е направена проверка от Икономическа полиция, при която са събрани достатъчно данни за имотни сделки с фалшиви документи. Става въпрос за недвижими имоти, които са придобити чрез неистински саморъчни завещания. Част от имотите принадлежат на Българската епархия за Средна и Западна Европа на Българската църква, обясни пред БНТ прокурор Емилия Русинова.Заподозрени за престъпленията са длъжностни лица, включително нотариуси.За момента няма арестувани.", "date": "2019.07.09", "title": "Прокуратурата влезе в нотариални кантори заради сделки с имоти на Църквата"}
{"url": "https://offnews.bg/temida/tcvetan-vasilev-opital-da-prikrie-lipsata-na-206-mln-leva-ot-ktb-706953.html", "text": "Цветан Василев се е опитал да прикрие липсата на 206 млн. лв от централната каса на КТБ, като заради това е наредил да се изготви документ със задна дата.Това стана ясно от показанията на основния свидетел по делото за фалита на банката Бисер Лазов. От показанията става ясно, че Василев е напуснал България 10 дни преди банката да бъде поставена под специален надзор. Лазов казва още, че охраната на Василев е дала на изпълнителните директори на банката и на Лазов телефони с тестови карти, които не могат да се подслушват. С тяхна помощ Лазов разговарял с банкера на 20 юни - когато КТБ вече е под особен надзор и минути след като била изключена от системата за банкови операции, съобщи БНТ.Според Лазов в рамките на тези телефонни разговори Цветан Василев обявил, че при инвентаризацията не трябва да се установи липсата на 26 млн. лева, като се обсъждало как да се случи това. Било решено да се състави \"протокол-разписка\", че тези пари са отпуснати на дружеството \"Бромак\", чийто собственик е Цветан Василев. В показанията си Лазов твърди, че протоколът е създаден на 20 юни 2014 г., след 18 часа, но носи дата 19 юни.На системния администратор било разпоредено операцията по прехвърлянето на парите да се въведе в компютърната система със задната дата.Според адвоката на Василев Константин Симеонов става въпрос за счетоводна операция, която е осчетоводена в банката. По думите му истинността на показанията ще бъде проверена наесен, когато свидетелят ще отговаря на въпросите на адвокатите. ", "date": "2019.07.09", "title": "Цветан Василев опитал да прикрие липсата на 206 млн. лева от КТБ"}
{"url": "https://offnews.bg/kultura/izbraha-petimata-mladi-rezhisiori-pobediteli-v-kampaniata-na-ek-euand-706943.html", "text": "Петте късометражни филма, заснети от обещаващи млади филмови режисьори в конкурса на кампанията на ЕК #EUandME, бяха официално представени днес.Творбите на петимата победители първоначално бяха селекционирани от жури от професионални режисьори, преди да бъдат подложени на публично гласуване.Филмите са достъпни на портала #EUandME (). Те имат за цел да демонстрират правата и преимуществата, от които се ползват младите европейци благодарение на ЕС. Филмите са насочени към теми от значение за младите хора, ато например умения и бизнес, устойчивост, мобилност, цифрови технологии и права.Младите режисьори бяха поканени да споделят своята история в рамките на кампанията #EUandME и да направят Европа по-достъпна за младите хора. Победителите получиха подкрепа и насоки от професионалните режисьори на #EUandME — Матиас Хьоне, Томаш Конеки, Зайда Бергрот, Йоргос Зоис и Далибор Матанич. Освен това младите режисьори бяха наградени с финансиране от Европейската комисия, за да реализират своя филм.Кои са победителите?Всеки от филмите победители е посветен на различна тема на кампанията #EUandME.\"Мечтаната прическа\" на естонеца Влад Муко\"Скрити ценности\" на режисьора Левенте Галамбос, Унгария\"Симфония на новия свят\" на режисьора Еуджен Дедиу, Румъния\"Звукът в мен\" на испанеца Хайме Олиас Де Лима\"Конспирация\" на Магдалена Жалека, Полша ", "date": "2019.07.09", "title": "Избраха петимата млади режисьори победители в кампанията на ЕК #EUandME"}
{"url": "https://offnews.bg/temida/povdignaha-obvinenia-na-shefkata-na-mitnicheskoto-biuro-v-sevlievo-vz-706947.html", "text": "Специализираната прокуратура привлече към наказателна отговорност началника на Митническо бюро Севлиево Йорданка Костадинова.Тя е обвинена за това, че от юли 2009 г. до юли 2019 г., в качеството си на длъжностно лице е получавала по 200 лева месечно от управител на местна фирма като „такса спокойствие“, за да не извършва митнически проверки на дружеството. Така тя е получила общо около 24 000 лева.Костадинова е привлечена към наказателна отговорност и за това, че е предупредила продавач-консултант за предстояща проверка от органите на митницата. Шефката на Митническото бюро в Севлиево беше арестувана при спецакция вчера. Предвид влошеното здраве на Костадинова наблюдаващият делото прокурор ѝ е определил мярка за неотклонение - „Парична гаранция“ в размер на 100 000 лева.Продължава събирането на доказателства за евентуално извършени от нея престъпления по служба. В хода на разследването е възможно да ѝ бъдат предявени нови обвинения.Събират се и доказателства за извършени престъпления и от други лица.", "date": "2019.07.09", "title": "Повдигнаха обвинения на шефката на митническото бюро в Севлиево, вземала 'такса спокойствие'"}
{"url": "https://offnews.bg/futbol/bfs-pozhela-uspeh-na-klubovete-ni-predi-starta-na-sezona-706949.html", "text": "Президентът Борислав Михайлов и ръководството на Българския футболен съюз пожелават успех на всички клубове, участници в Първа и Втора лига през новия сезон, както и на представителите ни в европейските клубни турнири, стартиращи участието си на международната сцена, пише сайтът на централата.\"От позицията си на регулаторен орган на футбола на всички нива у нас, БФС изразява категоричната си готовност да осигури безпроблемното протичане на сезон 2019/2020 и отправя приятелски апел към клубовете-участници за тяхното съдействие с цел новото първенство да е още по-вълнуващо и атрактивно.Бихме желали да подчертаем важността на призива на Българския футболен съюз за спазване на правилата на честната игра както на терена, така и извън него – послание, подкрепено и от министър-председателя на Република България г-н Бойко Борисов – тъй като именно спазването на спортните морал и етика е от най-ключово значение за постигането на качествения продукт, който всички искаме да виждаме.Българският футболен съюз отново се обръща и към най-важната страна във футболната игра – запалянковците - с напомняне, че хулиганството, агресията и ксенофобията нямат място в модерния футбол.Нека всички заедно направим така, че българските стадиони да бъдат арени на чисти и истински битки, решавани единствено на спортен принцип.Още веднъж желаем късмет и позитивни емоции на всички участници в сезон 2019/2020!\", пишат още от БФС.", "date": "2019.07.09", "title": "БФС пожела успех на клубовете ни преди старта на сезона"}
{"url": "https://offnews.bg/zdrave-i-krasota/zdravoslovnoto-hranene-10-osnovni-printcipa-706930.html", "text": "За голяма част от хората здравословното хранене предизвиква асоциации с меню от моркови и броколи. Експертите твърдят, че здравословната диета е грамотно разпределение на продуктите. Рационалното хранене зависи от много фактори – възраст, тегло, пол, начин на живот, степен на физическа активност. Световната здравна организация е формулирала 10 основни принципа, към които могат да се придържат привържените на здравословното хранене.1. 400 г плодове и зеленчуци дневноЕжедневното количество плодове и зеленчуци се консумира на 5 порции като се има предвид, че картофите и кореноплодните, които съдържат нишесте, не се отнасят към нито една от групите.2. Мазнините не трябва да са повече от 30% в дневното менюРискът от развитие на диабет или сърдечно-съдови болести се снижава при консумация на по-малко от 10% мазнини в храната дневно, а трансмазнините не бива да надвишават 1%. Най-популярните продукти с високо съдържание на синтетични трансмазнини са пуканките за микровълнова фурна, чипсовете, солените крекери, пържените картофи, сладкишите (баници, кексове, кроасани, торти и др.), майонезата и другите готови сосове, маргаринът, бързите закуски, пицата, колбасите.В по-малки количества натуралните трансмазнини присъстват в млечните продукти и мазните сортове месо. Тяхната консумация може да се ограничи, но не е нужно да се изключва напълно.Синтетичните трансмазнини се образуват в процеса на хидрогенизация – когато рафинираните мазнини се смесват с водород при температура 190-220 градуса.Препоръките на СЗО не означават да се откажете напълно от сладкишите или пицата, а да си ги приготвяте вкъщи.3. Храната не бива да се пържиПравилното хранене изключва пърженето като начин за готвене на продуктите. Защо? Полезните мастни киселини Омега 3 и Омега 6, които се съдържат в растителните масла, се превръщат в токсични вещества при пържене. Здравословните методи на приготвяне на храната са варенето, варенето на пара, задушаването и печенето.Ако ви се наложи да пържите, използвайте масло или мазнини, които имат висока температура на кипене – свинска мас, краве масло, кокосово масло. При това е достатъчно само да намажете дъното на тигана с мазнината.4. Консумацията на сол трябва да се намалиЗдравословната норма е до 5 г дневно. В това количество влиза и натриевият хлорид в месото, рибата, хляба, зеленчуците, изварата и пълнозърнестите продукти. Ежедневно човек получава не по-малко от 5 г сол от хранителните продукти, затова не е необходимо да соли допълнително. За да се неутрализира ефектът от консумацията на сол, могат да се хапват продукти, богати на натрий – риба, морски дарове, яйца.5. Захарта не бива да надвишава 10 % дневноПо-добър ефект ще има, ако намалите консумацията на захар до 5%. В това количество не влиза фруктозата, която е естествена съставка в пресните плодове и зеленчуци.Ако все пак не можете да устоявате на сладкото, опитайте да го консумирате сутрин, за да дадете възможност на организма да изразходва получената енергия. Така ще избегнете трупането на килограми и ще снижите риска от затлъстяване.6. Бобови храни, ядки или пълнозърнести храни всеки денДобре е ежедневното меню да включва бобови култури (леща, фасул), ядки или пълнозърнести продукти (необработени зърнени култури). При печене, използвайте пълнозърнести брашна.7. На закуска въглехидрати, на вечеря - протеиниПродуктите, съдържащи мазнини и въглехидрати, трябва да се консумират в първата половина на деня. След 14 часа, менюто трябва да се състои предимно от храни богати на протеини.8. Вечерята, не по-късно от два часа преди сънАко вечерята ви включва риба или птиче месо, последният прием трябва да е до 2-3 часа преди сън; ако включва млечни продукти – 1-1,5 часа. Час преди сън може да се хапне зеленчукова или плодова салата, или да се изпие чаша мляко. При това плодовете и зеленчуците не бива да съдържат много захар и растителни мазнини като фурмите, бананите, гроздето и авокадото.9. Плодовете се хапват 30-60 минути преди храненеПлодовете се усвояват по-бързо от останалите продукти, затова е добре да се хапват преди основното хранене, за да не се активират процесите на брожение в стомаха. Различните плодове имат различно време на преработка: горските плодове и динята се усвояват за 20 минути; пъпешът, гроздето, цитрусите и другите сочни плодове за 30 минути; крушите, вишните, черешите, прасковите, кайсиите и бананите за 40 минути.10. Чаша вода с лимон на гладноСъс събуждането, изпивайте чаша вода със стайна температура, в която са добавени няколко капки лимон. Така ще подготвите чревния тракт и стомаха за интензивна работа през деня – иначе казано – ще задействате метаболизма си.", "date": "2019.07.09", "title": "Здравословното хранене – 10 основни принципа"}
{"url": "https://offnews.bg/futbol/stadionat-na-tcska-e-gotov-za-liga-evropa-706927.html", "text": "Стадион \"Българска армия\" отговаря на всички изисквания, за да приеме тази вечер в 20:30 часа първия двубой от първия квалификационен кръг на Лига Европа между ЦСКА и Титоград.Делегатът на срещата - Ленарт Вестервал от Швеция, инспектира за последно \"Армията\" и обяви това на техническата конференция преди важния сблъсък.ЦСКА ще играе в титулярния си екип, а футболистите на Титоград ще носят бели фланелки, червени гащета и бели чорапи. Нашият вратар ще бъде с черен екип, а стражът на противника ни - с жълт.Четиримата съдии на евромача са от Португалия - Луис Мигел Бранко Годиньо (главен), Руи Тешейра (първи асистент), Луис Андре Пинто Кампос (втори асистент), Андре филипе Домингес Нарцизо (четвърти). Сабри Селик от Турция е определен за съдийски наблюдател.За срещата ще бъдат отворени само секторите \"А\" и \"В\" на \"Армията\".- Сектор А - 20 лева- Сектор В - 15 лева- ВИП ложа - 150 леваДеца до 7 години влизат на стадиона безплатно.Билети могат да бъдат закупени от касите на \"Армията\" и фен магазина, както от мрежата на БестТикетс - бензиностанциите на OMV, магазините на Office 1 и Orange и касите на \"Арена Армеец\".Хора с инвалидност над 49% получават 20% отстъпка от билета за двубоя. За използването й се предоставя решение на ТЕЛК.В продажба във фен магазина е и официална програма за двубоя. Тя е 12 страници и е на цена 2 лева.", "date": "2019.07.09", "title": "Стадионът на ЦСКА е готов за Лига Европа"}
{"url": "https://offnews.bg/kultura/gergana-mudova-predstavi-svoiata-samostoiatelna-izlozhba-sensus-706948.html", "text": "Гергана Мудова представи своята самостоятелна изложба Sensus на улица \"Иван Вазов\" 14, София (ъгъла на улица \"6-ти септември\"). Проектът с латинското название Sensus (лат. чувствен) сугестира от самото начало зрителя с дълбочината на пространствените хоризонти, уловени от камерата на авторката Гергана Мудова. Нейното име е познато на широката публика от мащабните изложби, които тя организира последните години в България на световни водещи имена във фотографията, но самата тя е забележителен артист. Факт, може би не достатъчно популярен. Изложбата представя деветнадесет широкоформатни лимитирани фотографии, избрани специално за изложбата. Експозицията разкрива една чувствена търсеща многопластова душевност на изтънчения артист.За процеса на своята работа Гергана споделя:“Фотографията е чувство. Тя е емоционален процес на разкриване, откриване и споделяне. Тайнството на черната стая, безпокойството и нетърпението, което изпитваме докато очакваме проявяването на негатива, въпросите, които си задаваме докато завърши процеса. Черната стая е утробата, в която може да се усамотим с мислите си, да разсъждаваме в пълна тъмнина, докато химичните процеси се разкриват изображенията. Фотографията е огледало на нашите възприятия. Лабораторията създава паралелна реалност, разкрива ни тайните на незрящите, учи ни да бъдем интуитивни и изключително прецизни. Фотографията е пътеводител на подсъзнанието. Тя е медиатор на нашето послание, който упражнява контрол върху фантазиите на зрителя.”Гергана Мудова получава своето образование в Холандия в академията Вилем Де Кунинг, специалност “илюстрация”. Нейният творчески път минава и през Финландия, където тя открива вдъхновение за сюжети на повечето от настоящите си произведения в изложбата. Посветеността на Гергана Мудова е призвание, начин на живот и се случва с лекота като самото дишане… Тя ни споделя още:“Фотографията ни дава лиценз да виждаме. Снимаме със сърцето и съзнанието си, камерата е само инструмент. Тя е ловец на действителността, тя е механичната утроба на образа, уредът, който ни позволява да документираме поразителни изображения. Фотографията е действително излъчване, пряка луминесценция на изчезналото, която дава възможност да се симулира събитие. Снимката е не само резултат от сблъсъка на събитието и фотографа. Актът на снимане е събитие и то дава изключителни права – да виждаш или да пренебрегнеш случващото се.Гледната точка събира зрителя и фотографа в едно. Обективът чертае границите на възприемането, определя позицията, от която може да виждаме и линията след, която може да си представим изчезналото и да започнем диалог с публиката.Фотографията има силата да шокира или идеализира, да създава усещане за носталгия, която размива представата за време и пространство, реалност и фантазия. Тя е илюзия, с която създаваме нашия личен свят.Скоростта на погледа преминава през блендата създавайки огледални образи. Място с тъмна и спокойна вода, контури размити в атомен нюанс. Проникващо сияние през равни въздушни тоновете премрежено в мъгла, се разтваря в спектър от тъмни цветове. Изпарения филтрирани в златисти отблясъци, проникват през атмосферата и поляризират изображението. Илюзията е хваната в кутията на въображението ни.Фотографията е чувство. Тя е изразно средство за тези, които искат да споделят.", "date": "2019.07.09", "title": "Гергана Мудова представи своята самостоятелна изложба Sensus"}
{"url": "https://offnews.bg/politika/zdravnoto-ministerstvo-dava-95-mln-leva-za-novata-detska-bolnitca-706951.html", "text": "Министерството на здравеопазването обяви обществена поръчка за проектирането и строежа на новата детска болница. Предвиденият максимален финансов ресурс за изграждането на болницата е 95 442 000 лева с ДДС. Крайният срок за подаване на офертите е до 20.08.2019 г., 17.30 часа, в деловодството на здравното министерство. Отварянето на постъпилите предложения ще се състои на следващия ден – 21.08.2019 г. в сградата на МЗ.Очакванията на Министерството на здравеопазването са през есента да бъде избран изпълнител и да започне реалното изграждане на Националната многопрофилна детска болница.Срокът за изпълнението на обществената поръчка е до 42 календарни месеца от подписване на договора с избрания кандидат.", "date": "2019.07.09", "title": "Здравното министерство дава 95 млн. лева за новата детска болница"}
{"url": "https://offnews.bg/ikonomika/sreshtu-stroiteli-bash-majstori-udalzhavat-sroka-na-garantciite-za-ma-706928.html", "text": "Минималните гаранционни срокове за изпълнени строителни и монтажни работи, съоръжения и строителни обекти да бъдат увеличени с 1 до 3 години. Това предвижда проектът на Наредба за изменение и допълнение на Наредба №2, който Министерството на регионалното развитие и благоустройството (МРРБ) публикува за обществено обсъждане.В момента минималният гаранционен срок за строителство на автомагистрала е 5 години, но с промените в наредбата се предлага той да бъде увеличен на 7 години.За изпълнен републикански път от І и ІІ клас сега срокът е 3 години, с измененията се предвижда да стане 5 години.С година се вдига и минималния гаранционен срок за изграждане на третокласни пътища от републиканската мрежа - от 3 на 4 години.За реконструкция и основен ремонт на пътища от републиканската пътна мрежа минималният гаранционен срок в момента е 2 години, с проекта на наредба се предлага увеличаването му на 3 години.Удължаването на сроковете се отнася не само за автомагистрали, скоростни пътища и пътища І,ІІ и ІІІ клас от републиканската пътна мрежа, но и за останалите пътища и улици, за хидроизолационни, топлоизолационни, звукоизолационни и антикорозионни работи на сгради и съоръжения; за всички видове строителни, монтажни и довършителни работи; за вътрешни инсталации на сгради и при основен ремонт и реконструкция; за пречиствателни съоръжения и депа за твърди битови отпадъци; за преносни и разпределителни проводи (мрежи) и съоръжения към тях на техническата инфраструктура; за основен ремонт и реконструкция на железопътни линии, самолетни писти и съоръжения за тях, хидроенергийни, хидромелиоративни, водоснабдителни, пристанищни и брегоукрепителни съоръжения и системи.Завишаването на минималните гаранционни срокове цели по-стриктно изпълнение на задълженията от страна на строителите и лицата, упражняващи строителен надзор за изпълнението на строежите в съответствие с издадените строителни книжа и с изискванията на Закона за устройство на територията /ЗУТ/, както и с правилата за изпълнение на строителните и монтажните работи и с материали, изделия и продукти в съответствие с основните изисквания към строежите, и за спазване на технологичните изисквания за влагането им, заявяват от МРРБ.", "date": "2019.07.09", "title": "Срещу строители баш-майстори: Удължават срока на гаранциите за магистрали и улици"}
{"url": "https://offnews.bg/ikonomika/rosen-zheliazkov-opitvame-se-da-sprem-iztochvaneto-na-bdzh-706922.html", "text": "\"Работим сериозно по отношение на всички фактори, които водят до източването на БДЖ. Въвеждат се нови системи за контрол и наблюдение. В тестови период е новата билетоиздаваща система, т.е. оттук нататък ще могат да се закупуват билети онлайн, което ще намали възможността да се купуват превозни документи без каквато и да е отчетност, каквито практики имаме\". Това каза министърът на транспорта Росен Желязков сутрешния блок на Нова телевизия.Министърът потвърди, че до 2023 г. ще бъде изградена линията София-Бургас, а до края на годината ще започне и процедурата за закупуване на нови мотрисни влакове.Желязков подчерта, че до края на тази година започва процедурата за доставянето на нови мотрисни влакове и че в момента се водят интензивни преговори с „Шкода” за модернизация на съществуващите локомотиви, така че да се достигне тяхната оптимална скорост от 160 км/ч.По думите му железниците са най-екологичният, най-ефективният и в бъдеще най-финансираният и субсидиран транспорт, който ще бъде развиван и като европейска политика.Според министъра не се очаквала радикална промяна в тарифите за този тип превоз.Той коментира и случая със задържан български бус в Германия с 66 неизправности, който според документите от техническия преглед е бил пригоден за управление.По отношение на концесията на Летище София транспортния министър обясни, че до 12 юли трябва да приключи работата на комисията.", "date": "2019.07.09", "title": "Росен Желязков: Опитваме се да спрем източването на БДЖ"}
{"url": "https://offnews.bg/politika/gerb-iska-da-otmeni-mashinnoto-glasuvane-na-mestni-i-parlamentarni-izb-706923.html", "text": "Машинното гласуване да отпадне при парламентарни и местни избори, предложиха днес депутати от ГЕРБ на брифинг в Народното събрание.За тази цел те внасят предложения за промени в Изборния кодекс заедно с народни представители от Обединените патриоти и Воля.Причината за предложението е \"тревожен доклад\" на ЦИК. Затова депутатите предлагат да се гласува машинно само на европейски и на президентски избори.\"Местните са едни от най-тежките избори за българското законодателство – провеждат се в многомандатни райони, в повечето случаи в два тура. Съгласно доклада на ЦИК, ако на местните избори останат така заложените 6000 машини за гласуване, рискуваме да провалим местните избори”, заяви председателят на парламентарната правна комисия Анна Александрова. Според нея сигурността на вота е застрашена заради сертифицирането и придвижването на машините. Александрова допълни, че използването на машини по време на местния вот ще бъде изключително скъпо.Депутатката посочи още, че според анализа на ЦИК 27% от всички имащи право на глас са гласували машинно. 60 лв. струва един вот на избирател с машина, на фона 0,77 лв. с хартиена бюлетина. От ГЕРБ допълниха, че са силно притеснени заради случилото се на последните европейски избори, когато машинното гласуване затруднило отчитането на бюлетините и попълването на протоколите.„Машините се оказаха един скъпоструващ експеримент, едни скъпоструващи играчки, които не допринесоха до двете основни цели, които имаха в началото на дебата – по-честни избори и по-лесно организационни. Напротив, фактите показват, че почти всяка една секционна комисия с машинно гласуване има грешки в протоколите ”, допълни депутатът Александър Ненков.", "date": "2019.07.09", "title": "ГЕРБ иска да отмени машинното гласуване на местни и парламентарни избори"}
{"url": "https://offnews.bg/futbol/plashtame-mezhdu-90-i-300-leva-za-abonamentni-karti-na-levski-706931.html", "text": "Новите абонаментни карти на Левски за стадион \"Виваком Арена - Георги Аспарухов\" са с цени между 105 и 300 лева за нови картодържатели и между 90 и 260 лева за настоящи, обявиха от клуба.\".", "date": "2019.07.09", "title": "Плащаме между 90 и 300 лева за абонаментни карти на Левски"}
{"url": "https://offnews.bg/zdrave/ucheni-otkriha-neobiknovena-sposobnost-na-zhenskoto-tialo-706921.html", "text": "Изследователи са установили, че женският организъм е способен да съхранява клетки на бивши секуални партньори.Медици от Вашингтонския университет в Сиатъл и Центъра за изследване на онкологичните заболявания \"Фред Хътчинсън\", съобщиха, че близо 63% от жените са носители на ДНК клетки на мъжете, с които са имали сексуален контакт.Учените са нарекли тази способност \"мъжки микрохимеризъм\". Тази теория обаче е валидна само в случаите, в които сексуалният акт не е бил защитен.Една от теориите е, че попадайки в организма на жената, чрез сперматозоидите, мъжки клетки могат да останат в него за цял живот.Интересен факт е, че някои от изследваните жени са били носители на мъжки ДНК клетки с давност 50 години – толкова дълго се е запазила в организма им „мъжката следа“.Пред \"Инсайдър\" обаче член на изследователския екип казва, че наличието на мъжка ДНК в женския организъм най-вероятно е вследствие на бременност, а не на сексуални контакти.През 90-те години учените открили, че по време на бременността жената и плодът могат да обменят малък брой клетки. В някои случаи тези заменени клетки могат да бъдат открити десетилетия по-късно и при майките, и при потомството, допълва \"Инсайдър\".", "date": "2019.07.09", "title": "Учени откриха необикновена способност на женското тяло"}
{"url": "https://offnews.bg/politika/enp-trimata-golemi-dalzhat-otgovor-za-sluzhba-voenna-informatcia-706934.html", "text": "Каква е официалната позиция на председателя на Народното събрание, премиера и президента за информацията, че в продължение на 3 г. са издавани незаконно разрешения за достъп до класифицирана информация от служба \"Военна информация\"? Този въпрос отправи днес Единната народна партия, след като вчера прокуратурата обяви, че двама началници от \"Военна информация\" са обвинени за престъпление по служба заради издаването на стотици разрешения в нарушение на закона.Обвиняемите са бригаден генерал Светослав Даскалов и бригаден генерал Пламен Ангелов.От ЕНП питат още как Цвета Караянчева, Бойко Борисов и Румен Радев оценяват липсата на реакция в рамките на този период от време, ако обвинението на Военна прокуратура е релевантно на истината. Какъв е размерът на щетата, нанесена върху партньорите от НАТО и ЕС, както и върху българската национална сигурност, ако обвиненията отговарят на действителността, искат да знаят също от партията.Оттам задават и въпросите:- съществува ли заповед от шефа на служба „Военна информация”, която дава мандат на заместника на службата да подписва разрешения за достъп;- има ли утвърдено становище за същото разрешение, дадено от Държавната комисия за сигурността на информацията (ДКСИ);- разрешава ли законът ДАНС да извършва проверки в Служба „Военна информация”;- има ли случващото се в Служба „Военна информация” връзка с установяване на нелегитимен контрол над каналите за търговия с оръжие;- как гледат партньорите ни от НАТО на хипотезата, че службите ни за сигурност се предоставят за обслужване на личните интереси на една политическа сила, на един депутат, на един медиен магнат, който понякога идва на работа.\"Въпросите, зададени тук, не засягат работата на Военна прокуратура, а изискват политически отговори от най-информираните хора в държавата и засягат нейното място в двата най-мощни съюза, в които членува България. Очакваме публични отговори, засягащи сигурността и интересите на страната и се надяваме това да се случи с необходимия приоритет, надхвърлящ важността на 50 броя прасета, джиповете по плажа и съдбата на българския футбол\", пише още председателят на ЕНП Валентина Василева.", "date": "2019.07.09", "title": "ЕНП: Тримата големи дължат отговор за служба \"Военна информация\""}
{"url": "https://offnews.bg/vodni/olimpijski-medalist-spasi-davesht-se-gej-mladozhenetc-706936.html", "text": "Двукратният световен шампион на 100 метра свободен стил на 50-метров басейн от 2005 и 2007 година и бронзов олимпийски медалист с щафетата 4 по 200 метра от Атина 2004 Филипо Манини влезе в ролята на спасител на плажа.37-годишният бивш спортист е бил на почивка на остров Сардиния с приятелката си - сексбомбата Джорджия Палмас, когато чул викове за помощ.Той веднага се притекъл на помощ, доплувал до давещия се мъж и го задържал на повърхността, докато спасителите успеят да дойдат с лодка.\"Просто направих това, което трябваше\", обяснява Манини пред журналиста от Би Би Си Суруш Пакзад, който се оказал свидетел на героичната постъпка.Името на спасения мъж е Андреа Бенедето, на 45 години. Той бил вдигнал сватба с приятеля си само два дни по-рано в Каляри и двамата били на нещо като меден месец. Двамата младоженци влезли в морето с надуваем еднорог, но Андреа паднал във водата, която била доста по-студена от очакваното.Той се сковал и не можел да се движи. През това време отвял надуваемия еднорог в морето, а съпругът на Бенедето останал да му помага и да се опитва отчаяно да държи главата му над водата.Техни приятели ги гледали от брега и поискали помощ от спасителите, които се втурнали за лодка.Най-близо бил обаче Филипо Манини, който бързо стигнал до давещия се мъж.\"Той беше в голяма беда, беше много уплашен, наистина шокиран и се беше нагълтал с морска вода. Когато стигнах до него той дори не можеше да говори, не беше никак лесно да го вдигнем върху лодката, затова го оставихме върху дюшек, който други плажуващи ни дадоха\", обяснява плувецът пред \"Кориере дело Спорт\".Самият Бенедето бързо се възстановил, след като бил откаран в местна болница. Едва в лечебното заведение той разбрал кой е спасил живота му и съжалява, че не е успял да му благодари, но се надява, някой ден да успее.\"Първата ми мисъл като дойдох в съзнание беше за моя съпруг. Няколко часа по-късно осъзнах, че Манини е моят спасител. Надявам се да мога да му благодаря лично\", споделя Бенедето.", "date": "2019.07.09", "title": "Олимпийски медалист спаси давещ се гей младоженец"}
{"url": "https://offnews.bg/kultura/kakvo-ne-znaem-za-italianskoto-trio-il-volo-liubimtcite-na-papata-706937.html", "text": "Наричат ги „момчетата с божествени гласове” и вече са признати за наследници на тримата тенори. Музиката им – от класическа опера до евъргрийни и поп, тяхната елегантност и чаровно присъствие на сцената привличат фенове от 7 до 70-годишна възраст. Джанлука Джинобле, Пиеро Бароне и Иняцио Боскето, или триото Il Volo, отбелязват със световно турне 10-годишнен юбилей на сцената. Ще ги видим на 16 септември във Варна и на 18 септември в София.Какво, обаче, не знаем за Il Volo:- Те са единствените италиански артисти, поканени от Куинси Джонс през 2010 г. да вземат участие в We Are The World For Haiti заедно с 80 световни звезди като Боно, Лейди Гага, Карлос Сантана, Енрике Инглесиас, Селин Дион, Will.i.am of Black Eyed Peas.- Любимци са на папата. През 2013 участват в Коледния концерт в базиликата в Асизи след божествената литургия, отслужена от папа Франциск. През 2014 г. пеят на благотворителния концерт в Италианския сенат в Palazzo Madama след папската благословия от площад „Сан Пиетро”. През януари тази година пък изпълниха своята Ave Maria пред едномилионна публика на Кампо Сан Хуан Пабло II в Панама на 36-ия Световен ден на младежта.- Дебютният им албум Il Volo (2010) има платинен сертификат и влиза в американската класация на Billboard Top Ten. Следват още четири платинени албума за десетгодишната им кариера.- Заедно с Барбара Стрейзънд през 2012 г. правят 12-концертно турне в и Канада.- Във втория им албум We Are Love (2012) участие взимат Пласидо Доминго и Ерос Рамацоти.- И тримата са от малки градчета в различни части на Италия. Пиеро и Иняцио са сицилианци по произход. Иняцио е израснал в Марсала, а Пиеро е роден в гр. Наро, провинция Агридженто. Джанлука пък живее като дете в Монтепагано, малко село край Розето дел Абруци. И тримата не растат в музикални семейства, но затова пък пеят от 3-годишни. От деца участват в музикални фестивали в регионите си.- Техен създател и ментор е известният италиански продуцент Микеле Торпедине. Открива ги през 2009 г. в музикалното шоу „Ti Lascio Una Canzone” и решава да съчетае уникалните им гласове в трио, което да покори световните сцени. Торпедине е работил за едни от най-големите имена на италианската сцена Zucchero, Лоредана Берте, Пино Даниеле, Giorgia и Андрей Бочели.- За първия им концерт в New York’s Radio City Music Hall през 2013 г. първите 1 600 места се разпродават за 8 часа, а целият концерт - за няколко дни. Той слага началото на голямо турне с 50 разпродадени концерта в САЩ, Канада, Централна и Южна Америка и утвърждава Il Volo като световни звезди на поп-операта.- „Notte Magica – трибют на тримата тенори” е грандиозен концерт през 2017г., който Il Volo изнасят на площад „Санта Кроче“ във Флоренция. Специален гост е Пласидо Доминго – техен почитател и вдъхновител, който взима диригентската палка, за да открие събитието. Концертът е заснет на филм и излъчен в над 500 кина в Италия и по цял свят. С Notte Magica беше и първото гостуване на триото в София през 2017 г.- Автор на текста на Musica Che Resta е Джана Нанини. С тази песен Il Volo анонсираха юбилейния си албум Musica и едноименното световно турне, и взеха участие в 69-тото издание на Санремо.", "date": "2019.07.09", "title": "Какво не знаем за италианското трио Il Volo, любимците на папата"}
{"url": "https://offnews.bg/politika/dachich-prizna-che-e-sbarkal-reagirah-na-dumi-koito-borisov-ne-e-iz-706932.html", "text": "Вицепремиерът и министър на външните работи Екатерина Захариева проведе среща със сръбския си колега - вицепремиерът и министър на външните работи Ивица Дачич. Двамата разговаряха в словашкия курорт Високи Татри, където участват в неформалната среща на министрите на външните работи от Организацията за сигурност и сътрудничество в Европа.Захариева е подчертала пред Дачич, че изказването на премиера Борисов в Познан е съвсем коректно политически и юридически, че реакцията му е била категорично неприемлива за България и не помага на приятелските ни двустранни отношения.Фактът, че 23 държави от ЕС, една от които е България, са признали Косово, не може да попречи на двустранните ни отношения, а България винаги е подкрепяла Сърбия в европейската ѝ интеграция, обяснила Захариева пред сръбския си колега.И още от него:По-рано днес премиерът Бойко Борисов направи остро изказване срещу сръбския външен министър заради скандала около независимостта на Косово. Това стана по време на пленарната сесия на държавните и правителствените ръководители на страните-участнички в Процеса за сътрудничество в Югоизточна Европа (ПСЮИЕ), в която българският министър-председател участва.Той се появи пред медиите заедно с министър-председателя на Сърбия Анна Бърнабич.Той допълни, че двамата са се разбрали и че няма напрежение между двете държави.Въпреки това българският премиер продължи с доста недипломатичен изказ.", "date": "2019.07.09", "title": "Дачич призна, че е сбъркал: Реагирах на думи, които Борисов не е изричал"}
{"url": "https://offnews.bg/bojni/tajsan-fiuri-kam-andi-ruis-ela-da-iziadesh-shamarite-debelako-706925.html", "text": "Бившият световен шампион Тайсън Фюри използва доста груб език по отношение на новия крал в тежката категория Анди Руис, който може потенциално да срещне в двубой за поясите.Мексиканецът стана световен шампион, сли, след като изненадващо нокаутира Антъни Джошуа в началото на юни и сега промоутърите редят мач между \"Циганския крал\" и Руис.Мексиканецът беше наричан \"лоена топка\", \"дебелак\" и как ли още не от британските медии преди мача с Джошуа, защото сам си признава, че обича да яде джънк фуд и затова е качил доста килограми.Но след победата над AJ тези определения секнаха, но сега се включи тежката артилерия на цапнатия в устата Фюри.\"Този ши**н малък дебелак може да дойде и да изяде боя си. Ако иска да отнесе няколко шамара, да заповяда. Анди Руис, ако искаш да те пребия, добре си дошъл, не ме е страх от теб, дебелако! Толкова ще го бия, че цял месец ще бълва бонбони.Нито тази лоена топка ме притеснява, нито Дилиън Уайт, нито Антъни Джошуа, никой от тях не ме кара да се страхувам, защото всички те са едни надувки, които не стават за нищо\", сподели Фюри.", "date": "2019.07.09", "title": "Тайсън Фюри към Анди Руис: Ела да изядеш шамарите, дебелако!"}
{"url": "https://offnews.bg/obshtestvo/dete-izostaveno-dva-chasa-sam%c3%b3-na-vitosha-ot-vazpitatelka-706904.html", "text": "Държавната агенция за закрила на детето (ДАЗД) се обърна с апел към всички родители да внимават на кого поверяват грижите за децата си.Призивът идва след сигнал в социалните мрежи за двегодишно момиченце, изоставено самó на слънце два часа на Витоша от възпитателка в частна детска градина. Туристи видели детето оставено на люлка на слънце между 14 и 15:30 ч, плачещо, силно зачервено и изгоряло от слънчевите лъчи. Хората го свалили от люлката и го пренесли на сянка и започнали да търсят с кого е, а чак след това се появила възпитателка от частната занималня.\"Във връзка със сигнал в медиите за инцидент с дете, което е било поверено на служители в Детско студио „Пипи“, гр. София, бихме искали да се обърнем към всички родители, с апел да са изключително внимателни, на кого поверяват децата си. Родителите трябва да са уверени в професионалните и личностни качества на възпитателя, на когото ги оставят. Този служител трябва да е компетентен и добре подготвен, за да може да предостави качествени грижи на най-ценното в живота на всички нас – децата ни\", коментират от държавната агенция.ДАЗД прави проверка и търси кой е отговорен за инцидента на Витоша, като първо е проверена информацията, дали това е частна детска градина и е установено, че Детско студио „Пипи“ няма разрешително за извършване на подобна дейност в Министерство на образованието и науката (МОН).От интернет страницата на студиото е видно, че услугите се предлагат на адрес в столичния район „Оборище“ и са изпратени писма по компетентност за предприемане на необходимите действия до кмета на Столична Община; Столична регионална здравна инспекция; Агенция по безопасност на храните (БАБХ); Дирекция „Социално подпомагане“ – Оборище, на чиято територия се намира детския център; Национална агенция за приходите, с оглед извършване на проверка за редовна търговска дейност; Уведомен е началникът на 05 РУ – СДВР за предприемане на действия по компетентност, за небрежно отношение и неглижиране на детето от страна на служителите в детския център. Сезиран е изпълнителният директор на Изпълнителна агенция „Главна инспекция по труда“ за предприемане на мерки и действия относно изпълнението и спазването на изискванията на трудовото законодателство за професионална компетентност при работа с деца.В телефонен разговор с управителката на Детско студио „Пипи“ е заявила, че управлява не частна детска градина, а детски клуб, в който се полагат грижи за деца на близки и познати, за което се заплаща почасово по 5 лева. Обяснила, че през по-голямата част от ежедневието си децата биват извеждани в паркове, планини, музеи и др.В качеството си на орган, който лицензира услуги за деца, бихме искали да подчертаем, че частните занимални не се контролират от институциите като Държавна агенция за закрила на детето и да предупредим гражданите да бъдат изключително бдителни относно опита и отговорността, които им предлагат служителите в детските заведения, завършва съобщението на ДАЗД.", "date": "2019.07.09", "title": "Дете изоставено два часа самó на Витоша от възпитателка"}
{"url": "https://offnews.bg/politika/bsp-se-obiavi-protiv-otmianata-na-mashinnoto-glasuvane-706935.html", "text": "БСП е против отмяната на машинното гласуване за местни и парламентарни избори, стана ясно от думите на зам.-председателят на ПГ на левицата Крум Зарков.Изказването му идва в отговор на предложени по-рано днес промени в Изборния кодекс от ГЕРБ, Обединени патриоти и Воля, чиято цел е машинното гласуване да остане само на европейски и президентски избори. Мотивът е, че другите два вида избори са твърде сложни и тежки за организация и боравенето с машините носи големи рискове, а и излиза твърде скъпо.\"БСП категорично заявява, че е абсолютно неприемливо да се отмени машинното гласуване за местните избори\", заяви Зарков.Той добави, че гледаме поредния епизод на сериала \"опраскване на Изборния кодекс\" и прогнозира, че \"МС ще се покрие и ще каже, че това е въпрос на НС, а то набързо ще реши този проблем\". Като пример за това посочи, че още утре е насрочено заседание на правната комисия за разглеждане на промените.\"От днес обратното броене започна - ГЕРБ спират парите за партиите, след това отменят машинното гласуване. Ами да отменим и преференциите тогава\", коментира зам.-председателят на БСП Кирил Добрев. \"Трудно се носи машина на гръб, тежка е, колегите имат опит с чувалите, разбирам ги\", каза Добрев. ", "date": "2019.07.09", "title": "БСП се обяви против отмяната на машинното гласуване"}
{"url": "https://offnews.bg/112/zapali-se-lokomotivat-na-vlaka-iambol-burgas-706901.html", "text": "Запали се локомотивът на пътническия влак Ямбол - Бургас, съобщи БНР.Инцидентът е станал в участъка между гарите \"Дружба\" и \"Долно Езерово\" поради запушил подкошов вентилатор на локомотива, съобщи БДЖ и увери, че никой от 150-те пътници не е пострадал.На място са пристигнали 4 противопожарни автомобила. Гасенето продължава.Очаква се и друг локомотив, с който влакът отново да потегли.", "date": "2019.07.09", "title": "Запали се локомотивът на влака Ямбол - Бургас"}
{"url": "https://offnews.bg/politika/belgrad-izvika-na-razgovor-balgarskia-poslanik-izkazvaneto-na-borisov-706907.html", "text": "Временно управляващата българското посолство в Белград Ива Крулева бе извикана вчера в сръбското външно министерство по искане на министър Ивица Дачич за изясняване на ситуацията, възникнала след изказването на премиера Бойко Борисов във връзка с Косово, предадоха Танюг и БТА.Пред Крулева още веднъж бе заявено, че изявлението на премиера Борисов е \"неприемливо, защото не е вярно, и се отнася до най-важния въпрос за една страна, въпроса за териториалния интегритет\", съобщи министерството.\"Това изявление не съответства на очакванията на Република Сърбия за приятелски и добросъседски отношения. Повторено е, че Сърбия се надява такива изявления да не се повтарят в бъдеще. Позицията на ЕС не е независимо Косово и всички би трябвало да се придържат към това\", се казва в съобщението.В открития разговор от сръбска страна е изразена изненада от това, че по този повод посланикът на Сърбия в София е бил извикан в българското външно министерство.Повторена е готовността на Сърбия да продължи да развива и задълбочава добросъседските отношения с България и още веднъж е изразена благодарност за подкрепата, която България оказва на Сърбия по пътя към ЕС.От сръбското външно министерство съобщават, че Дачич ще се срещне днес с българския външен министър Екатерина Захариева на неформалната министерска среща на Организацията за сигурност и сътрудничество в Европа в Словакия.", "date": "2019.07.09", "title": "Белград извика на разговор българския посланик, изказването на Борисов било неприемливо"}
{"url": "https://offnews.bg/stil/prava-li-e-stela-makkartni-triabva-li-sprem-da-perem-drehite-si-706926.html", "text": "“Обикновено в живота има едно правило: ако наистина не е нужно да изчистиш нещо, не го прави“, казва популярната британска дизайнерка Стела Маккартни в интервю пред \"Обзървър\" този уикенд. Тя подхвърля тезата в края на разговора, като казва, че стигнала до този извод след работата си на престижната лондонска улица с с шивачи Savile Row, които изработват облекла по поръчка. Според нея е правилно да оставиш мръсотията на изсъхне, а след това просто да изчеткаш дрехата.Дизайнерката смята, че не е нужно една дреха да се пере по няколко пъти в седмицата и от доста време препоръчва на хората да не го правят. Тя не е поддръжник на използването на пералня – както за да се съхранят по-дълго време дрехите, така и заради вредното влияние на перилните препарати и текстила върху околната среда.Лаура Диас Санчес от фондация, наречена „Пластмасова супа“, се солидаризира с Маккартни, особено що се отнася за дрехи, съдържащи полиестер и акрил. Пред Би Би Си Санчес казва, че при всяко пране средно около 9 милиона микрофибърни частици навлизат в околната среда.Лаура препоръчва да перем на ниска температура с течен препарат. \"Прахът създава повече триене между дрехите и така се освобождават повече влакна - обяснява тя. - Течният препарат подобрява процеса. Важно е и да не препълвате пералнята. Колкото по-малко дрехи, толкова по-малко триене.“Изкуството да се грижим за дрехитеОказва се, че не става въпрос само за микрофибърните влакна. Честото пране скъсява живота на дрехата. \"Триенето в пералнята изчиства петната, но също променя формата и цвета на дрехата\",обяснява проф. Андрю Гроувс, ръководител на курс по моден дизайн в Уестминстърския университет пред Би Би Си и уверява, че има дрехи на десетилетия в гардероба си, които изглеждат като нови, защото знае как да се грижи за тях.Правилото се отнася и за нашето бельоМаккартни казва пред \"Обзървър\", че не сменя сутиена си всеки ден. Същото важи и за дизайнера на бельо Наоми де Хаан, която съветва сутиените да се перат на ръка в хладка вода, след като са носени поне 5 пъти. Препаратът също не трябва да бъде тежък. Правилото важи както за по-скъпо бельо, така и са по-нисък клас. По думите ѝ единствено спортните сутиени трябва да се перат по-често.„Пералнята може да унищожи деликатната дантела или коприната. Може да се скъсат ластици или да накара цветовете да избледнеят. Формата на чашката на сутиена също може да се деформира“, обяснява Де Хаан.Дизайнерката на бельо дава и много важни указания. Никога да не пускаме бельото в сушилнята, а да го оставим на закачалка или равна повърхност, за да изсъхне.Друг поддръжник на непрекомерната употреба на пералня е Сара Клейтън, ръководител на кампанията „Обичайте дрехите си“ от благотворителна организация „Опазване на околната среда“. Тя предлага джинсите и дънките да не се перат, а да се проветряват между носенията. „Ако имат петна, можете да ги измиете с вода, вместо да перете цялата дреха“, съветва Клейтън.Неслучайно главният изпълнителен директор на Levi's Чип Берг преди време каза, че не пере дънките си. Той направи изявлението си през 2014 година, а към днешна дата пред Си Ен Ен потвърди, че все още не го е направил, макар да носи същия чифт дънки вече десет години.Интересен трик за убиване на микроби е да оставиш дънките си във фризера, обяснява проф. Гроувс. \"Повечето ми познати не перат дънките си, макар че понякога гои носят ежедневно. Правят го главно за да не избледнее цветът\", обяснява Гроувс. И добавя, че се надява хората да започнат да прилагат това правило за всичките си дрехи. ", "date": "2019.07.09", "title": "Права ли е Стела Маккартни: трябва ли спрем да перем дрехите си?"}
{"url": "https://offnews.bg/tenis/serina-uiliams-globena-za-uvrezhdane-na-trevata-na-uimbaldan-706924.html", "text": "Седемкратната шампионка Серина Уилямс бе глобена с 10 хиляди лири за щети на един от кортовете на Уимбълдън, съобщава AP.Американката е увредила тревата на тренировъчно игрище. По-късно днес, от 15 часа наше време, Уилямс ще играе на четвъртфинал в Лондон срещу сънародничката си Алисън Риск.Също така с 3 хиляди за неспортсменско поведение бе санкциониран и Фабио Фонини. Италианецът се възмути от организаторите и корта, на който игра, и пожела на роден език да падне бомба на Уимбълдън.Австралиецът Ник Кириос пък бе глобен с общо 8000 лири за неспортсменски прояви по време на мачовете от първия и втория кръг.Григор Димитров също е бил глобен за неявяване на пресконференция след загубата си в първия кръг от Корентен Муте, но не се уточнява размерът на санкцията.", "date": "2019.07.09", "title": "Серина Уилямс глобена за увреждане на тревата на Уимбълдън"}
{"url": "https://offnews.bg/sviat/kakva-barkotia-napravi-tereza-mej-s-brekzit-dobrata-novina-e-che-vel-706903.html", "text": "Напрежението между САЩ и Великобритания се задълбочава, след като през почивните дни в медиите изтече съдържанието на , в които той дава неласкава оценка за Доналд Тръмп и администрацията на американския президент.В две съобщения в Туитър Тръмп изрази облекчение, че скоро Великобритания ще има нов премиер, понеже Тереза Мей и екипът ѝ създали \"бъркотия\", и обяви, че повече няма да работи с посланик Дарък.Въпреки това обаче от \"Даунинг стрийт\" обявиха, че посланик Дарък има \"пълната подкрепа\" на Тереза Мей.В изтеклите имейли посланикът пише, че администрацията на американския президент Доналд Тръмп е \"неспособна, несигурна и некомпетентна\". Белият дом е \"уникално нефункционален\" и \"разделен\" под управлението на Тръмп - продължава той - и предупреждава, че Тръмп не трябва да бъде \"отписван\". Той се чуди възможно ли е изобщо някога администрацията да изглежда компетентна.Дипломатът определя политиката на Тръмп към Иран като \"непоследователна и хаотична\". Според него твърдението на Тръмп, че е спрял въздушен удар срещу Техеран 10 минути преди планираното му начало, защото разбрал, че той би довел до смъртта на 150 души, не отговаря напълно на истината.Дипломатът съветва правителството си, че ако иска да постигне повече при разговорите с американския президент, трябва да използва \"прости, дори груби\" аргументи.Британското външно министерство заяви, че течът на грамите, станал в неделя, е \"злонамерен\", но не отрече достоверността им. Говорител на ведомството заяви, че на дипломатите се плаща, за да дават на министрите \"честна и неподправена оценка\" за съответната страна, което не означава, че тя непременно съвпада с позицията на министрите или правителството.", "date": "2019.07.09", "title": "Каква бъркотия направи Тереза Мей с Брекзит! Добрата новина е, че Великобритания скоро ще има нов премиер"}
{"url": "https://offnews.bg/zdrave-i-krasota/mozhe-li-hranata-da-razhlazhda-706896.html", "text": "Когато термометрите не слизат под 30 градуса, организмът е застрашен от прегряване. Оказва се, че към начините за охлаждане, можем да добавим и храненето. Ето няколко идеи, към които можете да се придържате през лятото:Допълнителна влагаВ горещо време е полезно да се ядат сурови зеленчуци, особено ако съдържат 70 и повече процента вода. Такива са краставиците, репичките, марулите, целината и спанака.Не забравяйте плодоветеСъщо като зеленчуците, плодовете (в суров вид) имат охлаждащо действие върху организма. Започнете деня с прясно изцеден сок, хапвайте плодове между основните хранения или добавете няколко резенчета плод във водата, която пиете.Риба вместо месоКитайците наричат рибата „прохладна“, а мидите „студена“ храна. Смята се, че когато постъпят в организма те работят за понижаване на температурата на тялото, дори когато са готвени.БилкиНякои билки имат охлаждащо и тонизиращо действие върху организма. Копривата и лимоновата трева могат да се добавят в супата, а от ментата, листата от касис и маточината можете да си приготвите освежаващ чай.Люто и горещи напиткиЛютите храни и горещите напитки спасяват жителите на топлите страни от жегата. Обяснението е, че лютите подправки и чаят предизвикват потене и охлаждане на кожата по естествен път.Повече водаТова е очевидно. В горещо време, организмът се нуждае от допълнителни течности. Ако не можете да се заставите да пиете вода в чист вид, овкусете я с няколко резена краставичка, парченца ягода или друг плод, сок от лимон или 2-3 листчета мента.Стоп-листаВ горещите дни организмът е подложен на по-голямо натоварване. Спестете му преработката на тежка храна. Откажете се временно (ако можете) от червените меса, алкохола, кафето, тортите и другите калорични десерти, газираните напитки и тестените изделия.Бързо приготвена хранаПродуктите с дълбока топлинна обработка са за зимата. През лятото за предпочитане е храната, която може да се яде сурова. Ако това ви е невъзможно, гответе на пара или задушавайте.Не преяждайтеЯпонците казват, че от масата трябва да ставаме леко гладни. Това правило, през лятото, е особено актуално. За измъченото от жегата тяло, замяната на част от храната с вода е добре дошла. Чаша вода, половин час преди вечеря, ще напълни стомаха и по-бързо ще се почувствате сити. По-малкото количество храна, по-лесно ще се преработи от организма.", "date": "2019.07.09", "title": "Може ли храната да разхлажда?"}
{"url": "https://offnews.bg/obshtestvo/zatvariat-tunela-echemishka-v-posoka-varna-za-simulatcia-na-katastrofa-706910.html", "text": "Тръбата на тунела \"Ечемишка\" на магистрала \"Хемус\" ще бъде затворен за движение утре, 10 юли, предупреди МВР. Причината е учение - симулация на катастрофа и пожар.Трафикът ще се извършва двупосочно в тръбата за София.Съоръжението ще бъде затворено от 9 до 15 ч.Учението ще провеждат Пожарната, агенция „Пътна инфраструктура“, Държавна агенция „Безопасност на движението по пътищата“, Областната администрация и общините на територията на София област, Центърът за спешна медицинска помощ, БЧК и доброволци. Целта е повишаване на готовността за действие на силите и средствата от Единната спасителна система за реагиране при бедствия и извънредни ситуации.Сценарият предвижда симулация на тежка катастрофа между лек и товарен автомобил и последващ пожар на около 200 м от изхода на съоръжението в посока Варна. Шофьорите на двата автомобила загиват на място, а пътнически микробус, преминаващ покрай пожара, катастрофира на около 120 м след него. Следва и верижна катастрофа между 5 леки автомобила на 400 м от изхода на тунела в посока Варна. В превозните средства има пострадали и затиснати пътници.По време на учението ще се проведат действия за гасене на пожара и спасяване на хората. На пострадалите ще бъде оказана първа медицинска помощ, психологическа подкрепа на място и транспортиране до болнично заведение. Ще бъде създадена временна организация за регулиране на движението в района на произшествието, управление на светофарната уредба, вентилационната система, очаква се в симулацията да участват над 50 души и специализирана техника.", "date": "2019.07.09", "title": "Затварят тунела Ечемишка в посока Варна за симулация на катастрофа и пожар"}
{"url": "https://offnews.bg/zvezdi/ariana-grande-se-razplaka-na-kontcert-posle-obiasni-zashto-706908.html", "text": "Ариана Гранде се разплака по време на концерт в събота вечерта в Сейнт Луис, Мисури, а по-късно обясни на своите фенове каква е причината за сълзите ѝ. Тя написа трогателно съобщение в Туитър, което по-късно изтри. Фенове обаче го бяха заснели, предава Би Би Си.„Чувствам всичко толкова силно. Позволих си да направя това турне в период от живота ми, който е труден за мен. Затова понякога плача много“, обяснява певицата.По време на изпълнението ѝ на песента “REM”, част от албума „Sweetener“, очите ѝ се изпълват със сълзи и тя не го крие. Гранде пише още, че е благодарна на своите фенове. „Ако страдате и преминавате през труден период в живота си, искам да знаете, че не сте сами“, допълва тя.Певицата се бори със симптоми на посттравматично стресово разстройство, след като в края на концерта ѝ в Манчестър през май 2017 г. бяха убити 22-ма души. След това през септември почина бившият ѝ приятел Мак Милър, а през октомври 2018 г. се раздели с приятеля си Пийт Дейвидсън.„Не съм сигурна с какво съм заслужила цялата любов към мен и всички хора, които ме обичат, но искам да знаете, че това наистина ме крепи“, продължава тя в поста си.Гранде определя турнето си като „сбъдната мечта“. Тя добавя, че няма значение колко усилия е положила и колко емоции, които я карат да крещи, избухват в нея. „Много съм благодарна и обещавам никога да не се отказвам от това, което започвам“.„Трудно е да балансираш, докато се грижиш за хората около теб, вършиш си работата и в същото време се опитваш да си помогнеш, но искам да запомните, че не сте сами и се справяте страхотно. Обичам ви“.Турнето на Гранде, наречено „The Sweetener”, започнало през месец март. Предстои певицата да посети Великобритания и Ирландия по-късно през годината. Тя ще изнесе концерти в Лондон, Бирмингам, Глазгоу, Шефилд и Дъблин. Ще присъства и на \"Манчестър Прайд\" през август, връщайки се в града повече от 2 г. след терористичната атака в \"Манчестър Арена\".", "date": "2019.07.09", "title": "Ариана Гранде се разплака на концерт, после обясни защо"}
{"url": "https://offnews.bg/sviat/kraj-s-plana-za-ekstraditcia-ot-honkong-v-kitaj-zakonat-e-martav-o-706906.html", "text": "Плановете за екстрадиция от Хонконг в континентален Китай за съдебни процеси са в историята.Законопроектът, разпалил най-голямата политическа криза в Хонконг от десетилетия, е \"мъртъв\", обяви главният администратор на територията Кари Лам, цитирана от Ройтерс. Тя призна, че работата по него е била \"пълен провал\" и увери, че правителството няма да подновява опитите по прокарването му в парламента.Стъпката назад бе направена под натиска на многохилядни протести, предизвикали хаос в специалния административен район на Китай, британска колония до 1997 г. В отговор на недоволството Лам забрази процедурата, но хората не се успокоиха и поискаха оставката ѝ.И все пак и днес Лам отказа да каже в прав текст, че текстът ще бъде оттеглен, отбелязва Франс прес, а това породи реакции. \"Кари Лам казва, че проектът е мъртъв. Това е нова смешна лъжа, целяща да заблуди народа на Хонконг и чуждите медии, защото текстът си остава в парламента до следващия юли\", каза Джошуа Уон - едно от лицата на големите продемократични протести от есента на 2014 г., който неотдавна излезе от затвора - цитиран от БТА.Гражданският фронт за човешки права - структурата в основата на поредните масови протести в Хонконг, но не и зад сблъсъците с полицията, обяви, че ще има нови демонстрации с искане за оставката на Лам и независимо разследване на предполагаемо полицейско насилие по време на демонстрациите. Според анализатора Диксън Син думите на Лам не свалят напрежението.Срещу проектозакона за екстрадициите се обявиха адвокати, юридически организации, големи компании, търговски палати, църкви. Оспорващите текста още вчера обявиха, че ще продължат борбата с нови протестни акции, например колективно изтегляне на пари от Bank of China -една от четирите обществени китайски банки, което ще я постави на изпитание.Пекин положи много усилия в подкрепа на Кари Лам. През уикенда посланикът на Китай в Лондон заяви, че екстрадициите  биха запълнили юридически вакуум, с което подхрани опасенията, че Пекин може да поиска прокарването му в парламента на Хонконг.Не става дума само за проектозакона, а за спасяване на \"душата\" на Хонконг, казват анализатори. Територията се радва на невиждани за континентален Китай свободи. Принципът \"една страна, две системи\" предвижда по-специално свобода на словото и независимост на съдебната система.В последните години съзнанието на жителите на Хонконг беше белязано от изчезването на издатели дисиденти, които се появиха в арест в континентален Китай, от анулирането на избора на депутати от опозицията, от експулсирането на чужд журналист, от присъди, наложени на лидерите на продемократичното движение. Пекин освен това отказва да позволи избор на хонконгския лидер чрез преки избори.", "date": "2019.07.09", "title": "Край с плана за екстрадиция от Хонконг в Китай: законът е 'мъртъв', обяви Кари Лам"}
{"url": "https://offnews.bg/ikonomika/otpadat-knigite-za-dnevni-finansovi-otcheti-na-fiskalnite-ustrojstva-706912.html", "text": "От 2 юли 2019 г. за използващите касови апарати за отчитане на продажби в търговски обекти отпада задължението за водене на книги за дневните финансови отчети, в които всеки ден се съхраняват дневните отчети. Задължението остава за бензиностанциите, използващи електронни системи с фискална памет (ЕСФП), съобщава Националната агенция за приходите.При работа с касови бележки от кочан ще се води специален регистър за ползваните касови бележки от кочан, в който ще се вписват началният и крайният номер на издадените касови бележки за деня и общият оборот, изчислен въз основа на всички тях, както и текст, указващ причината за работа с бележките от кочан. Регистърът ще се се съхранява в търговския обект.Предвидено е да отпадне и задължението за отпечатване на дневни финансови отчети от касовите апарати, като това облекчение не се отнася за лицата, използващи ЕСФП. Улеснението ще стане възможно след като фърмуерите на устройствата бъдат актуализирани с функционалност за автоматичното генериране на дневен финансов отчет.С последните промени в наредбата е въведено изискване всяко фискално устройство, включително вградено в автомат на самообслужване, да генерира автоматично пълен дневен финансов отчет с нулиране и запис във фискалната памет и в КЛЕН за всеки ден (за всеки 24 часа), през който в устройството са регистрирани продажби/сторно или служебно въведени операции, в случай че през последните 24 часа такъв отчет не е отпечатан от задълженото лице.В тази връзка е регламентирано задължение за производителите/вносителите на фискални устройства в срок до 30 октомври 2019 г. да представят за функционално изпитване фискални устройства с коригирана версия на фърмуера, осигуряваща изпълнение на изискването за автоматично генериране на дневен финансов отчет.До привеждане на въведените в експлоатация фискални устройства в съответствие с новите изисквания, но не по-късно от 31 март 2020 г., задължените лица са длъжни да отпечатват дневен финансов отчет с нулиране и запис във фискалната памет и в КЛЕН за всеки ден (за всеки 24 часа), през който в устройството са регистрирани продажби/сторно или служебно въведени операции.Считано от влизане в сила на наредбата, търговците вече нямат задължение за използване на книга за дневните финансови отчети, но имат задължение за отпечатване на отчетите до реализиране на функционалността за автоматично генериране на дневен финансов отчет, но не по-късно от 31.03.2020 г. Така отпечатаните отчети, по желание на лицето, могат да продължат да се съхраняват в книгата за дневните финансови отчети на фискалното устройство за 2019 г., която може да се използва и като регистър за ползваните касови бележки от кочан. В случай че дневните финансови отчети не се съхраняват в книгата (в търговския обект), лицето следва да ги съхрани по подходящ начин в нормативно определените срокове и при поискване от органи по приходите да ги предостави.Регламентирана е и възможност за извършване на промени във фърмуера на устройството и подмяната на версията му чрез използване на втори канал, осигуряващ отдалечен достъп до фискалното устройство. Тази промяна ще позволи автоматично и дистанционно да се обновява версията на фърмуера на фискалното устройство от производителите/вносителите/сервизните организации, което ще улесни изпълнението на нормативните изисквания. По отношение на лицата, използващи ЕСФП за отчитане на продажби/зареждания на течни горива, в наредбата е предвидена възможност за работа в авариен режим, в случаи на бедствие по смисъла на Закона за защита при бедствия и след издадена заповед от министъра на финансите или оправомощено от него лице. Този ред позволява да се осигури непрекъсваемост на работата на обектите в извънредни ситуации, като данни за реализираните обороти по време на аварийния режим следва да се предадат в НАП след възстановяване на нормалната работа на ЕСФП.", "date": "2019.07.09", "title": "Отпадат книгите за дневни финансови отчети на фискалните устройства"}
{"url": "https://offnews.bg/ikonomika/balgaria-s-vse-po-kachestveni-uslugi-za-obsluzhvane-na-mezhdunarodni-k-706913.html", "text": "България е една от топ дестинациите за компаниите за онлайн залози в последните години. Заключението идва от компанията с най-големи традиции на световния пазар в бранша William Hill, които през този месец отбелязаха 10 години присъствие на своя съпорт център у нас. „Конкуренцията става все по-ожесточена, което налага и все по-голяма борба за талантливи кадри. Ние ги печелим с предизвикателство, възможност да се докажат и не на последно място – с приятелска, но професионална работна атмосфера“, допълват от родния екип.Само преди дни компанията прие личните поздравления на посланика на Великобритания Н.Пр. Ема Хопкинс по повод 10-ия си рожден ден у нас. Нейно Превъзходителство беше сред официалните гости на празненството на българския офис на компанията. А ролята на качествените служители в България отново не беше подмината.България е една от осемте страни в света, в които William Hill присъства с офис. В този в София работят 270 души – предимно млади ентусиасти с перфектно владеене на език, комуникативни умения и страст към спорта. Те осигуряват съпорт на 6 езика на клиентите. Футбол, тенис, хокей на лед, бокс, баскетбол, снукър, както и специфичните надбягвания с хрътки и коне с детайлни данни за всяко събитие са част от спортните залози, за които компанията осигурява съпорт. Екипите комуникират по чат, мейл и телефон за по-голямо удобство и бързина на връзката с клиента.", "date": "2019.07.09", "title": "България с все по-качествени услуги за обслужване на международни клиенти"}
{"url": "https://offnews.bg/futbol/stojcho-stoilov-ot-tri-godini-greshat-v-ednata-posoka-706915.html", "text": "Главният мениджър на ЦСКА Стойчо Стоилов бе гост в предаването \"Тази сутрин\" по БТВ. Той говори за срещата между Бойко Борисов с босовете на трите родни гранда - Васил Божков, Гриша Ганчев и Георги Домусчиев.\"Откакто преди 3 години се създаде новият формат на първенството, има доста скандали, които притесняват нашите фенове. Тази среща беше наложителна. Да седнат и да се разберат за някои неща, като феърплея.Дано тази среща има някакъв ефект и феновете да се наслаждават на честен футбол. Вижте последните два кръга от миналия сезон. От там ще си направите изводите.Най-пресният пример е мачът за Суперкупата. Имаше ситуации, които са фрапиращи, отменен гол на Локомотив (Пловдив). Винаги грешките на съдиите са в една посока. Всеки човек бърка, но в последните 3 години бъркат в едната посока.Не вярвам, че може да се променят нещата, но нека да изчакаме. Познавам футболната действителност и за това не съм оптимист, но щом премиерът се е заел с неговия авторитет...Имаше среща, на която Левски също са изразили тази позиция. Двата най-големи клуба са потърпевши. Ние направихме постъпки, ако трябва ще стигнем и до края. Това нещо, което се случи на финала за Суперкупата - да има цензура, да не се показват дадени положения на единия отбор, да не се види, че феърплеят е нарушен.От 3 години играят с нечестни методи срещу нас и няма от какво да съм притеснен. Последната година не съм давал и интервюта след мачове, когато сме били ощетени. Няма смисъл. Не знам какво му е наред на Борислав Михайлов. От близо 15 години не сме се класирали на един голям форум. Българският футбол върви надолу.Нека се сезират органите, МВР. България е малка държава и много бързо може да се разбере кой ги прави тези неща. Напоследък е много модерно да се сезират от новините, но и там е избирателно\", заяви Стоилов.", "date": "2019.07.09", "title": "Стойчо Стоилов: От три години грешат в едната посока"}
{"url": "https://offnews.bg/ikonomika/harvatia-podade-ofitcialna-molba-za-prisaediniavane-kam-chakalniata-na-706905.html", "text": "Хърватия подаде официална молба за присъединяване към Европейския валутен механизъм, обяви председателят на Еврогрупата и министър на финансите в страната Мариу Сентену.Финансовите министри от еврозоната приветстваха молбата за присъединяване към т. нар. \"чакалня на еврозоната\" и определиха акта като знак за доверие в единната валута.Страната може да се присъедини към валутния съюз най-рано през 2023 г. Тя ще остане в механизма за проверка най-малко 2 г., преди да започне практическата подготовка за влизане в еврозоната - процес който може да отнеме още близо година.България започна същия процес миналата година и може да се присъедини към 19-членната еврозона най-рано през 2022 г.", "date": "2019.07.09", "title": "Хърватия подаде официална молба за присъединяване към чакалнята на еврозоната"}
{"url": "https://offnews.bg/obshtestvo/vodata-spira-na-tri-mesta-v-sofia-dnes-706871.html", "text": "Водоподаването в някои столични райони ще бъде прекъснато днес заради планирани ремонти, предупреждава \"Софийска вода\".Във връзка с изпълнение на инвестиционен проект за подмяна на уличен водопровод на ул. „Мелник“ в ж.к. „Света троица“, се налага спиране на водата от 9 до 18 часа на: ул. „Крум Стоянов“, ул. „Пловдив“, ул. „Мелник“, бул. „Сливница“, бл. 173 вх. Ж, З, И, бл. 354, бл. 358 и магазин „Лидл“.След възстановяване на водоснабдяването е възможно временно повишаване мътността на водата, но след реализацията на проекта хората ще почувстват значително подобреното ѝ качество.Във връзка с изграждане на сградно водопроводно отклонение на ул. „Св. Никола Нови“ в ж.к. „Надежда“ II, се налага спиране на водата от 9 до 19 ч. на: бл. 237, бл. 236, бл. 244, „ОДЗ № 38- Дора Габе“, ул. „Свети Никола Нови“, ул. „Лиса гора“, ул. „Вардар“, ул. „Търновса конституция“ №1, №3, №5, №2 и №4.Във връзка с прекъсване на сградно водопроводно отклонение на ул. „Сашо Николов - Сладура“ в кв. „Кръстова вада“, се налага спиране на водата от 10 до 18 часа на: ул. „Сашо Николов –Сладура“ от ул. „Асен Йорданов“ до ул. „Светослав Минков“ и ул. „Светослав Минков“ от №11 до №19.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2019.07.09", "title": "Водата спира на три места в София днес"}
{"url": "https://offnews.bg/futbol/levski-obiavi-nov-generalen-sponsor-706909.html", "text": "Национална лотария ще бъде официален спонсор на ПФК Левски, обявиха от клуба. Играчите ще излязат с логото на 7777.bg на екипите си още този четвъртък, 11 юли, в първия квалификационен кръг на Лига Европа срещу словашкия \"Ружомберок\".Спонсорството е част от дългосрочната политика на Национална лотария активно да подкрепя развитието на българския спорт. В рамките на съвместното партньорство ще бъдат осъществени редица интересни проекти, свързани с развитието на детско-юношеската школа на клуба и мотивацията на младите да спортуват. \"С Национална лотария тръгваме на дълъг път, по който ще се опитаме да върнем Левски към корените, към идеите и принципите, вдъхновили неговите основатели в далечната 1914 г.Това партньорство е много повече от спонсорски договор – това е социален проект, чиято цел ще бъде да възкреси любовта на младите към спорта, и в частност към футбола, както и да увеличи възможностите на всеки левскар, независимо къде по света се намира, да се докосне до \"синята\" магия и да подкрепя любимия отбор“, каза изпълнителният директор на ПФК Левски Павел Колев. „Радваме се, че Национална лотария ще подкрепи един от най-обичаните български клубове. Много ни допадна стратегията на „Левски“ за развитието на отбора и спорта в страната.Тя съвпада и с нашата политика, която се фокусира върху създаването на нови възможности за талантите на България и всички, които искат да постигнат големи спортни успехи“, заяви Милен Ганев, управляващ съдружник на Национална лотария.Новите екипи, с които футболистите на клуба ще играят през сезон 2019/20, ще бъдат официално представени на специална среща с медиите във днес, 9 юли 2019 г., в официалния магазин на ПФК „Левски“ на стадион „Виваком Арена - Георги Аспарухов“.Презентацията ще се състои от 11:00 часа, като екипировката ще бъде показана от футболисти от представителния отбор на ПФК „Левски“.", "date": "2019.07.09", "title": "Левски обяви нов генерален спонсор"}
{"url": "https://offnews.bg/politika/borisov-kam-srabskia-premier-barnabich-tolkova-vi-obicham-nishto-ne-706897.html", "text": "\"Толкова ви обичам толкова са ми приятели, как може да ме разбере по начин, по който… Викаме си посланици, правиме си… а нищо не съм рекъл.\" Така премиерът Бойко Борисов се обърна към сръбския министър-председател Ана Бърнабич след вечеря в известния ски-курорт Яхорина.Двамата разговаряха в рамките на работната вечеря в Сараево на държавите от Процеса за сътрудничество в Югоизточна Европа, а видео след срещата разпространи Министерският съвет. Борисов и Бърнабич обсъдиха появилото се дипломатическо напрежение между София и Белград заради коментари за статута на Косово.Искрите се появиха след реакция на сръбския външен министър Ивица Дачич на изказване на Борисов, че новият представител на Евросъюза по външна политика испанеца Жозеп Борел няма да защитава националната политика на Испания за Косово, а европейската. ()Дачич заяви: \"Пред сръбския си колега Борисов обясни, че никога не е имал лоши намерения към Сърбия, нито пък е търсил намеса във вътрешни ѝ работи.Ето и разговора между двамата (започва след първите 50 секунди):На срещата в Познан, където възникна напрежението, присъства и Бърнабич. Затова вчера Борисов се обърна към нея с думите: \"Ти беше там.. И се прибирам и той казал – няма да даваш акъл на външния министър…. Аз съм най-добронамереният човек за него\", уверява я българският премиер.След това двамата заговарят за строежа на магистралата до Белград и Борисов уверява, че тя ще е готова до идния септември, за \"да може да си ходят нашите у Белград да си къркат\".От разговора между двамата министър-председатели става ясно, че Борисов и Дачич не са се срещали, въпреки че първият сръбски дипломат също беше в Сараево за среща на външните министри на страните от региона.По-рано Бойко Борисов се срещна с президента на Турция Реджеп Ердоган, предстои среща с държавния глава на Северна Македония Стево Пендаровски и с председателстващия Босна и Херцеговина Милорад Додик.На срещата си с турския президент Борисов заяви, че “мирът и диалогът са най-доброто средство на дипломацията за всички държави в Евдропа“, предаде пресслужбата на Министерския съвет. Борисов и Ердоган са обсъдили задълбочаването на двустранното сътрудничество и приноса на Турция за овладяване на мигрантския поток по българската граница.„Оценяваме приноса на Турция по въпросите с миграцията и подкрепяме продължаването на добрите практики, включително прилагането на съвместната декларация межди ЕС и Турция от 18 март 2016“, е заявил на срещата премиерът Борисов. „Страните кандидатки за членство в ЕС, включително Турция, са наши непосредствени съседи и ние имаме интерес да изградим регион на стабилност, сигурност и просперитет, в които ценностите и принципите на ЕС са гарантирани“, изтъкнал пред турския президент българският министър-председател.", "date": "2019.07.09", "title": "Борисов към сръбския премиер Бърнабич: Толкова ви обичам, нищо не съм рекъл (видео)"}
{"url": "https://offnews.bg/112/mazh-ubi-zhena-si-pred-detcata-im-v-glozhene-706914.html", "text": "37-годишен мъж е убил 28-годишна си жена в село Гложене, след което се е опитал да се самоубие.Сигналът е подаден около полунощ, съобщи Областната дирекция на МВР във Враца.След пиянски запой и скандал Григор Г. намушкал с кухненски нож Галина. Жената издъхнала на място. След това опитал да се самоубие.По неофициална информация престъплението е извършено пред двете малки деца на двойката, пише dir.bg.Пристигналият на място екип на Спешна помощ установил голямата кръвозагуба на мъжа и го откарал във врачанската болница. Там го стабилизирали. Той е под полицейска охрана.Врачански сайтове съобщават, че преди седмица Галина е била пребита от мъжа си. Дали полицията е предприела нещо след това не е известно.Сега на място текат процесуално-следствени действия, а полицията уточнява, че тепърва ще се изясняват причините за тежкото престъпление.", "date": "2019.07.09", "title": "Мъж уби жена си пред децата им в Гложене"}
{"url": "https://offnews.bg/obshtestvo/studen-front-ni-nosi-viatar-i-dazhd-s-gramotevitci-706868.html", "text": "Днес през страната ще преминава студен атмосферен фронт. Сутринта ще бъде предимно слънчево, но около обяд облачността ще се увеличава и след пладне на много места, главно в Централна и Източна България, ще има валежи от дъжд, прогнозира Националният институт по метеорология и хидрология. На места валежите ще са временно интензивни и придружени с гръмотевици. Ще духа умерен до силен вятър от север-северозапад, преди обяд в Източна България - от югоизток.Максималните температури ще са предимно между 26° и 31°, в София - 26 градуса.В планините облачността ще е значителна и след обяд, главно в масивите от Централна и Източна България, ще има валежи и гръмотевици. На места явленията ще са временно интензивни. Ще духа умерен и силен северозападен вятър. Максималната температура на височина 1200 метра ще е около 19°, на 2000 метра - около 13°.По Черноморието облачността ще е значителна и след обяд ще превали и прегърми. Ще духа до умерен юг-югоизточен вятър, който по-късно през деня ще се ориентира от север-северозапад и временно ще се усили. Максималните температури ще са 25° - 27°. Вълнението на морето ще е 1 - 2 бала. Температурата на морската вода е 26° - 28°.Днес слънцето изгрява в 5:57 часа и залязва в 21:06 часа.", "date": "2019.07.09", "title": "Студен фронт ни носи вятър и дъжд с гръмотевици"}
{"url": "https://offnews.bg/zvezdi/sting-otmeni-kontcert-po-meditcinski-prichini-706900.html", "text": "Стинг отмени концерт по медицински причини.Чрез съобщение в Туитър британският певец съобщи, че заради указания от лекаря му се налага да отмени концерта си в Белгия.67-годишния британски изпълнител трябваше да участва със собствен рецитал на джаз фестивала в Гент снощи, но концертът не се състоя.\r\n", "date": "2019.07.09", "title": "Стинг отмени концерт по медицински причини"}
{"url": "https://offnews.bg/sviat/hiliadi-iskat-ostavka-na-pravitelstvoto-v-albania-na-protest-v-stolitc-706898.html", "text": "Хиляди протестиращи поискаха оставка на албанското правителство на протест в столицата Тирана, предаде Ройтерс.Опозиционните партии възобновиха протестите срещу премиера Еди Рама, след като на 30 юни бойкотираха местните избори. Този път протестът протече мирно, а пред множеството говори лидерът на Демократическата партия Лулзим Баша.Албанците ще използват всяка улица и всяко средство, за да отстранят Рама, без чието напускане няма да има европейска интеграция, обяви той пред кабинета на Рама и го призова да подаде оставка.Позицията на премиера е, че опозицията иска да спре съдебната реформа, чиято цел е борба с корупцията.Опозиционните протести започнаха в средата на февруари. Те обвиняват управляващите във връзки с организираната престъпност. Противниците на Еди Рама искат нови предсрочни избори. Вчерашната демонстрация е десетата по ред.", "date": "2019.07.09", "title": "Хиляди искат оставка на правителството в Албания на протест в столицата Тирана"}
{"url": "https://offnews.bg/zdrave-i-krasota/da-izgorim-kaloriite-706895.html", "text": "Не всички, които искат да отслабнат, обичат спорта. Ако ненавиждате тичането, но искате да свалите излишните килограми, ето няколко алтернативи на сутрешния крос:Скачане на въжеС тази любима детска игра можете да изгорите до 1000 калории за час. Значение имат теглото ви и честотата на скачане. Не се стремете да скачате без прекъсване, бързо ще се уморите. Правете серии, колкото позволява издръжливостта ви, а след това почивайте минута-две.ПлуванеАктивното плуване изгаря до 800 калории за час. Този вид спорт активизира всички мускулни групи и има общоукрепващ и тонизиращ ефект.БатутИзгаря до 600 калории за час, независимо от размера на батута. Спазвайте техниката за безопасност.Каране на колелоМного подходящ спорт за укрепване на сърдечно-съдовата система и белите дробове. Скоростта на изгаряне на калориите зависи от интензивността на движение.ГребанеС него можете да се занимавате и на тренажор. Изгаря до 700 калории за час и тренира всички групи мускули.", "date": "2019.07.09", "title": "Да изгорим калориите"}
{"url": "https://offnews.bg/obshtestvo/unss-obiavi-parvoto-si-klasirane-706918.html", "text": "УНСС обяви първото си класиране днес.Резултатите са обявени в сайта на УНСС и чрез SMS до кандидат-студентите. Срокът за записване или потвърждаване за следващите класирания е от 10 до 13 юли. Второто класиране е на 16 юли.Най-предпочитаните професионални направления и поднаправления (в които са включени 43 бакалавърски специалности), посочени на първо място, са „Финанси, счетоводство и контрол“, „Икономика и бизнес“, „Икономика на инфраструктурата“ и „Право“.През новата учебна година в УНСС ще бъдат приети 3140 първокурсници, държавна поръчка, в редовна и дистанционна форма на обучение.", "date": "2019.07.09", "title": "УНСС обяви първото си класиране"}
{"url": "https://offnews.bg/temida/rumanetcat-pregazil-dete-v-morskata-gradina-na-varna-s-nov-opit-da-i-706899.html", "text": "Румънецът, прегазил 4-годишно дете на паркинг в Морската градина на Варна, прави нов опит да излезе на свобода, предаде БНТ.Адриан Крецу обжалва решението на Окръжния съд от преди седмица, което го оставя в ареста.32-годишният мъж е обвинен в причиняване смъртта на дете по непредпазливост и може да режи в затвора между 2 и 6 г.На предишното заседание Крецу се разплака. Каза, че съжалява и обясни, че не е разбрал как е станал инцидентът. В кръвта му не бяха открити алкохол и наркотици. Съдът го остави в ареста заради тежкото престъпление, липсата на постоянен адрес в България и опасността да се укрие.", "date": "2019.07.09", "title": "Румънецът, прегазил дете в Морската градина на Варна, с нов опит да излезе на свобода"}
{"url": "https://offnews.bg/zvezdi/fenove-na-majkal-dzheksan-sadiat-hbo-zaradi-dokumentalen-film-706911.html", "text": "Във Франция бе заведено дело срещу опетняването на паметта на Майкъл Джексън чрез новия документален филм на HBO „Да напуснеш Невърленд“, съобщава NDTV. Жалбата е подадена от почитатели на Краля на попа, който почина през 2009 г.Филмът разказва историите на Джеймс Сейфчък и Уейд Робсън. Твърди се, че те са били малтретирани сексуално от поп звездата в продължение на години. Всичко започнало, когато били около 7-годишни.Режисьорът Дан Рийд създава филма си въз основа техните разкази и добавя архивен филмов и снимков материал. Включени са интервюта с майките на Сейфчък и Робсън и с други техни роднини.Феновете смятат, че филмът третира като факти недоказани твърдения. Смятат, че историите са представени едностранчиво, така че да привлекат емоционално зрителите на своя страна. Според основния адвокат на феновете по делото - Еманюел Людо - обвиненията на Уейд и Джеймс са „същинско линчуване“.Почитателите на Джексън не претендират за пари. Искат обезщетение от едно евро.Сейфчък и Робсън не се явиха в съда за делото, нито упълномощиха адвокати, които да ги представляват.То се води във Франция, тъй като законът там осигурява посмъртно защита срещу клевета, за разлика от закона във Великобритания и САЩ. \"Във Франция не можеш да си позволяваш да петниш паметта на мъртвите“, каза адв. Людо.Делото е заведено в Орлеан, Централна Франция. Съдебното решение се очаква на 4 октомври.От Filmsociety.bg припомнят, че в предаването на Опра Уинфри Дан Рийд заявява, че не е дал възможност за отговор на другата страна – например на адвокатите на Майкъл Джексън или негови приближени от онова време, защото е искал да се фокусира върху съдбите на Сейфчък и Робсън.", "date": "2019.07.09", "title": "Фенове на Майкъл Джексън съдят HBO заради документален филм"}
{"url": "https://offnews.bg/zdrave/alkoholat-e-naj-opasniat-narkotik-706917.html", "text": "Глобалната комисия по наркополитика публикува доклад, в който призова да се преразгледа класификацията на наркотичните вещества на ООН, одобрена преди половин век. Алкохолът се оказва на първо място по потенциални вреди за обкръжението на пристрастения. Точно под негово въздействие са най-честите случаи на насилие и убийства.Учените са стигнали до извода, че най-опасен за обществото е алкохолът. Той изпреварва хероина и крека, се съобщава в доклада на Глобалната комисия за политика по наркотиците. Изводите се базират на изследвания на британски учени, които са оценили вредните вещества по 16 критерия. Девет от тях се отнасят до вредите, които причиняват на човека, който употребява конкретното вещество, а седем други критерия са свързани с вредата за околните.Според авторите на доклада, класификацията на наркотичните вещества е остаряла. По думите им, заради законодателни бариери, 83% от населението на планетата няма достъп до опиоидни обезболяващи. В доклада се споменава за опасностите от алкохола и цигарите, които обаче не са забранени със закон.Лидери по степен на вредност за здравето, освен алкохола, са крекът, хероинът и метаамфетамините. Цигарите заемат 6-то място.В Глобалната комисия членуват известни личности от сферата на политиката и бизнеса, сред които Ричард Брансън, бившият президент на Полша Александър Квашневски, бившите премиери на Нова Зеландия и Гърция - Хелън Кларк и Геориус Папандреу-младши, както и експрезидентът на Португалия Хорхе Сампайо.", "date": "2019.07.09", "title": "Алкохолът е най-опасният наркотик"}
{"url": "https://offnews.bg/na-tozi-den/169-g-ot-rozhdenieto-na-ivan-vazov-706902.html", "text": "България отбелязва 169-тата година от рождението на Иван Вазов.В София Патриархът на българската литература ще бъде почетен пред паметника на писателя в градинката на храм \"Света София\".В родния му град Сопот тържествата ще започнат със света литургия в църквата \"Св.св. Петър и Павел\" и ще продължат с рецитал на ученици в къщата музей \"Иван Вазов\".Сопотчани ще имат шанса да се срещнат и с тазгодишния носител на Национална литературна награда на името на Вазов - Милен Русков. Веднага след това авторът ще засади традиционното иглолистно дръвче в парка до къщата музей.", "date": "2019.07.09", "title": "169 г. от рождението на Иван Вазов"}
{"url": "https://offnews.bg/tehnologii/s-kakvi-kupoli-shte-strelia-balgarskata-armia-706933.html", "text": "Макар че сагата със закупуването на изтребител за Българската армия още не е приключила, друга голяма оръжейна сделка чука на вратата. Тя е за закупуване на 158 броя бойни машини на пехотата (БМП), а индикативната й стойност 1,4 млрд. лева - приблизително половината от парите, които ще ни излязат самолетите, чиято цена още не е окончателно ясна, но се оценява между 2 и 3 млрд. лева.Процесът е доста напреднал - в момента се чака четирите фирми, които участват в процедурата да подадат офертите си.Възможните кандидати са финландската Patria, американската General Dynamics с машината GDLS, германската Boxer на компанията Artec и френската Nexter.Две от машините - Patria и Nexter кандидатстват с един и същ купол, изработен от компанията John Cockerill.Когато говорим за БМП-та, условно можем да разделим машината на две. Едната половина е ходовата част. Другата, много по-важна половина, от която реално зависи доколко добра е машината е куполът, в който влиза и оръдието, и управлението на машината и стрелбата. Затова не е тайна, че изборът ще зависи най-вече от качествата на куполите на кандидатите.Наскоро John Cockerill (бившата CMI defense) представи своя купол, а миналата седмица представи и симулатора, на който ще се обучават военните, изработен от компанията Agueris, която е 100% собственост на John Cockerill.С какво се похвалиха John Cockerill - един от големите световни производители на оръжие, с оборот от 1,3 млрд. долара годишно? Според  Беър Мидкиф, вицепрезидент \"Продажби и маркетинг\" за Централна и Източна Европа, най-голямото предимство на техните куполи е бързата и лесна заменяемост на оръдието. Ако за мисия в градски условия ви е нужно 30мм оръдие, тръгвате с него, но ако на следващия ден се наложи мисия в пустинни условия, са нужни само 2 часа, за да се смени оръдието с 40-милиметрово.И още един аргумент, специално за българските условия - армията ни разполага с огромно количество снаряди по съветски стандарт. Която от четирите машини да изберем, тя ще е с натовски стандарт снаряди. Но на куполите на John Cockerill, с които кандидатстват машините Patria и Nexter, могат да се инсталират оръдия по съветски стандарт, с които да провеждаме учения, оползотворявайки старите снаряди, които иначе трябва да унищожим, което също струва пари.Другото предимство, с което се горедят от John Cockerill е бързината, с която могат да изпълнят поръчката. В заводите им в Белгия се произвеждат по 20 купола месечно, което гарантира много скорошна доставка.На зрелищна презентация миналата седмица дъщерната им компания Агерис (Agueris) представи и симулаторите, на които биха се обучавали военните, ако бъдат избрани тези куполи. За неизкушен от военната техника човек, те приличат на електронна игра, при това не от най-сложните. За изкушените пък вероятно казва много фактът, че програмите на симулатора са изработени от легендарен офицер от френския легион и според производителя в тях са заложени най-съвременните достижения на съвременната тактика.Ако бъдат избрани куполите на John Cockerill, производителят им Агерис предлага 2 класни стаи със симулатори, в които едновременно да се обучават 2 взвода. Важно е не само водачът да се научи да управлява машината, а мерачът да стреля, още по-важно е машините в състава на един взвод да си комуникират помежду си, а най-важно е два взвода да знаят какво прави всяка една машина от тях.От Агерис са особено горди с мобилния си симулатор - нещо като качена на ТИР класна стая, която може да стигне досами театъра на бойните действия и в нея военните да изрепетират битката в максимално близки условия до реалните.", "date": "2019.07.09", "title": "С какви куполи ще стреля Българската армия"}
{"url": "https://offnews.bg/futbol/levski-shte-zalaga-na-kirilitcata-video-706916.html", "text": "Новият курс съм побългаряване на Левски ще премине и през изписване на имената на футболистите на кирилица на гърба на фланелките.Това стана ясно на представянето на новата екипировка на 26-кратните шампиони днес на \"Герена\". Това ще важи обаче само за двубоите от вътрешния шампионат, докато в Европа имената на Станислав Костов и компания ще бъдат изписвани на латиница, каквито са изискванията.За първи път обаче \"сините\" ще изписват имената на своите звезди на роден език, след като досега винаги е било на латиница. На фланелките се завръща и буква \"Л\" главно, има жълто-червена лента, а от вътрешната страна като интересен детайл е поставен първия печат на клуба.Политиката отговаря на амбициите на сините да залагат на повече качествени български играчи, а не на чужденци. Така например последните нови попълнения на гранда бяха перспективните играчи на Септември Златко Димитров и Асен Чандъров.", "date": "2019.07.09", "title": "Левски ще залага на кирилицата (видео)"}
{"url": "https://offnews.bg/politika/bsp-obiavi-kandidat-kmetovete-si-za-6-stolichni-rajona-706941.html", "text": "БСП–София издигна първите кандидати за районни кметове за вота през есента, съобщи пресцентърът на партията.Районните организации на левицата в „Изгрев“, „Красна поляна“, „Връбница“, „Надежда“, „Студентски“ и „Овча купел“ обявиха своите кандидати.Кандидатът на социалистите в „Изгрев“ е д-р Делян Георгиев. Той е на 33 години и е лекар в Спешна медицинска помощ - София. Баща е на 3 деца.Районната организация в „Красна поляна“ реши да подкрепи Георги Миланов, издигнат от Инициативен комитет „Бъдеще за Красна поляна“. Миланов е на 43 години, предприемач в сферата на телекомуникациите.Във „Връбница“ БСП издига Владимир Петров, който е на 35 години и е магистър по „Финанси и счетоводство“.В „Надежда“ БСП излъчи за кандидат-кмет адвокат Стоян Цветков, на 44 години.В район „Студентски“ социалистите издигат 27-годишния юрист Георги Йорданов, в момента докторант по „Политология“.БСП–Овча купел ще подкрепи издигнатия от инициативен комитет Ангел Маринов. Той е юрист, експерт по национална сигурност, на 56 години.", "date": "2019.07.09", "title": "БСП обяви кандидат-кметовете си за 6 столични района"}
{"url": "https://offnews.bg/vodni/antani-ivanov-se-zakani-otnovo-da-podobri-natcionalnia-si-rekord-706942.html", "text": "Младият ни талант в плуванието Антъни Иванов обеща участие на финал на 18-ото световно първенство по плувни спортове в Гуангжу (Южна Корея) от 12 до 28 юли.Българинът, който от почти година живее и учи в Съединените щати, определи студенскотото първенство зад Океана, в което е участвал, като \"олимпийски игри в малък басейн\".\"Всичко е наред, готов съм да плувам под националния си рекорд на 200 метра бътерфлай. Ако това се случи, със сигурност ще се мине през финал. Освен ако постиженията не се дигнат толкова, че да е недостижим финалът.Но не мисля, че това ще се случи. Смятам, че финалът ще се затвори както преди две години, тогава го затворих аз, сега няма да го затворя. Надявам се да го затвори някой по-бавен от мен\", каза Иванов.Освен него, на световното ще участват Светлозар Николов, Любомир Епитропов, Лъчезар Шумков, Калоян Братанов и Габриела Георгиева. Отборът заминава за световното в понеделник и пристига в Корея на следващия ден след обяд.Генералният мениджър на националните отбори Кристиян Минковски похвали Антъни, че с постиженията си е мотивирал участниците ни на европейското първенство за юноши в Казан.На него петимата ни плувци записаха един медал (второ място на 100 метра бътерфлай на Йосиф Миладинов), пет участия във финали и регистрирани 10 поправки на национални рекорди за мъже, плюс още 9 рекорда за юноши. И за пръв път от 1987 г. – участие на финал в смесената щафета.", "date": "2019.07.09", "title": "Антъни Иванов се закани отново да подобри националния си рекорд"}
{"url": "https://offnews.bg/kultura/posledni-novini-za-kontcerta-na-black-stone-cherry-706939.html", "text": "Концертът на Black Stone Cherry e тази сряда, 10 юли, от 19:00 часа в столичния клуб Mixtape 5, като по повода организаторите пускат последна информация.Вечерта ще протече при следната програма: - 19:00 часа – Отваряне на вратите;- 19:30 часа – Sevi;- 20:45 часа – Black Stone Cherry;- 22:30 часа – Очакван край.Не пропускайте един от най-дългите сетове и първия концерт у нас на рокаджиите от Кентъки Black Stone Cherry.От BGTSC напомнят, че обща цел е по време на събитието е да няма инциденти, а само положителни емоции. Затова е необходимо всички желаещи да посетят концерта да спазват неговите правила.Билетът е ценен. Пазете го и не го давайте на никой друг освен на оторизирания персонал на входа. Изгубен или повреден билет не се възстановява. Билетът и акредитациите не дават достъп до сервизните площи и служебните помещения.Едно лице може да придружава максимум двама непълнолетни или деца.  Научете още за Правилата на клуба за .За повече информация по тези въпроси се обърнете към клуба.Животни няма да се допускат в зоната на концерта.Забранено е внасянето на:- храни и напитки;- видео камери и фотоапарати със сменяеми обективи;- аудио записващи устройства;- оръжие;- всякакви остри и опасни предмети като ножове, чадъри и т.н.- стъклени бутилки;- преносимо лазерно оборудване.За това събитие снимките на групите ще са разрешени само от акредитираните за това лица, те ще имат отличителни знаци. Използването на светкавица, в това число и на акредитираните фотографи, е строго забранено. Използването на видео и аудио записващи устройства може да бъде използвани само от акредитираните за това лица.Филмирането на събитието без разрешението на групите е забранено и подсъдно.Алкохол , опиати, наркотични вещества и пушене:Внасянето на алкохол, опиати и наркотични вещества на територията на концерта е забранено. Посетители с неадекватно поведение няма да бъдат допускани в зоната и няма да им бъде възвърната стойността на билета. На лица под 18 години алкохол няма да се продава.ПУШЕНЕТО В КЛУБА Е АБСОЛЮТНО ЗАБРАНЕНО. Това може да става само извън него. ЛИЦАТА НАРУШИЛИ ЗАБРАНАТА ЩЕ БЪДАТ ИЗВЕЖДАНИ БЕЗ ВЪЗСТАНОВЯВАНЕ НА ПАРИТЕ ЗА БИЛЕТА! Ползвателите на електронни цигари и „бездимни“ устройства трябва да се съобразяват и не злоупотребяват с търпението на околните, а да споделят правилата за всички пушачи.Изхвърляйте боклуците на определеното за тях място. Пазете и не замърсявайте.Антисоциално поведение:Всеки, който проявява агресивно и антисоциално поведение, ще бъде изведен извън зоната на концерта, без възможност за връщане на парите за билета. Моля, сигнализирайте за такова поведение на охраната или персонала на клуба. Всеки има правото да се забавлява в безопасна обстановка.Билети за събитието се продават онлайн и в мрежата на Евентим, а някои от местата, на които можете да ги намерите, са Бензиностанции OMV, Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.В момента и до деня на концерта цената на билета ще е 40 лева. В деня на събитието и на място в клуба цената на входа ще е 45 лева.", "date": "2019.07.09", "title": "Последни новини за концерта на Black Stone Cherry"}
{"url": "https://offnews.bg/ikonomika/obsazhdat-vkliuchvaneto-na-poveche-balgarski-sezonni-plodove-v-bezplat-706919.html", "text": "Включването на повече сезонни български плодове към безплатната закуска на децата по схемите \"Училищен плод\" и \"Училищно мляко\" обсъдиха експерти и производители, съобщи пресцентърът на земеделското министерство. Целта е разнообразяване на менюто за децата в предучилищните групи и началния училищен етап.Осем асоциации на производители и търговци на мляко, плодове и зеленчуци, както и представители на министерствата на образованието и здравеопазването, директори на училища и детски градини се включиха в срещата в Министерство на земеделието, храните и горите, инициирана от зам.-министър Чавдар Маринов.Предстои изготвяне на нова наредба, чрез която да бъдат въведени промени в нормативната база, уреждаща прилагането на училищните схеми.На участниците в срещата беше даден двуседмичен срок за представянето на писмени предложения.Планира се промените да влязат в сила за учебната 2020/2021 година.", "date": "2019.07.09", "title": "Обсъждат включването на повече български сезонни плодове в безплатната закуска на децата"}
{"url": "https://offnews.bg/futbol/stojcho-stoev-opitvam-se-da-predam-moeto-spokojstvie-na-futbolistite-706940.html", "text": "Треньорът на Лудогорец Стойчо Стоев сподели, че очаква труден мач срещу Ференцварош. Специалистът говори при заминаването на \"зелените\" за Будапеща. Двубоят с Ференцварош от квалификациите на Шампионската лига е от 21:00 часа в сряда на стадион \"Групама арена\".\"Отиваме с нагласата да победим, не просто да направим добър мач. Проучихме ги, естествено. Доста информация вече имаме. И футболистите ги гледаха. Мисля, че сме ги разучили добре.Въобще няма да подходят защитно. Те са отбор, който обича да контролира топката. Играят футбол. Изглеждат добре и в двете фази на играта.Контролът на топката ти позволява да създаваш повече голови ситуации, но не винаги е така. Стремежът ни е да контролираме топката и да създаваме положения, от които да отбележим.Въпросителни винаги има пред един треньор. Мисля, че поне за утрешния мач съм ги решил. Най-добре, ако може да запазим вратата суха и да отбележим гол.Опитвам се да предам моето спокойствие. Дано се получи, защото ще бъде напрегнат мач. Стадионът ще бъде пълен, което е хубаво. Трябва да се представим добре.Вандерсон все още лекува контузия. Опитахме се да коригираме слабостите. Ако си позволим да ги допуснем и срещу Ференцварош, ще бъдем наказани.Не отиваме да се затворим, а да играем атакуващ футбол. Няма да пренебрегваме и дефанзивната част на играта\", каза Стоев.", "date": "2019.07.09", "title": "Стойчо Стоев: Опитвам се да предам моето спокойствие на футболистите"}
{"url": "https://offnews.bg/tenis/magi-maleeva-startira-v-turnira-na-legendite-na-uimbaldan-706920.html", "text": "Магдалена Малеева ще стартира днес участието си в турнира на легендите на \"Уимбълдън\". Достигалата до 4-о място в световната ранглиста българска тенисистка ще се впусне в надпреварата на двойки, като ще си партнира с Ива Майоли. Двете ще премерят сили с двойката Мери Джо Фернандес/Ай Сугияма. Мачът започва след 19 часа.Българката и Ива Майоли от Хърватия са в група „Б“. Техни съпернички ще бъдат три бивши водачки в световната ранглиста на единично. Това са Мартина Навратилова (САЩ), която е в тандем с Кара Блек от Зимбабве,  Аранча Санчес (Испания), партнираща си с британката Ан Кеотавонг, и вече споменатите Фернандес и Сугияма.Победителите в групата играят финал срещу първите от група „А“, където личат имената на Ким Клайстерс, Марион Бартоли и Кончита Мартинес.Преди това на кортовете в английската столица предстои изключително интересна програма, като днес са мачовете от четвъртфиналите, които започват от 15,00 часаЕто и най-интересното:Централен корт1. Алисън Риск - Серина Уилямс2. Барбора Стрицова - Джоана Конта3. Мъри/Уилямс - Мартен/АтавоКорт №1 1. Симона Халеп - Шуай Жан (Кит)2. Елина Свитолина - Каролина Мухова3. Кубот/Мело - Маю/Роже-Васлан", "date": "2019.07.09", "title": "Маги Малеева стартира в турнира на легендите на Уимбълдън"}
