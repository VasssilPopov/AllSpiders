{"url": "https://offnews.bg/politika/svetlin-kolev-kachestveno-zdravoslovno-i-stimulirashto-obrazovanie-713587.html", "text": "„Разпределението на свободните места за детските градини в София е нехомогенно и непропорционално в различните райони на града. Справка в сайта на столична община показва, че има излишък от свободни места, но защо тогава много хора усещат обратното - невъзможност да запишат своето дете в детско заведение по местоживеене?”, пита кандидатът за общински съветник от ПП МИР Светлин Колев.„Абсурдно е в 21-ви век да имаме случаи на приети по 28-30, а често дори и повече деца на едно място, както е в много групи в детските градини и училищните класове в София. Претъпканите занимални и класни стаи са добавената стойност, която държавата и Столична община придават към недостига на места в детските ясли”, казва той. Според него проблемът идва от твърде малкото сгради, лошото позициониране на вече съществуващите, принципа на делегираните бюджети, както и от редица други причини, които община и държава удобно \"замитат под килима\".„Вероятно най-сериозният проблем си остава острият недостиг на персонал в учебните заведения - както педагози, така и помощен персонал. Относно яслите - освен, че са недостатъчно на брой и нямат капацитета да поемат всички деца, липсата на достатъчно служители и там е повече от осезаема”, коментира Колев.„Друга изключително важна тема е тази за сигурността на учениците и учителите, особено в контекста на наскоро случилите се абсурдни прояви на простащина и агресия в столичните училища. Задължителен е контролът на достъпа на външни лица и организации, наличието на полицейски служители в помощ на охранителните фирми, недопускане внасянето на опасни предмети и пълно видеонаблюдение, заяви кандидатът за общински съветник от ПП МИР Светлин Колев.„София претендира да бъде най-бързо развиващият се град в България. Тук децата са много, но яслите, детските градини и училищата, заедно с медицинския, педагогическия и помощния персонал - твърде малко”, отбелязва Светлин Колев. Той настоява, че е крайно време Столична община да излезе от управленския ступор, в който е изпаднала, да се обърне с лице към проблемите и най-накрая да наложи ефективни решения в спешен порядък, от които семействата в София така остро се нуждаят.", "date": "2019.10.20", "title": "Светлин Колев: Качествено, здравословно и стимулиращо образование? Мисията е възможна!"}
{"url": "https://offnews.bg/futbol/legendata-arsen-venger-obiavi-svoia-favorit-za-zlatnata-topka-713586.html", "text": "Бившият мениджър на Арсенал Арсен Венгер смята, че нападателят на Ливърпул Садио Мане заслужава да спечели приза \"Златна топка\" за тази година.Мнението на специалиста идва, въпреки че тримата финалисти за наградата вече са ясни. Това са Върджил ван Дайк (Ливърпул), Лионел Меси (Барселона) и Кристиано Роналдо (Ювентус).Това обаче не попречи на легендарния французин, който бе начело на \"артилеристите\" в продължение на 22 години, да сподели нестандартно мнение.\"Мане беше отличаващият се футболист през тази година. Бих казал, защото е боец и много ефективен. Той не се бои от никого. В момента заслужава много голямо признание\", каза Венгер.Припомняме, че през средата на септември стана ясно, че французинът ще започне работа във ФИФА. Все още обаче това не е обявено официално. Очаква се той да бъде технически директор.", "date": "2019.10.20", "title": "Легендата Арсен Венгер обяви своя фаворит за Златната топка"}
{"url": "https://offnews.bg/sviat/sasht-se-iztegliat-ot-naj-goliamata-si-baza-v-severna-siria-713592.html", "text": "Около 70 бронирани военни автомобила на САЩ с оборудване, ескортирани от хеликоптери се изтеглят от най-голямата си база \"Сарин\", намираща се в Северна Сирия, предаде АФП. Базата е разположена на границата на така наречената \"безопасна зона\". Сирийски център на наблюдение на човешките права във Великобритания заяви, че американците са се евакуирали от военната база. Според центъра военни са се насочили към град Хасака, Източна Сирия. За последните няколко дни това е четвъртото изтегляне на американските сили, които оставят провинциите Алепо и Ракка без защита. Изтеглени са и базите до градовете Манбидж и Кобане.Министърът на отбраната на САЩ Марк Еспър заяви, че съгласно сегашния план всички американски военни, напускащи Сирия, ще заминат за Западен Ирак и ще продължат операциите срещу „Ислямска държава“, за да предотвратят възраждането на групировката в тази страна.Еспър допълни, че не изключва идеята американските сили да осъществяват от Ирак контратерористични мисии вътре в Сирия. Той заяви, че е разговарял с иракския си колега за плана над 700 американски войници, напускащи Сирия, да бъдат прехвърлени в Западен Ирак. ", "date": "2019.10.20", "title": "САЩ се изтеглят от най-голямата си база в Северна Сирия"}
{"url": "https://offnews.bg/sviat/otkrita-e-naj-goliamata-nahodka-ot-mumii-713593.html", "text": "Екип от египетски археолози откри 30 древни дървени ковчега с мумии вътре. Находката е открита в южния град Луксор и е най-голямата такава за повече от век. Министерството по антики на Египет заяви в събота, че са намерени 30 цветни дървени ковчега с мъже, жени и деца в скривалище на гробището Ал-Асасиф, намиращо се в западния бряг на Луксор. Това е първото толкова голямо откритие на ковчези с мумии, намирано от 19 век насам, коментира министърът Халед Ел-Енани. Сложно издълбаните и изрисувани ковчези на възраст 3 000 години били затворени и открити в \"добро състояние на запазване, цветове и надписи\", добавил в изявлението си Ел-Енани. Мумиите са на мъже и жени свещеници, това коментира лидерът на екипа на разкопките Мустафа Вазири, а находката е датирана от 1000г. пр. н. е. по време на управлението на 22-та фараонска династия. Ковчезите с мумии ще бъдат подложени на реставрация, преди да бъдат изложени в Големия Египетски музей, който трябва да бъде открит догодина до пирамидите в Гиза. С това откритие Египет се надява да засили своя туристически сектор, който е повлиян от политическата нестабилност, когато след бунтовете през 2011г. бе свален президентът Хосни Мурабак.По-рано този месец Египет представи две археологически открития в Луксор, включително индустриална зона в Западната долина на града, известна още като Долината на маймуните. ", "date": "2019.10.20", "title": "Открита е най-голямата находка от мумии"}
{"url": "https://offnews.bg/nashite-avtori/butonche-713177.html", "text": "Горките деца, вече нямат бележници. Няма какво да крият от родителите си. Така се започва, сега ги дресират, кой казва, че не мислим за бъдещето. Тоест, някои мислят за нашето бъдеще. Има такива. Повечето от училищата преминаха на дигитален дневник. Догодина всички. Аналоговият дневник от картон и хартия вече е в миналото. Същото и с бележниците.Онзи филм, в който детето бе скрило бележника си на полилея, ще е неразбираем за поколението на нашите внуци един ден. Навлизането в личното пространство е неизбежно, жестоко, безмилостно. Но дигитализацията не се вълнува от чувствата ни. Тя е фригидна. И там ще бъде голямата драма на бъдещето. Роботите нямат чувства и няма да могат да имат, защото чувствата не са въпрос на алгоритъм. Всичко останало може да бъде преведено на алгоритмичен език, но не и желанието да се засмееш или заплачеш.Това с дневниците и бележниците е голяма революция, за която тепърва може би ще се говори. Защото ми е трудно да си представя една учителка пред пенсия, която по време на всеки учебен час влиза през дигитално устройство в електронния дневник и нанася отсъствия и оценки. Нататък вървят нещата и няма да има милост към противниците на дигитализацията. Ако ползваш мобилен телефон с копчета, проблемът си е твой, не на Системата. Играе се по нейните правила. Интересни сюжети се задават. Човешкият фактор ще бъде все по-изолиран, низвергнат и потиснат. Факт е обаче, че „разумът“ взима нещата в свои ръце. И за сърдечните ни пориви ще остава все по-малко място.Едновременно видях и прочетох едно и също нещо. По БНТ1 имаше кратък репортаж как все повече професии стават излишни. Машините, компютрите, роботите заместват човека със страшна сила през последните години. На хомо дигиталис се предоставя възможност да си имплантира чип, който да „улеснява“ живота му. Изборът е да го направи днес доброволно или след десет години доброзорно. Така или иначе, трябва да влезе във фермата за хора.Някак по онова незнайно стечение на обстоятелствата малко след предаването по телевизора отворих книгата на Ювал Ноа Харари и прочетох същите думи. Много обстойно е описано какво ни чака. Слушайте: „Компании като „Миндожо“ вече разработват интерактивни алгоритми, които не само ще ми преподават математика, физика и история, но същевременно ще ме изучават и ще знаят точно кой съм.“ Все в тоя дух, тоест, бъдещите дигитални учители и лекари ще имат индивидуален подход към всеки един ученик или пациент, няма да допускат грешки, няма да изпитват вредни емоции, ще са ефективни в много по-голяма степен.Изкуственият интелект ще умее да разпознава и емоционалното състояние на човека, ще се съобразява с чувствата му, така че не бях съвсем прав преди малко. И любовта ще стане въпрос на алгоритмично кодиране. Няма място за тревоги, все пак човешко творение ще бъде този интелект, ние сами сме си го създали. Ще има интелектчето способността да пише интригуващи романи, разкази, стихотворения дори. Ще заплита интриги и сюжети, думи и рими. Изобщо, във фермата няма да му липсва нищо на хомо дигиталис, всичко ще бъде предвидено и изчислено до детайли, ако понякога изпадне в депресия този биоробот, ще му бъдат предписани точните медикаменти и домашният компютър ще следи за редовното им приемане.Ако случайно се опита да шикалкави и ги изхвърля някъде тайно, записите от камерите плюс сензорите на мозъчните му вълни ще го докладват и ще бъдат предприети съответните мерки. Кеф на буци.Разбира се, нататък се върви с миши малки стъпчици. Няма да го стресираме този Човек. С голямо Ч. Дигитализацията е процес постепенен, плавен, нежен. Днес са бележниците и дневниците в училище, утре ще са чиповете и имплантите, бутончетата върху главите, включ – работи, изключ – спира, докато един ден някъде след половин столетие ще бъде обикновен инфрачервен баркод, татуиран невидимо върху ръката или челото. А това от коя книга беше? Или нещо си въобразявам?Вече сме в бъдещето. Компютърът вече победи шампионите по шахмат и Го. Опитвам се да се сетя за нещо, което изкуственият интелект няма да умее така, както го прави човек – не успявам. Да помогнете?А докато мислите, аз ще се изключа. От бутончето тук отзад на тила ми – изключ.", "date": "2019.10.20", "title": "Бутонче"}
{"url": "https://offnews.bg/politika/stanishev-napadna-makron-es-strada-ot-defitcit-na-liderstvo-713585.html", "text": "„Трябваше да бъдат отправени покани към Северна Македония и към Албания за започване на преговори за членство в ЕС, защото всяко действие и бездействие, както в живота, така и в политиката, има своите последици. Знакът, който Европейският съвет даде, е много негативен - за двете страни, и за Западните Балкани като цяло. Още повече, че стана ясно, че причините не са в тях – и двете правителства положиха сериозни усилия за редица реформи, които повечето от страните-членки не биха могли да направят. Тези усилия изискват кураж, който премиерите Заев и Ципрас демонстрираха и платиха политическа цена в името на една голяма цел, в името на добросъседството и на европейското бъдеще на региона.“ Това заяви лидерът на ПЕС Сергей Станишев в интервю за предаването „Неделя 150“ на БНР. Според него в дадения случай ЕС не спази собствените си обещания. “Всички знаят, че основаната причина е позицията на президента Макрон, който обяви, че иска промяна на вътрешния механизъм на ЕС за характера на воденето на преговорите. Да го беше направил преди една година! Или дори през юни т.г., когато въпросът отново се обсъждаше. Но когато се прави политика на инат, се получава така и последиците ще са за целия регион. С такива игри не се трупа авторитет.“, подчерта Станишев.Според него основната причина в дадения случай е вътрешна за Франция, и е обидно, че Макрон, който се заявява като реформатор, прави много по-малко реформи в своята страна, а дава оценки на другите. Лидерът на европейските социалисти определи случилото се като историческа грешка и изрази надежда тя да бъде преодоляна в рамките на следващата година.Станишев обърна внимание, че трябва да бъде разобличена постоянно повтарящата се измама, че двете страни не са готови за членство в ЕС. „Естествено, че не са готови, но самият процес на преговори ще продължи дълго, механизмите са променени и има много по-сериозни изисквания за постигане на резултати преди членството в ЕС. Всички знаят, че това ще отнеме години. Дали ще бъдат 7, 8 или 10 никой не може да каже, зависи от самия процес и от усилията на страните. Но когато им казваш „не“ и вратата продължава да бъде затворена, ти обезкуражаваш тези, които правят реформи и търсят добросъседство, нов стил и дух на отношенията в региона. И даваш аргументи на националистите и на ксенофобите, които през 90-те години предизвикаха тези ужасни конфликти на Балканите.“, допълни евросоциалист №1. Той определени желанието на Зоран Заев за предсрочни избори като поредна смела постъпка от негова страна.Лидерът на ПЕС се обърна към онези, в това число и в България, които гледаха на процеса като възможност за извиване на ръце и които настояваха до 15 октомври т.г. да приключи работата на съвместната историческа комисия. Той подчерта, че когато започнат преговорите, ЕС ще има повече механизми за въздействие, защото иначе хората ще са изкушени да дадат властта отново на политици като Груевски. “Помним какви бяха отношенията с България тогава - в продължение на 10 години той намираше всички поводи и аргументи, за да не подпише Договора за добросъседство. Нямаше никакъв сериозен напредък. Винаги се намираха причини да не се върви напред и да не стартира един труден и болезнен процес, с воля и поглед в бъдещето. В миналото винаги можеш да се удавиш!“По отношение на позицията, изразена от вицепремиера Красимир Каракачанов, че Брюксел заявява на Скопие и Тирана, че не са готови, да се поправят и да опитат пак, Станишев отбеляза, че е „несериозно, а и нечестно. В крайна сметка Каракачанов има близо до нулева заслуга за членството на България в ЕС, за да дава съвети на други. Подобна позиция категорично не помага по никакъв начин на българския интерес и каузи.”Засега няма нищо драматично по отношение на формирането на новата Европейска комисия, която няма да започне работа на 1 ноември т.г., но би било добре да се ускори процесът като Франция номинира друг кандидат за европейски комисар, заяви Станишев. „За социалистите обаче е много важна работната програма на новата Комисия. През лятото, когато получи, макар и минимална подкрепа от Европейския парламент, Урсула фон дер Лайен пое много конкретни ангажименти, в това число писмени. И социалистите ще настояваме в работната програма на Комисията, за която отговаря наш вицепрезидент Марош Шефчович, тези ангажименти да бъдат много конкретно изписани.Това ще бъде сериозен политически успех, защото Социалният стълб, за който се борим от години, ще стане реалност чрез конкретни механизми. Става дума и за защитата на социалните права на хората на труда и за справедливия преход към по-нисковъглеродна икономика чрез финансов механизъм за преустройство на отделни региони, за Младежкия план и много други аспекти. Това е последен шанс тази Комисия, нейната програма, нейните действия да възстановят доверието на хората в ЕС. И ние, както и преди изборите чрез нашия Манифест, така и сега със силния ни отбор начело с Франс Тимерманс, ще се борим за тази промяна. Тимерманс е първи вицепрезидент на Комисията, с изпълнителни функции, и ще отговаря за целия пакет за справедлив преход към устойчиво развитие, зелена икономика. Другите наши комисари, отговарят за ключови ресори като например икономика. Искаме този т.нар. Пакт за стабилност да стане много по-гъвкав и да се насочи към инвестиции в производство и устойчиви работни места, да отчита реалностите във всяка една страна.\"По отношение на Брекзит Станишев каза, че е важно да се избегне най-лошият сценарий - напускане на Великобритания без споразумение, защото той би имал тежки икономически и социални последици върху много граждани, които живеят там, включително и над 280 хиляди българи. \"Случващото се е резултат от политически игри и безотговорност на политиците около самия референдум, защото те създадоха очаквания, които после не можеха да бъдат реализирани. Хвърлиха страната в политически хаос и върви една игра на нерви. Другата седмица ще стане ясно дали това споразумение ще бъде гласувано от британския парламент, тогава очаквам и отговор от ЕС.Вариантите са отлагане до края на януари догодина или едно по-дълго отлагане, което може да доведе и до референдум. Ясно, че Великобритания е на ръба на възможни предсрочни избори и поведението на премиера Джонсън се мотивира най-вече от това как да ги спечели. Безотговорно е. Нека направим сравнение на поведението на Зоран Заев, който действа последователно, отговорно и поема рискове и конюнктурното, опортюнистично поведение на британския премиер. Повече европейско има в Заев, отколкото в много европейски лидери.\", констатира Станишев. Според него ЕС страда от дефицит на лидерство.", "date": "2019.10.20", "title": "Станишев нападна Макрон: ЕС страда от дефицит на лидерство"}
{"url": "https://offnews.bg/futbol/krasen-kralev-niamam-nikakvi-ambitcii-da-se-kandidatiram-za-prezident-713589.html", "text": "Министърът на младежта и спорта Красен Кралев обяви, че няма никакво намерение да се кандидатира за президент на Българския футболен съюз.Това коментира той в Русе, където беше на посещение в спортни обекти, информира БНР. Кралев поясни, че във футболните среди има достатъчно добре подготвени мениджъри, които могат да се справят със задачата да ръководят добре родната федерация.\"Казвал съм много пъти, че към премиера Борисов имам дългосрочни ангажименти. Предстои ми още дълъг път да извървя с него, така че моето място е в спортното министерство. Имам много работа, която трябва да свърша.Ако всичко е нормално, ако протече по правилата - с нормален избор на президент на БФС и на Изпълком на новия конгрес, държавата, както каза и премиерът Борисов, ще продължи да помага на футбола, защото той е изключително важен спорт с огромно социално значение\", каза Кралев.Той заяви още, че държавата не е безразлична към този вид спорт, като ролята й е да подпомага особено детско-юношеските школи. Кралев отказа да коментира кризата в българския футбол в момента, тъй като тече разследване.", "date": "2019.10.20", "title": "Красен Кралев: Нямам никакви амбиции да се кандидатирам за президент на БФС"}
{"url": "https://offnews.bg/sviat/nov-rekord-za-naj-dalag-patnicheski-polet-713594.html", "text": "Нов рекорд за най-дълъг пътнически полет беше поставен днес.За 19 часа и 16 минути самолет на австралийската авиокомпания Qantas прелетя 16 200 километра между Ню Йорк и Сидни без нито едно презареждане.Машината, с която е осъществен полетът, е Boeing 787-9.Тестът беше направен едва с 49 пътници на борда плюс кабинния екипаж, но от авиокомпанията се надяват най-дългия полет да стане редовен и да се извършва с максималния брой пасажери.В момента най-дългата редовна авиолиния е от Сингапур до Ню Йорк  и се извършва за 18 часа и 30 минути.За да се справят по-леко с дългия полет, пътниците и екипажа са имали специално меню, показателите им са следени неколкократно и дори са правени специални упражнения.Това е исторически ден не само за \"Кантас\", но и за авиацията като цяло, каза изпълнителният директор на авиокомпанията Алан Джойс след кацането на летище Кингсфорд Смит в Сидни.", "date": "2019.10.20", "title": "Нов рекорд за най-дълъг пътнически полет"}
{"url": "https://offnews.bg/politika/bdenie-pred-posolstvoto-na-frantcia-sled-reshenieto-j-da-spre-makedoni-713591.html", "text": "Бдение пред посолството на Франция в София се , след решението на Париж да спре процеса на присъединяване на Македония към европейския съюз.Бдението е насрочено за 21 октомври, понеделник, от 18:30 часа. Събитието е регистрирано във Фейсбук от скулпторът Андрей Врабчев, който се прочу с поставянето на  със светещи очи на пл. \"Гарибалди\", но по думите му оргнизатори са интелектуалците,които излязоха с декларация за рамковата позиция на МС.Ето целия призив, с който организаторите приканват към бдението:", "date": "2019.10.20", "title": "Бдение пред посолството на Франция след решението й да спре Македония за ЕС"}
{"url": "https://offnews.bg/politika/agitira-li-nezakonno-bojko-s-dzhipa-tcik-polupostanovi-che-maj-da-713601.html", "text": "ЦИК реши, че премиерът Бойко Борисов може би е агитирал незаконно, когато е возил в джипа си кандидата на ГЕРБ за кмет на Велико Търново Даниел Панов.Решението обаче е взето с 8 гласа ЗА и 5 ПРОТИВ, което е по-малко от нужното мнозинство от две трети. Така ЦИК няма да глоби Борисов, но връща за преразглеждане решението на ОИК, която го оневиняваше.Жалбата беше подадена в ОИК-Велико Търново от представляващия коалицията на БСП, АБВ и Д21 за кмет на града Стефан Антонов. ОИК се произнесе, че няма нарушение, Антонов обаче обжалва в ЦИК.Мотивът на ОИК да отхвърли жалбата е, че клипът е разпространен само във фейсбук, а социалната мрежа не е \"доставчик на медийни услуги\".ЦИК напълно отхвърля тази аргументация. Клипът не е излъчен само в личния профил на Бойко Борисов, но и в местни медии. И не е толкова важно къде е излъчен, а дали се е случило такова нещо, а ОИК изобщо не се е постарал да го установи.Не е изяснено от ОИК, но е твърде вероятно, видно от материалите, пътуването в действителност да е осъществено със служебния автомобил на премиера, ескортиран от автомобили на МВР, което е използване на публичен административен ресурс по смисъла на чл. 168, ал. 3 ИК във връзка с § 1, т. 18 от ДР на ИК.Не е обсъдено също така и обстоятелството, че във въпросния видеоматериал са използвани и деца (ученици), за което компетентна да установи наличие или не наличие на нарушение по Закона за закрила на детето, е Държавната агенция за закрила на детето и сигналът в тази му част е следвало да се изпрати по компетентност на последната, се казва в решението на ЦИК.Според подадения сигнал министър-председателят Бойко Борисов, със служебния си автомобил, който лично шофира, и с ескорт от коли на МВР е направил пътуване из града, като е беседвал в автомобила с кандидата за кмет на ПП ГЕРБ Даниел Панов, коментирайки различните обекти, през които минават, отчитайки направеното през предходния мандат на кмета и изслушвайки и коментирайки плановете му за следващия мандат.В заключение ЦИК отхвърля решението на ОИК, в което се казваше, че няма нарушение на Изборния кодекс и го връща за преразглеждане на ОИК с инструкция да се съобрази с мотивите, изложени от ЦИК.", "date": "2019.10.20", "title": "Агитира ли незаконно Бойко с джипа? ЦИК полупостанови, че май да"}
{"url": "https://offnews.bg/sviat/chaka-se-nova-goliama-demonstratcia-v-barselona-vanshno-preporachva-d-713588.html", "text": "За вечерта на 20 октомври в социалните мрежи отново е свикана демонстрация пред някои правителствени учреждения в столицата на автономна област Каталуния Барселона.По информация на българското генерално консулство в Барселона настроението сред по-голямата част от жителите е за мирни протести. Въпреки това препоръчваме на българските граждани да не предприемат без неотложна необходимост пътувания до Каталуния в дните на протестите, а постоянно пребиваващите в областта български граждани или туристи да избягват районите, в които се организират протестни мероприятия, се казва в съобщение на Министерството на външните работи, разпратено до медиите.Остават в сила и предишните предупреждения и съобщения от Министерството на външните работи на България.Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост.Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.", "date": "2019.10.20", "title": "Чака се нова голяма демонстрация в Барселона, Външно препоръчва да не се пътува натам"}
{"url": "https://offnews.bg/evropa/goria-vlak-s-futbolni-fenove-v-germania-713563.html", "text": "Пожар е избухнал снощи в един от вагоните на специален влак със стотици футболни фенове на гара \"Белвю\" в Берлин, съобщи ДПА, цитирана от БТА. Най-малко трима души са пострадали от вдишване на дим и са лекувани в болница, каза говорител на берлинската пожарна бригада.Около 700 души се намирали във влака. Пътуването било организирано от група на привържениците на футболния отбор - Supporters Crew Freiburg. Всички вагони на горящия влак са били евакуирани, както и два влака от градската железница, които се намирали на гарата по същото време.Гарата е била затворена за движение за локалните и междуградските влакове.Влакът е на частна компания и връщал у дома фенове на \"Фрайбург\" след мача от Бундеслигата със столичния \"Унион Берлин\". Според федералната полиция влакът спрял в 20:00 часа на гара \"Белвю\", малко след потеглянето си, когато бил видян дим. Един вагон е изгорял напълно. Пожарът е бил потушен два часа по-късно.", "date": "2019.10.20", "title": "Горя влак с футболни фенове в Германия"}
{"url": "https://offnews.bg/112/tragedia-petima-zaginali-v-katastrofa-kraj-omurtag-sred-tiah-sa-i-dv-713597.html", "text": "Петима души, сред тях и две деца, са загинали при челен сблъсък между два леки автомобила на пътя София-Варна в участъка между Омуртаг и Антоново, съобщи пресцентърът на МВР.Сигналът за тежкият пътен инцидент е получен около 16:25 часа. Той е станал близо до разклона за село Камбурово.„Рено Каджар” със софийска регистрация, пътуващо в посока София и с регистрация от столицата, внезапно е навлязло в насрещната лента и е ударило челно шуменски „Ситроен”, в който са пътували мъж и жена, вероятно семейство, както и две деца на възраст около 3 и около 10 г.Всички в ситроена са загинали.Загинал е и шофьорът на реното, чиято видима възраст е над 60 години.Той е излязъл внезапно от платното си и с висока скорост е ударил ситроена, сочат първоначалните данни. Движението в участъка беше пренасочено през селата Антоново- Изворово- Камбурово в продължение на 4 часа и беше пуснато малко преди 20 часа.", "date": "2019.10.20", "title": "Трагедия: Петима загинали в катастрофа край Омуртаг. Сред тях са и две деца (обновена)"}
{"url": "https://offnews.bg/futbol/lokomotiv-udari-tcska-v-plovdiv-sas-samnitelen-gol-713608.html", "text": "ЦСКА загуби с 0:1 при гостуването на Локомотив в Пловдив в двубой от 13-ия кръг на Първа лига. Двубоят беше официален дебют за новия треньор на столичани Милош Крушчич.Единственото попадение в мача падна в 16-ата минута, когато се разписа Йосип Томашевич. При отбелязването на гола остана сериозни съмнения за засада на хърватина, който в края на мача беше изгонен с втори жълт картон.В 19-та капитанът на ЦСКА Петър Занев удари греда, а добри възможности за гол във вратата на Локомотив пропуснаха Али Соу, Тони Уот и Кристиян Малинов.Съмнителният гол не беше единственият скандал в този мач. От клуба се оплакаха, че са пристигнали на стадион \"Локомотив\" с 30 минути закъснение, заради забавяне на полицейския кордон, който придружава отбора от хотела до стадиона.Според наредбата на БФС всеки тим трябва да бъде на съоръжението 90 минути преди старта на мача, а армейците са стигнали  чак в 16:43 часа. В резултат е била нарушена програмата за загрявка на футболистите преди началото на друбоя срещу Локомотив (Пловдив).Загубата в Пловдив отдалечи ЦСКА от върха в класирането, като изоставането вече е доста сериозно - 7 точки от Левски и Локомотив Пловдив и на 11 от шампиона Лудогорец.В следващия кръг на 30 октомври ЦСКА гостува на Етър във Велико Търново.", "date": "2019.10.20", "title": "Локомотив удари ЦСКА в Пловдив със съмнителен гол"}
{"url": "https://offnews.bg/evropa/boris-dzhonsan-izprati-pismo-bez-podpis-za-otlagane-na-brekzit-713564.html", "text": "Британският премиер Борис Джонсън е изпратил неподписано писмо до Европейския съюз с искане за отлагане на Брекзит, твърди източник от \"Даунинг стрийт\". Искането е било съпроводено с второ писмо, подписано от премиера, в което се казва, че той е убеден, че отлагането е грешка.По закон премиерът се задължава да поиска отлагане на датата, фиксирана сега на 31 октомври, след като загуби вота в Камарата на общините.Председателят на Съвета на Европа Доналд Туск написа в социалната мрежа Туитър, че е получил искането за отсрочка. Той не даде подробности за съдържанието на писмото, но отбеляза, че ще започне консултации с европейските лидери.Посланиците на страните-членки на ЕС се събират тази сутрин, за да обсъдят официален отговор на британската молба за отлагане на Брекзит.Според наличната информация във второто писмо Борис Джонсън призовава европейските лидери да помолят депутатите да преосмислят решението си и да гласуват за сделката, постигната между Лондон и Брюксел, без да има ново отлагане.Според британски медии Туск е получил три писма от Лондон. Едното е ксерокскопие без подпис от премиера на законодателния текст, задължаващ правителството да поиска отлагане с три месеца. Второто е обяснителна бележка от посланика на Великобритания в Брюксел Тим Бароу, че документът се изпраща изрично по инициатива на парламента. Третото е лично писмо, вече с премиерския подпис, в което той заявява, че не желае отсрочка. Трите бяха публикувани от британски медии и политици.Копия са изпратени до председателя на Европейската комисия Жан-Клод Юнкер, председателя на Европейския парламент Давид Сасоли и до членовете на Европейския съвет.На извънредното заседание на Камарата на общините в събота депутатите гласуваха поправка, която блокира гласуването на сделката на Джонсън за Брекзит, докато в парламента не бъде одобрено необходимото законодателство за превръщането ѝ в закон.В отделно писмо до депутатите Борис Джонсън ги предупреждава, че ЕС може да отхвърли искането на парламента и че той няма да договаря нова отсрочка на Брекзит.", "date": "2019.10.20", "title": "Борис Джонсън изпрати писмо без подпис за отлагане на Брекзит"}
{"url": "https://offnews.bg/politika/ivo-hristov-brekzit-prevrashta-poniatieto-demokratcia-v-karikatura-713590.html", "text": "\"Брекзит стана заложник на вътрешната политика във Великобритания. Има много хора в консервативната партия, които недолюбват премиера Джонсън. Има много хора в лейбъристката партия, които не харесват своя лидер Корбин. Налице е враждебно отношение на целия парламент към изпълнителната власт - втори британски премиер е саботиран от парламента. Има разкол в британското общество. В резултат - всеки реди своята краткосрочна и средносрочна политическа стратегия на британски терен, ползвайки Брекзит като лост. Затова и няма особен напредък. Въпросът \"Брекзит\" дискредитира самия концепт за демокрация. Когато в продължение на безкрайни месеци наблюдаваме как демократичните институции се саботират една друга, а демократични държави и образувания не успяват да постигнат съгласие, това превръща самото понятие \"демокрация\" в някакъв вид карикатура в очите на множеството и това е опасно.\"Това коментира Иво Христов, член на Групата на Прогресивния алианс на социалистите и демократите в Европейския парламент, в студиото на предаването \"Денят с Георги Любенов\" по Българската национална телевизия. Христов определи като \"крайно неубедителни\" изслушванията на някои от кандидатите за еврокомисари, на които е присъствал. \"Европа почива все повече на труден компромис - компромис между страните членки относно разпределението на портфейлите, компромис между партийните групи в Европейския парламент относно формирането на мнозинство и пак - разпределението на портфейлите, като втора цедка, компромис между водещите институции на Съюза. Като се насложат тези три компромиса, резултатът винаги е посредствен. Затова Европа има все по-посредствени лидери. Беше време, когато начело на Комисията стоеше човек като Жак Делор, който постигна и единното европейско пространство, и общата валута - все неща, от които се ползваме всички. Оттогава насетне се изредиха лидери като много спорния Барозу, като осмивания от всички Жан-Клод Юнкер, и сега - зле приетата от всички още от самото начало Урсула фон дер Лайен. Така че не съм оптимист относно бъдещето на тази комисия, която скърца още преди да е започнала\", каза Христов. По думите му европейските институции се нуждаят от преосмисляне по принцип. \"Що за парламент е този, който не разполага с право на законодателна инициатива? Това не е точно парламент. Очевидно е, че Европа има нужда от нов договор. Тя пропусна да се сдобие с конституция навремето, което пречупи цялата европейска интеграция и оттогава се трупат грешки и компромиси, както и къси съединения на различни нива. Ако не преоделеем този етап, в краткосрочен план ще губим все повече ролята си на икономически гигант, а тъй като и без друго не разполагаме с военна сила и със самостоятелна обща външна политика, ще се превърнем във второстепенен актьор.\"Според Иво Христов, от европейска гледна точка, позицията на Макрон относно Северна Македония изглежда абсолютно обоснована. \"Да се абстрахираме от нашата българска логорея, която преминава през всякакви фази - на братуване, на неизменна подкрепа, на големи подаръци, които не срещат никакво разбиране у нашите съседи... Ние пропуснахме златния шанс да изчистим нашите спорове - това, което направиха гърците след десетилетна безкомпромисност. Сега очакваме някаква комисия да изчисти въпроса за общото минало, което, разбира се, няма как да стане. Очевидно е, че Съюзът не функционира и със сегашните държави членки - какво би станало, ако се присъединят още? Европа все още се пита какво се случва с България и Румъния, които на десетата година от членството си все още не успяват да се справят с проблемите си в сферата на правосъдието и вътрешния ред. Очаквам поредния аморфен доклад през тази седмица, който ще бъде подарък за нашето правителство, както всеки път. Но този механизъм доказа в каква степен Европа е неспособна да оказва реално въздействие. Нещо повече - той бе приватизиран от Брюксел и превърнат в инструмент за порочна партийна политическа подкрепа за партньора на Европейската народна партия, в случая - за ГЕРБ.\"В студиото на БНТ евродепутатът каза още, че според него разширяването на ЕС е приключил въпрос. По думите му всички страни, които чакат на вратата, ще бъдат поставени в положението на Турция - безкрайни преговори и някакъв модус на сътрудничество между тях и ЕС. \"Макрон блокира членството на Македония, а нашите политици, които бяха свикани при президента Румен Радев преди седмица и които на излизане правеха твърди декларации относно съхраняването на нашата история, правенето на компромиси и т.н., както виждате - дадоха картбланш за започването на преговори.\" Според Иво Христов президентът Радев е бил абсолютно прав, казвайки, че не може историята и езикът да са разменна монета. \"Ние трябва да имаме последователна позиция.\"Евродепутатът коментира и ситуацията в Сирия и действията на турския президент Реджеп Ердоган. \"Бурето с барут е много близо до България и това не може да не буди тревога у нас. Много често правоверните медии в България представят безволевата позиция на премиера Борисов като някакъв вид държавническа мъдрост, всъщност тя е плод на абсолютна зависимост на Борисов от Ердоган. Борисов е негов говорител в Европа. Ситуацията е напрегната, не бива да се правят резки ходове и за пореден път Европа се показа като образцово неадекватна по сирийския въпрос. Това е така от самото начало на сирийската трагедия. Помните, че в началото Европа подкрепяше т.нар. Свободна сирийска армия, умерена опозиция и т.н., която се радикализира, влезе в редиците на джихадистите и днес воюва редом с турските войски срещу някогашните европейски съюзници - кюрдите. Кръгът на нашата неадекватност се затвори, бумерангът ни се върна. Ние не можем до безкрай да се отърваваме с декларации за загриженост, за тревога и т.н. - трябва да помислим за собствената си отбрана, за европейската външна политика\", допълни Иво Христов", "date": "2019.10.20", "title": "Иво Христов: Брекзит превръща понятието \"демокрация\" в карикатура"}
{"url": "https://offnews.bg/futbol/novoto-popalnenie-na-tcska-propuska-macha-s-lokomotiv-plovdiv-713567.html", "text": "Последното попълнение на ЦСКА през летния трансферен прозорец Томи Юрич остана извън групата за гостуването на Локомотив Пловдив, пише \"Тема Спорт\".Той има контузия в прасеца. Никой обаче не може да конкретизира точно какъв е проблемът на австралиеца. Нападателят има болки в крака, като чувства мускула си много втвърден.Вече повече от седмица Юрич не може да тренира пълноценно заради травмата, а на този етап няма прогноза кога ще се възстанови, физически шаранът е в доста по-добро състояние, отколкото когато подписа.Той се готвеше по индивидуална програма, а в ЦСКА са доволни от прогреса му в кондиционно отношение. Юрич се появи като резерва срещу Витоша, като това бе и дебютът му.За 15-ина минута австралиецът имаше 2-3 положения, в които създаде напрежение пред противниковата врата. Заради травмата Юрич не игра в контролата с Пирин Бл миналата седмица.В лазарета дългосрочно са Бикел (рамо) и Енрике (коляно). Бикел беше опериран във Валенсия и ще се възстановява в София. Прогнозата е да се завърне на терена към края на ноември, с надеждата да е на линия за мача с Лудогорец, който най-вероятно ще бъде насрочен за 1 или 2 декември.Енрике пък в момента е в Бразилия и едва ли ще може да играе до края на годината.", "date": "2019.10.20", "title": "Новото попълнение на ЦСКА пропуска мача с Локомотив Пловдив"}
{"url": "https://offnews.bg/obshtestvo/pravitelstvoto-s-nova-iznenada-otpada-iziskvaneto-v-komisiite-za-tel-713565.html", "text": "Промяна, която влиза в сила от януари догодина, ще засегне сериозно решенията за ТЕЛК - отпада изискването в комисиите да работят лекари по всички видове специалности, съобщи Нова тв.Проблемът идва от недостига на специалисти в цялата страна. За кадровия дефицит в системата на медицинската експертиза признават и здравните власти. „Лекарите специалисти в България са изключително малко на брой и практически няма как да бъдат осигурени в ТЕЛК съставите”, посочва д-р Цветолюба Генкова от дирекция \"Медицински дейности\" в МЗ.Затова от догодина ТЕЛК комисиите ще могат да работят и без специалисти по конкретното заболяване. „С възможност за заменяемост, така че да създадем по-голяма гъвкавост”, казва още тя.Лекари от ТЕЛК обаче предупреждават, че промените ще доведат до нови проблеми. „Трудности в обективизиране на оценката, тъй като ги няма тези специалисти и това ще затрудни повече работата на ТЕЛК-овете. Колкото по-тесни са специалистите, толкова по-обективна ще е оценката”, каза Никола Петров.От здравното министерство уверяват, че липсата на тесни специалисти няма да е в минус на пациентите. „Няма как това да доведе ощетяване. На практика, това, което трябва да решат ТЕЛК съставите е въз основа на една пълна и достатъчно подробна медицинска документация”, категорична е Цветолюба Генкова.", "date": "2019.10.20", "title": "Правителството с нова изненада - отпада изискването в комисиите за ТЕЛК да работят лекари от всички специалности"}
{"url": "https://offnews.bg/izbori/pencho-milkov-zastavam-pred-vas-sas-silno-zhelanie-za-promiana-v-ruse-713568.html", "text": "”Днес пред вас ме изправя силното ми желание за промяна. Не просто да говоря за нея, а реално да участвам в този процес. Изправя ме и убедеността, че е дошло време нашето поколение да поеме отговорност за случващото се в страната ни.” С тези думи кандидатът за кмет на Русе Пенчо Милков, издигнат от местна коалиция “БСП за България”, се обърна към жителите на село Червена вода.На срещата присъстваха евродепутатът от БСП/ПЕС Елена Йончева, зам.-председателят на ПГ на \"БСП за България\" Крум Зарков и кандидати за общински съветници от местна коалиция “БСП за България” в Русе. Пенчо Милков сподели с присъстващите, че намерението да се кандидатира за кмет и вярата, че може да се справи с предизвикателството дълго време са се оформяли в него.Милков представи листата с кандидати за общински съветници на местната коалиция, като изтъкна, че е горд да води след себе си толкова достойни хора. Той уточни, че половината от кандидатите в нея са жени, а четиридесет на сто са хора под 40 години, а в листата има и 10 души от гражданската квота, които не са членове на политически партии.Кандидатът за кмет заяви, че присъствието му в с. Червена вода е израз и на категоричната подкрепа, която русенските социалисти изразяват към Свилена Острева – кандидат за кмет на селото и вярва, че заедно могат да работят за решаване на проблемите на общината.“Тук съм, за да подкрепя Пенчо Милков. Да ви убедя, че промяната в България, промяната към един по-добър живот няма да дойте отвън. Тя ще дойде от вас. Затова гласът на всеки един от вас е изключително важен”, заяви евродепутатът Елена Йончева. Тя добави, че промяна е възможна и важна, за да останат нашите деца и внуци в България.“Познавам Пенчо Милков повече от 2 години. Работили сме заедно, изправяли сме се заедно в тежки битки срещу много силни съперници, но въпреки това той е устоявал. Той е човек, който не се страхува, човек, който застава зад кауза и не жали сили докато не постигне успех. Аз съм убедена, че промяната в Русе ще дойде с него\", категорична бе Елена Йончева. Тя коментира, че е убедена, че Русе може да стане северната столица на България, защото Пенчо Милков има хъс, кураж, професионални познания и опит, за да го направи.От своя страна зам.-председателят на ПГ на левицата Крум Зарков подчерта, че в настоящата предизборна кампания в Русе над страха, над натиска, над различните манипулации, се откроява един истински политически протест и този път “политически” не е мръсна дума. Той сподели, че Пенчо Милков е политик от нов тип – млад мъж, баща на три момчета, изграждал се с години и като адвокат, и като общински съветник и по-късно като народен представител. “Днес той е готов да се откаже от депутатския си комфорт, от всичко лесно, за да се грижи ден след ден за ежедневните нужди на хората – от плочките в града до стратегическото му развитие, което ще го превърне в северната столица на България”, заключи Зарков.", "date": "2019.10.20", "title": "Пенчо Милков: Заставам пред вас със силно желание за промяна в Русе"}
{"url": "https://offnews.bg/izvan-terena/rafael-nadal-napusna-otbora-na-ergenite-video-713572.html", "text": "Испанската суперзвезда в мъжкия тенис Рафаел Надал вече не е ерген. Матадора се ожени за приятелката си Мария Франсиска Перейо.Церемонията се състоя на техния роден остров Майорка. Двамата са заедно от 14 години и са се запознали чрез сестрата на Надал - Мерибел. Сватбата беше в двореца Ла Форталеса в Пойенса, в североизточната част на Майорка.Тъй като и двамата не обичат да споделят с медиите за личния си живот, едно от правилата на празненството бе всички присъстващи да се разделят с мобилните си телефони, отивайки на церемонията. Според медиите в Испания всеки от гостите е получил следното съобщение в поканата си:\"Напомняме ви, че искаме да се насладите на сватбата ни при стриктна дискретност. Когато пристигнете, ще откриете шкафче, в което можете да оставите телефоните си. Благодарим много: Мария Франсиска и Рафаел\".Въпреки това обаче медиите и любопитните фенове бяха заобиколили имението и бързо в социалните мрежи се появиха редица снимки на гостите.Те са били около 350 и според някои медии сред тях е бил и бившият крал Хуан Карлос, както и тенисистите Давид Ферер и Фелисиано Лопес.", "date": "2019.10.20", "title": "Рафаел Надал напусна отбора на ергените (видео)"}
{"url": "https://offnews.bg/futbol/bosat-na-lokomotiv-plovdiv-tcska-po-dobre-da-si-ostane-v-sofia-shte-713573.html", "text": "Г-н Крушарски, наточихте ли ножа и на ЦСКА?- Дано да сме го наточили. Най-много ще ме зарадва да създадем неприятности на ЦСКА. Те по-добре да си останат в София. Няма смисъл да пътуват. Ще спестят някой лев и няма да ги бием много. Ще им дойде добре малко почивка.Очаквате ли смяната на треньора на \"Армията\" да окаже положителен ефект за ЦСКА?- Смяната на треньора невинаги действа положително. Мен, когато ме натискаха да сменям Акрапович, не се поддадох на провокациите. В крайна сметка, който дава парата, той поръчва музиката. Треньорът трябва да чувства, че има гръб. Ако треньорът няма гръб, тогава командата става разпасана.Този урок го научихте по трудния начин...- Аз чета между редовете и върша това, което аз искам, а не, което ми кажат. Защото съм завършил такова училище, каквото вече няма в България.Кое е това училище?- В Говедарци му викаме драгушинската академия за токмакчии. Шегувам се, но сериозно ви казвам, че най-голямата трагедия в България е, че управляват хора, които не са подготвени за това. В доста сфери е така. Единият не може да чете, другият да пише...Очаквате ли мачът в неделя да е най-посетеният на \"Лаута\" в елита при вашето управление?- Надявам се. За съжаление аз, Гонзо и Христо Бонев няма да можем да го гледаме, защото ще сме в Москва. Отзовахме се на поканата на Динамо за честванията на годишнината на Лев Яшин. Ще го слушаме по радиото и ако можем, ще го гледаме по телефоните.Кои са предимствата на вашия отбор срещу ЦСКА?- Ние предимства нямаме, ние имаме организационни действия. Във футбола предимствата идват от организацията и мотивацията. Ние сме свикнали да казваме, че играчите са демотивирани. От какво са демотивирани? Тяхната задача е да изиграят един мач и пет дена да се готвят за него.Какво се промени, че Локо има 32 вкарани гола в 12 мача в елита този сезон и заигра с доста повече настроение спрямо предходните сезони?- На първо място причината е в Акрапович. На второ пак е той, а на трето съм аз. Всичко е в реда и дисциплината, мили мои. Да си сложиш ред в къщата и да знаеш кой е ключарят и кой е портиерът. Това е истината. А футболистите са наемни работници. При мен само Биската Карагарен и Митко Илиев са локомотивци. Другите са единствено професионалисти. Но успяхме да направим локомотивско звено и всички се отнасят отговорно към мачовете.Как си обяснявате липсата на повиквателна за Димитър Илиев този сезон?- Това си го решава селекционерът. Никой не може да му се меси, това си е негова отговорност. При мен треньорът съгласува и в крайна сметка ние го решаваме. Всички заедно взимаме решенията и виждате, че резултатите не закъсняват.Смятате ли, че можете да удържите третото място до края на сезона?- Ама защо третото? Защо да не сме първи? Играем всеки мач за победа, без значение кой е срещу нас. Момчетата са навити и всичко е в техни ръце. Те правят това, което трябва.Как ще се процедира с Георги Илиев? Доколкото стана ясно, той със сигурност ще сложи край на кариерата си в края на тази година?- Не се знае. Няма да му позволи съвестта да го направи. Аз съм психолог, разбирам тези неща. Сериозно - виждам как при нас Илиев се подмлади, той живее втори живот в Локо. Като нищо още 6-7 години може да търкаля топката. Не ми се вярва да прекъсне през зимата, поне такова ми е вътрешното усещане.Какво се случи с двамата от Уулвс, защо не се стигна до картотекирането им?- От цялата работа аз съм потърпевш, защото момчетата не могат да играят до края на годината. Разходите по делото си заминаха, резултатът е, че съм 20 000 евро назад. След Нова година ще ги оправим, ще направят добра подготовка и ще ги видим в действие през пролетта. И тогава вече Локомотивът няма да има спирачки.А ще удължите ли договора на Езе?- Той да си решава сам. Това си е негов проблем. Има си мениджър, който му дава акъл. Дано обаче да почне да му прозира акълът на Езе, защото иначе ще изтърве влака. А влакът се движи с висока скорост, може и без него...Имате ли преговори и с други играчи за подновяването на договорите им?- С всички останали са решени въпросите. Треньорът решава, а той иска всички. Треньорът и щабът отговарят. А ние имаме най-силния щаб в България като в това число включвам и съветниците и спортните деятели.Колко футболисти планирате да привлечете през зимата?- Двама. Имаме набелязани две български момчета. Едното е от елита, другото е от по-долните дивизии. Дано да се съгласят да дойдат при нас. Нали знаете, че аз имам отбор и в Трета лига - Рилски спортист. И там ги следя нещата. Което сега ме подсеща, че от Перник ме питаха какъв съм. Да им отговоря сега - аз съм помощник-готвачът на Рилски спортист.Като президент на Локо Пловдив как гледате на всичко случило се около БФС в последно време?- Боби имаше от кого да се научи и се научи. Сега бих гласувал за човек, който има поне малко от малко бизнес ориентация. Стига вече футболни хора са управлявали футбола. Аз досега не съм видял един футболен човек, който да вложи пари в спорта. Такова чудо няма. Като мениджър според мен от Боби не може да се намери по-добър. Пък и да видим какво остави след себе си - сградите в Бояна. Все нещо остави след себе си и не е малко. Вие сами се сетете какво направиха президентите преди него. Не искам да съм на мястото на Боби в момента.А как гледате на разследването срещу Съдийската комисия?- За тях не отговарям. Мен да ме разследват, колкото си искат. Аз в чужди дворове не гледам и чужди къщи не подреждам. Нямам отношение. Искам да е феърплей, нищо повече. Но сега Чавдар Цветков ми подсказва, че 15 години само си говорим, а нищо не е доказано. Така че пак казвам -моята къща е подредена и ще е така и занапред. За другите не отговарям.Какво ще кажете за финал - било за мача с ЦСКА, или нещо за Локо?- Пожелавам успех на ЦСКА и дано да паднат. Най-вече на моя приятел Димитър Пенев му пожелавам да е жив и здрав. Много успехи и всичко най-най.", "date": "2019.10.20", "title": "Босът на Локомотив Пловдив: ЦСКА по-добре да си остане в София, ще спести някой лев"}
{"url": "https://offnews.bg/ikonomika/parva-sreshta-goranov-kristalina-georgieva-vav-vashington-713570.html", "text": "Министърът на финансите Владислав Горанов и управителят на БНБ Димитър Радев се срещнаха за първи път с новия управляващ директор и председател на Изпълнителния съвет на Международния валутен фонд (МВФ) Кристалина Георгиева. Разговорът бе по време на редовните годишни срещи на Съветите на управителите на Групата на Световната банка и на МВФ, които се провеждат в периода 18-20 октомври 2019 г. във Вашингтон, САЩ.На срещата бяха обсъдени глобалното икономическо развитие и възможностите за насърчаването му, както и приоритетите в областта на икономическата политика в световен мащаб за осигуряване на по-силен и устойчив растеж,съобщиха от финансовото министерство.Министър Горанов се срещна и с Аксел ван Тротсенбърг, упралвяващ директор „Операции“ в Световната банка, който пое позицията на Кристалина Георгиева в Банката.По време на срещата беше дадена висока оценка на установеното от близо три десетилетия партньорство между България и СБ. Обсъдени бяха също така възможности за издигане статута на страната ни в Групата на Световната банка, включително чрез донорско участие в Международната асоциация за развитие.", "date": "2019.10.20", "title": "Първа среща Горанов-Кристалина Георгиева във Вашингтон"}
{"url": "https://offnews.bg/zdrave/samo-za-10-ot-horata-nad-65-g-shte-ima-bezplatni-vaksini-713574.html", "text": "Само за 10% от хората над 65-годишна възраст ще има безплатни ваксини и те ще се поставят на най-нуждаещите се по преценка на лекаря. Причината за забавянето на ваксините е, че в световен мащаб има недостиг на ваксини и договорите трябва да се подписват по-рано. У нас контрактите бяха парафирани през септември.В края на следващата седмица идва първата партида ваксини за възрастните хора, съобщи проф. д-р Тодор Кантарджиев от Националния център по заразни и паразитни болести, по бТВ.\"Закъсня позицията на Световната здравна организация за състава на ваксините и това забави с около един месец производството на ваксините. В повечето европейски страни също имат затруднения\", обясни Кантарджиев.В момента в Европа няма разпространение на доказан циркулиращ епидемичен вирус, но в 20 европейски страни се доказват вируси от група А и група Б, добави още той.Д-р Кантарджиев обясни, че ваксините вече може да се намерят в аптеките, а ваксинацията може да се извърши до края на декември. Безплатните ваксини се очакват в началото на ноември. Общопрактикуващите лекари обаче предупреждават, че срокът за поставянето им е твърде кратък и настояват да бъде удължен.", "date": "2019.10.20", "title": "Само за 10% от хората над 65 г. ще има безплатни ваксини"}
{"url": "https://offnews.bg/politika/sedmitca-predi-vota-tcik-e-napalno-gotova-713571.html", "text": "Централната избирателна комисия (ЦИК) е готова за местните избори, обяви председателят на ЦИК Стефка Стоева пред БНР. Около 60% от членовете на общинските и на секционните избирателни комисии са работили и на предишни избори.„Този път проведеното обучение беше изключително сериозно. Миналата седмица само в рамките на пет дни членове на ЦИК посетиха всички 28 областни центрове в страната и проведоха обучение на членовете на ОИК. На тези обучения имаше членове на МВР, пожарната, ГРАО, Информационно обслужване, областни и общински администрации“, допълни Стоева.Председателят на ЦИК не скри очакването си, че в изборния ден ще има проблеми и ще има нарушения:„Надявам се обаче те да са от такова естество, че да не водят до касиране на вота. Надяваме се да бъдат овладявани своевременно и професионално“.Стефка Стоева съобщи, че досега в ЦИК са подадени 69 сигнала и са заведени 230 жалби:„Преобладават тези, свързани с регистрацията на кандидати, с нарушения в предизборната кампания, с неизпълнението на споразумението между БНТ и политически партии, което за първи път виждаме на избори“.След приключването на изборите ЦИК ще излезе с препоръки към законодателната власт:„След като отчетем резултатите и изготвим нашите анализи, ще се обърнем към народните представители, ще поставим проблемите, тяхна е политическата воля какви решения ще предприемат“, каза още Стефка Стоева.", "date": "2019.10.20", "title": "Седмица преди вота ЦИК е напълно готова"}
{"url": "https://offnews.bg/obshtestvo/tciganskoto-liato-prodalzhava-da-ni-topli-713555.html", "text": "През нощта над по-голямата част от страната беше ясно. На места в низините, в източната половина от страната и по поречието на Дунав, в сутрешните часовете ще има ниска слоеста облачност или мъгла. Ще бъде тихо, с минимални температури предимно между 6° и 11°. Днес ще бъде слънчево. Преди обяд в източните райони и на места по поречието на Дунав все още ще има ниска облачност или мъгла. В Източна България ще духа слаб югоизточен вятър. Максималните температури в повечето райони ще бъдат между 21° и 26°.Атмосферното налягане ще се задържи без промяна – малко по-високо от средното за месеца.Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб югоизточен вятър. Максималните температури ще са между 19° и 21°. Температурата на морската вода е 20°-21°. Вълнението на морето ще бъде 1-2 бала.Над планините ще бъде слънчево. Ще духа слаб до умерен южен вятър, който до края на деня в масивите от Западна България ще се ориентира от север. Максималната температура на височина 1200 метра ще е около 20°, на 2000 метра - около 13°.И през първата половина от новата седмица промяна на синоптичната обстановка не се очаква. Времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21° и 26°, а минималните ще бъдат между 7° и 12°. И в планините ще остане слънчево, с температури, по-високи от нормалните за втората половина на октомври.", "date": "2019.10.20", "title": "Циганското лято продължава да ни топли"}
{"url": "https://offnews.bg/sviat/stachka-v-lufthanza-zasegna-nad-300-poleta-obnovena-713562.html", "text": "Провалът на преговорите предизвика стачка на \"Луфтханза\" в Мюнхен и Франкфурт.Стачката засегна над триста полета в Германия вчера. До обед протестираха членове на кабинния персонал на четири дъщерни компании на германския авиопревозвач „Луфтханза“.Искането е за увеличение на заплатите и по-добри условията на труд.По-рано през седмицата синдикатът на германските стюарди и стюардеси УФО отмени планираната за днес стачка на кабинния персонал на „Луфтханза“, след като компанията се съгласи да увеличи заплатите с 2 процента.Конфликтът между синдиката и „Луфтханза“ продължава вече няколко години", "date": "2019.10.20", "title": "Стачка в Луфтханза засегна над 300 полета (обновена)"}
{"url": "https://offnews.bg/112/mladezh-posegna-na-patrulka-713584.html", "text": "Двама мъже са задържани от полицията в Пловдив за осуетяване на проверка и повреждане на служебен автомобил, съобщиха от пресцентъра на МВР.Около 01.00 часа на 19 октомври на кръстовището на бул. „Васил Априлов“ и ул. „Дилянка“ автопатрул на Трето районно управление на МВР спрял мъж, за да направи проверка.При вида на полицаите той побягнал, но бързо бил догонен и задържан от тях. Оказало се, че е на 37 години, с множество криминални регистрации за кражби и грабежи и е осъждан. Докато полицейските служители изпълнявали задълженията си, друг мъж ударил с ръка и счупил стъкло на дясната врата на патрулния автомобил, след което също побягнал.Малко по-късно 24-годишният се явил в районното управление, където бил задържан.По случая е образувано досъдебно производство. След доклад на събраните доказателства в прокуратурата на мъжа е повдигнато обвинение и предстои да му бъде наложена 72-часова мярка за неотклонение „задържане под стража“. По отношение на негови твърдения за упражнено полицейско насилие по разпореждане на директора на ОДМВР - Пловдив е назначена незабавна проверка.", "date": "2019.10.20", "title": "Младеж посегна на патрулка"}
{"url": "https://offnews.bg/ikonomika/nova-izmama-iskate-li-16-miliona-ot-g-n-mark-uolisan-713600.html", "text": "Нова измама с цел източване на лични данни тръгна в интернет. Тя е доста нагла и е малко вероятно човек да се върже на нея, но все пак смятаме за полезно да предупредим за нея.В последния час масово се разпращат мейли с подател някой си \"г-н Марк Уолис\". В мейлите се разказва, че въпросният господин е висш служител в голяма банка в Лондон и някак си му е попаднала една сметка на загинал през 2005 г. от урагана Катрина американец.В нея имало 16 милиона британски паунда, които той можел да източи с Ваше съдействие. В замяна предлага 1/4 от сумата.Измамникът иска Вашето пълно име, адрес за контакт, мобилен номер, дата на раждане.Писмото е написано на добър български, дори е оставен английски номер за обратна връзка.ТОВА Е ИЗМАМА! Моля, не се поддавайте на нея!", "date": "2019.10.20", "title": "Нова измама: Искате ли 16 милиона от г-н Марк Уолисън?"}
{"url": "https://offnews.bg/ikonomika/evrostat-balgaria-e-parva-po-risk-ot-bednost-ot-darzhavite-v-es-713577.html", "text": "Данни на Евростат сочат, че една трета от българите живеят в риск от бедност или социално изключване. Статистиката е за предходната година и тя показва, че страната ни е на първо място по риск от бедност в целия Европейски съюз. Разликата между нас и Чехия, където положението е най-благоприятно, е 20 пункта, съобщи Нова тв. След нас са Румъния и Гърция.Но за последните 10 г. страната ни отбелязва най-голям напредък в борбата с бедността от всички държави в Европейския съюз – има ръст от 12 пункта. През 2008 г .близо 45% от българите или повече от 3 милиона души са били в риск. По данни на НСИ 10 г. по-късно, през 2018 г., под линията на бедност за страната ни от 351 лв., са били около милион и половина души.Плановете на кабинета за догодина са линията на бедност да стане 363 лева. Въпреки това според прогнозните разчети под линията ще останат близо 1 700 000 души.„В България дялът на хората и домакинствата, които са в риск от бедност и от социално изключване, намалява. Комбинираният индикатор в изследването отчита едновременно три неща – дохода на домакинствата, ниска трудова интензивност, т.е. хората, които работят изключително малко в рамките на една година, както и материалните лишения”. Това коментира Лъчезар Богданов - главен икономист в Института за пазарна икономика.„В България е отчетлив голям проблем при т.нар. „материални лишения” – поддръжката на жилище, наем, сметки, включително и отопление”, каза още той.", "date": "2019.10.20", "title": "Евростат: България е първа по риск от бедност от държавите в ЕС"}
{"url": "https://offnews.bg/obshtestvo/protest-v-kniazhevo-zaradi-zatrudnenia-trafik-713561.html", "text": "Жители на столичния квартал „Княжево“ излизат на протест срещу т.нар. реверсивно движение, което се извършва в отсечката между улица „10-и километър“ и Черния кос. Пътят се състои от три ленти, като средната сменя предназначението си в зависимост от трафика.Гражданите смятат, че това е предпоставка за увеличение на движението и пътни инциденти.Протестиращите се събират следобед на последната спирка на трамвай номер 5.Ежедневно над 20 хиляди перничани пътуват до столицата. Отсечката Перник-София е една от най-натоварените в страната. Въвеждането на реверсивното движение има за цел да улесни пътуващите в най-натоварените часове.В стремежа си да избегнат задръстването по бул. „Цар Борис Трети“ повечето шофьори използват вътрешно-кварталните улици, които според живущите не са пригодени за такъв увеличен трафик. По думите им се създава шумово и прахово замърсяване в пъти над допустимите норми.", "date": "2019.10.20", "title": "Протест в Княжево заради затруднения трафик"}
{"url": "https://offnews.bg/politika/ninova-v-dunavtci-kmetstvata-triabva-da-imat-samostoiatelen-biudzhet-713578.html", "text": "\"Дойдох във вашето малко населено място Дунавци, за да ви дам кураж, че не сте забравени.Всеки българин, където и да живее, има еднакви права на живот, на здравеопазване, на работа и доходи.Нашият кандидат за кмет е председател на Националното сдружение на кметове на кметства.Заедно с тях от години се борим кметствата да имат самостоятелен бюджет, а да не зависят от решенията на кмета на общината. Така и вие ще сте защитени и осигурени\", каза лидерът на БСП Корнелия Нинова в Дунавци.", "date": "2019.10.20", "title": "Нинова в Дунавци: Кметствата трябва да имат самостоятелен бюджет от общините"}
{"url": "https://offnews.bg/futbol/zidan-trudno-vlizame-v-machovete-713579.html", "text": "Треньорът на Реал Мадрид Зинедин Зидан призна, че тимът е бил далеч от най-добрата си форма, след като снощи отстъпи на Майорка с 0:1 и допусна първата си загуба за сезона в испанската Ла Лига.Мадридчани не успяха да се пригодят към силната преса на домакините и получиха гол рано-рано в срещата, който бе дело на Жуниор Лаго (7'). През втората част затрудненията на \"белия балет\" в атака продължиха и сериозните опасности пред вратата на \"Лос меренгес\" липсваха.Това струваше на Реал лидерската позиция за сметка на Барселона. Столичани вече са на второто място в класирането на първенството с актив от 18 точки, с 1 по-малко от каталунците.\"Започнахме лошо и допуснахме гол, което усложни много нещата. До почивката реагирахме, но след нея не създадохме достатъчно положение, а когато това е така, става наистина трудно.Истината е, че ни липсваха много неща. Неприятното е, че в доста мачове стартираме трудно. Срещнахме съперник, който играе добре у дома и заслужава да бъде на по-добра позиция в класирането.Не бяхме достатъчно креативни и отговорността за това е моя. Не сме доволни и трябва да анализираме внимателно защо се получи така.Контузените играчи не могат да ни служат за оправдание. Всеки трябва да покаже, че заслужава да бъде част от този клуб. Играем на всеки 3 дни и имаме нужда от повече постоянство. Не трябва да допускаме мачове като този\", каза Зидан.", "date": "2019.10.20", "title": "Зидан: Трудно влизаме в мачовете"}
{"url": "https://offnews.bg/bojni/shishkoto-ruis-otkazva-da-dade-kolanite-si-na-dzhoshua-predi-revansha-713580.html", "text": "Световният шампион в тежката категория на професионалния бокс Анди Руис младши изненадващо обаяви, че няма да дава коланите си на Антъни Джошуа преди реванша помежду им.Двамата ще се изправят един срещу друг на 7 декември в Саудитска Арабия. Мексиканецът шокира Антъни на 1 юни в \"Медисън Скуеър Гардън\" в Ню Йорк. Тогава Руис му нанесе първа загуба в професионалната кариера и взе шампионските пояси.Преди срещата им през юни, Джошуа даде коланите си от WBO, WBA (супер), IBF и IBO на Руис и трензора му Мани Роблес, за да позират с тях пред фотографите.На въпроса дали мексиканецът ще върне жеста на Ей Джей преди реванша, Анди отговори, че няма абсолютно никакво намерение да го прави.\"Определено не. Той първо трябва да ме победи, за да докосне коланите ми. Те са си мои. Чувствам, че той изпитва по-голямо напрежение от мен. Когато спечеля реванша, всички ще разберат, че това не е било случайно и че притежавам истинска класа.Основното нещо, което трябва да направя, е да отпусна ръцете си и да хвърлям комбинации. Боксът е моят живот. Това е единственото нещо, което мога да правя.Всеки има мечта, но нашата задача е да я постигнем. С упорит труд, всеотдайност и саможертва е възможно всичко. Всички си мислеха, че няма да направя нищо и ще загубя след няколко рунда, но това, че искам да постигна нещо голямо, ми помогна да победя и да стана първият мексиканец световен шампион в тежка категория\", каза Руис.", "date": "2019.10.20", "title": "Шишкото Руис отказва да даде коланите си на Джошуа преди реванша"}
{"url": "https://offnews.bg/sviat/kiurdskite-sili-se-iztegliat-ot-granitcata-s-turtcia-713581.html", "text": "Представителят на „Сирийските демократични сили“ Редур Халил заяви, че войските им ще се изтеглят от границата с Турция в съответствие с договорената сделка между Вашингтон и Анкара, която даде възможност за евакуирането на кюрдски войници и цивилни от региона, пише израелският вестник The times of Israel, цитиран от \"Фокус\".Халил заяви, че планът за евакуация от град Рас ал Айн, където по-рано имаше информация, че боевете между кюрдски и турски сили продължават, ще бъде осъществен до 21 октомври, ако няма забавяния.Той каза, че силите на СДС ще се изтеглят от региона между градовете Рас ал Айн и Тел Абияд и ще отстъпят на 30 км от турската граница.Според изданието това е първият случай, в който кюрдските сили заявяват официално намерението си да се изтеглят от определената от Турция зона за сигурност в региона. В изявлението се казва, че изтеглянето е координирано със САЩ. Споразумението не уточнява обаче точно от кои региони СДС трябва да се изтегли.Предишните споразумения между САЩ и Турция за зоната за сигурност по северната граница на Сирия се провалиха, заради различия в дефинициите за буферната зона, която Анкара иска да установи в региона.Халил каза, че частична евакуация вече била проведена в Рас ал Айн, след дълго забавяне и със сътрудничеството на САЩ.Анкара се съгласи да прекрати временно офанзивата си в Северна Сирия за пет дни, за да позволи на кюрдските сили да се изтеглят от границата.Въпреки това президентът на Турция Реджеп Тайип Ердоган предупреди, че операцията ще продължи и ще „смаже“ кюрдските сили, ако те не изпълнят обещаното от САЩ.", "date": "2019.10.20", "title": "Кюрдските сили се изтеглят от границата с Турция"}
{"url": "https://offnews.bg/politika/fandakova-moiata-programa-e-gotovi-proekti-i-iasni-srokove-713582.html", "text": "\"Моята програма е обърната изцяло към хората с проекти, конкретни решения и срокове. Най-вредно за града е решенията да се взимат с договорки и на тъмно. Зад мен стои ясна подкрепа и в следващия общински съвет трябват партньори, които да застанат зад програмата и зад проектите. Така се носи отговорност и се гарантира работата за София“, заяви Йорданка Фандъкова, кандидат за кмет на София, пред Нова телевизия.„Не очаквах в тази кампания, че лъжата ще измести разговора за София. От началото се тиражира лъжата за обществени поръчки, които ще приключат преди изборите. Нито една няма да приключи преди изборите и който и да е следващия кмет, има пълната власт да решава“, обясни Фандъкова. Тя разказа, че е попитала директно Мая Манолова колко сигнала е подала за нарушенията, които твърди, че има и се е оказало, че няма нито един. „Нещо повече, тя извади една проверка, която лично аз съм назначила и лично аз съм предала в прокуратурата, защото така се бори корупция“, каза Фандъкова.„Притеснява ме начинът, по който се води тази кампания – затварят се пликове, разнасят се книжки по студиата – пълен цирк“, добави кандидатът за кмет на София.На въпрос от водещата, защо идейните спорове са прераснали в броене на билбордове, Фандъкова отговори, че въпросът не е в билбордовете, а в лъжата. „Във вашето студио г-жа Манолова каза, че няма нейни билбордове в София. Това, разбира се, беше лъжа, защото всички ги виждаме. След това вместо да обясни, използва познатия метод „нападението е най-добрата защита“ и започна да брои билбордовете, които аз имам. Билбордовете, транспарантите, плакатите са нормални начини за водене на кампания. Големият въпрос е кой плаща за това? Моята кампания се финансира прозрачно от субсидиите на партиите, които стоят зад мен – ГЕРБ и СДС. Г-жа Манолова дължи обяснение кой плаща нейните билбордове, шатри и кампании. Мисля, че дежурният за нея отговор „гражданите“, едва ли ще убеди самите граждани“, каза Фандъкова.На въпрос как ще коментира твърденията, че не тя, а Борисов управлява София, Фандъкова каза, че тази плоча се е въртяла и в други кампании. „Очевидно г-жа Манолова има някакви неуредени отношения с г-н Борисов, затова е добре да намерят място и време, в които да си ги уредят. Това тук е кампания за кмет на София. Хората очакват да чуят решения за проблемите и да видят конкретни проекти. Тази мантра, колкото и да се повтаря, не помага. Аз си слагам подписа под решенията за града. Това е огромна отговорност, която само човек, който е управленец, който е управлявал, знае какво означава“, каза Фандъкова. Тя обясни, че лично е поканила хората от гражданската квота в листата си. Това са проф. Иво Петров, проф. Асен Николов, архитект Петков, Диан Стаматов, адв. Георги Георгиев и др. „Смятам и вярвам, че партиите трябва да отварят листите си за хора, представители на гражданите, но които застават наистина с лицата си и носят тази отговорност“, обясни кандидатът за кмет.Фандъкова заяви, че разчита на подкрепа от всички граждани, които искат промяната в града да продължи и да се ускорят темповете на развитие. „Знам, че хората са нетърпеливи, затова заставам с готови проекти, с ясни срокове. Извадила съм поуката от грешките и пропуските, които допуснахме, и предлагам решения. В моята програма са най-големите промени, не само в проектите за развитие, но и на екипа“.Тя изброи конкретни проекти във всички сфери със сроковете, в които ще се изпълняват. „Предстои пускане на първите 12 км от третата линия. Готови сме и подготвяме защита за финансирането на следващите два участъка – към „Левски Г“ и от Военна академия през „Гео Милев“, „Слатина“ до зала „Арена Армеец“ при бул. „Цариградско шосе“, каза Фандъкова. В програмата й се предвижда изграждане на 5 нови участъка, за които има готови проекти. През 2020 г. се планира и пускането на довеждащ транспорт – изцяло от електробуси, които да водят от кварталите до метрото. Фандъкова предлага и строителство на общински паркинги в кварталите: „Най-важният проблем е паркирането – в момента то задушава кварталите. И затова залагаме програма за строителство“.По отношение на въздуха Фандъкова обяви, че започва безплатна подмяна на старите печки на 1/3 от домакинствата в София, които се топлят на дърва и въглища. „Лично съм защитила тези 60 млн. лв. от ЕК за София“, каза тя.Фандъкова подчерта, че благодарение на промяна в закона, която е поискала, „Топлофикация София“ вече може да купува по-евтин газ, което е единственият начин да се намали цената на парното.„Очевидно е, че съветниците на г-жа Манолова или са правили сметките на коляно, или нямат представа от публични финанси и бюджет“, каза Фандъкова в отговор на въпрос как ще коментира твърдението на Манолова, че с 15 млн. лв. на година за мандат ще осигури места за всички деца в София. „Г-жа Манолова обеща, че ще изкупи всички частни терени за строителство на детски градини и се опасявам, че тези 15 млн. лв. на година, няма да стигнат само за придобиване на терените“, каза Фандъкова и обясни, че през тази година в София се изграждат 10 нови сгради на детски градини, подготвя се строителството на още 6 и се изграждат 9 училищни сгради.", "date": "2019.10.20", "title": "Фандъкова: Моята програма е готови проекти и ясни срокове"}
{"url": "https://offnews.bg/politika/kaloian-pargov-vitosha-triabva-da-e-dostapna-reshenieto-e-vazstanovi-713583.html", "text": "Витоша трябва да е достъпна за гражданите и гостите на София. Решението е възстановяване на въжените линии. Необходими са инвестиции и за изграждането на екопътеки. В никакъв случай не трябва да се допуска застрояването на планината с къщи, хотели и ресторанти. Вече има достатъчно такива.Това каза лидерът на БСП – София и водач на листата Калоян Паргов на среща под мотото „Град в планината, планина в града. Защо Витоша остава недостъпна?\". В срещата взеха участие кандидатите за общински съветници Христо Монов и Христо Чакъров и за кметове на Мърчаево Снежанка Лашкова и на Владая Николай Иванов. Събитието се състоя пред на началната долна станция на Княжевския лифт, който е първият кабинков лифт в България, но от години не работи.„Вече има ясен собственик с ясен план за реновация на съоръженията. Оттук нататък всяко забавяне ще е по вина на Столична община. Тя трябва да поеме инициативата\", убеден е Паргов. Той посочи, че собственикът е международно призната фирма с добра репутация.„След 3-ти ноември, новият кмет и новият Столичен общински съвет трябва да покажат консенсус по темата и да предприемат необходимите действия за премахване на нормативните противоречия, свързани със Закона за горите и Плана за управление на Витоша. Сега ситуацията е „единият разрешава, а другият – не\", обясни лидерът на БСП – София. Калоян Паргов счита, че това може да стане само с решителната подкрепа на държавата, тъй като част от нормативната наредба е в нейни ръце.„Ние от БСП сме против усвояване на горския фонд и територия от Националния парк „Витоша\" за ресторанти и хотели. Единствено са нужни съоръжения, които да улеснят достъпа до планината и да я направят привлекателна дестинация за зимни спортове\", обясни водачът на листата на социалистите в София.„Това би дало основание София отново да кандидатства за домакин на зимна олимпиада, нещо което не се е случвало от много години\", изтъкна Калоян Паргов.", "date": "2019.10.20", "title": "Калоян Паргов: Витоша трябва да е достъпна, решението е възстановяване на въжените линии"}
{"url": "https://offnews.bg/obshtestvo/pochitame-sv-mchk-artemij-713556.html", "text": "След смъртта на император Константин Велики православните християни изтърпели тежко гонение от сина му Констанций, привърженик на ароаните, които отхвърлили истината за божествеността на Спасителя.След това трябвало да изтърпят гонение от друг род. Наследник на Констанций бил неговият роднина Юлиан, който от млади години ненавиждал християнската вяра и тайно се отрекъл от нея и станал наново езичник. Когато се възкачил на престола, той обявил всенародно, че служи на боговете. С всевъзможни средства употребил усилия да възстанови езичеството в цялата империя. Той открито показвал пренебрежение към ония християни, които били с граждански заслуги. Лишавал ги от местата и длъжностите им. Сам извършвал тържествено езически обряди. Принуждавал християните със свои средства да възстановяват разрушените езически храмове.Много християни, изповедници на правата вяра, загинали мъченически.Като се готвел за война с персите, Юлиан бил известно време в Антиохия. Тук бил силно раздразнен от мъжествената твърдост на християните. Изгоряло езическото капище. Юлиан обвинил християните в запалване на капището и почнал да ги предава на мъчения и смърт.По това време в Автиохия се намирал египетският управител Артемий, известен като славен воин още при Константин Велики. Той бил с Константин, когато на небето се появило чудосното знамение на Христовия кръст.При царуването на Констанций на него било поръчано да пренесе от Ахаия в Цариград мощите на светите апостоли Андрей, Лука и Тимотей. Ревностен в християнската вяра, той възнегодувал открито срещу императора и смело благовестял истината. Разярен, Юлиан не уважил в него ни предишните заслуги, ни званието му, ни преклонната му възраст. Предал го на жестоки мъчения. След това го осъдил на смърт.Свети Артемий бил посечен с меч в 361 година.", "date": "2019.10.20", "title": "Почитаме Св. мчк. Артемий"}
{"url": "https://offnews.bg/futbol/pavel-kolev-do-kraia-na-godinata-zadalzheniata-na-levski-shte-badat-i-713566.html", "text": "Изпълнителният директор на Левски Павел Колев заяви, че \"сините\" ще изплатят задълженията си към НАП до Нова година. Той разясни, че за 9 месеца ръководството на 26-кратните шампиони е погасило задължения към държавата в размер на около 3 милиона лева.\"Излязохме с официална декларация за запора на НАП. Няма никакви основания за притеснение. Информацията е поднесена тенденциозно и още в първото изречение има лъжа \"заради неплащане към НАП\". Няма забавени плащания към НАП. Има запор и не го крием. Бяхме наясно, че сметките, които открихме, ще бъдат запорирани.До края на годината всичко това ще бъде изчистено. Истината е, че и днес дишаме спокойно финансово. Левски е един от най-изрядните платци и това могат да го потвърдят над 30-40 контрагенти. Нека някой излезе и каже, че не си е получил парите последните 7-8 месеци. Няма такъв.В края на януари задълженията към НАП бяха над 8 млн. лева. Сага от документа се вижда, че са 5,47 млн. Виждате, че задълженията са намалени с 3 милиона.Много труден мач, бе коментара на Павел Колев за , завършил 2:1. Спечелихме с характер и малко късмет. Има много време. Сезонът тепърва започва. Ясно е, че Левски е един от сериозните претенденти за титлата. Надявам се това да се запази до май. Имали сме и други случаи, в които до октомври-ноември има еуфория, а после зимуваме на 10 точки от върха.Надявам се през паузата да намерим тези двама-трима футболисти, които да дадат повече опции на треньорите и да се конкурираме с Лудогорец.Грандиозни промени не съм видял, освен че един от вицепрезидентите стана президент. Пожелавам успех на Михаил Касабов. Как гледам на оставката?! Като акт на понасяне на отговорност. В клубния футбол е невъзможно да се задържи някой на такава позиция толкова дълго време.Клубовете трябва да решат - искат ли рестарт, или запазване на същата система. Не мога да коментирам кой трябва да е президент. Това не са въпроси от моите компетенции, каза Колев.", "date": "2019.10.20", "title": "Павел Колев: До края на годината задълженията на Левски ще бъдат изчистени"}
{"url": "https://offnews.bg/futbol/natcionalite-ni-shte-imat-nov-selektcioner-do-petak-713569.html", "text": "Българският национален отбор по футбол ще има нов селекционер до петък, разкрива \"24 часа\", като се позовава на свой източник от БФС.Той ще трябва да води отбора поне до плейофите за европейско първенство, ако не бъдем отстранени от участие на 28 октомври, когато УЕФА заседава за наказанието ни за проявите на расизъм по време на евроквалификацията с Англия на 14-и.Срокът за избор е толкова кратък, защото трябва да бъдат разпратени повиквателни за мачовете с Хаити и Чехия. Вече е имало няколко варианта, като засега Димитър Димиторв - Херо и Александър Димитров не са сред тях.Йордан Лечков пък е бил единственият член на Изпълкова, който не е подкрепил оставката на Красимир Балъков, съобщава още изданието.Лечков не подкрепи и оставките на Христо Стоичков и Любослав Пенев. Той отбеляза след това, че сме употребили поредно голямо име в българския футбол.", "date": "2019.10.20", "title": "Националите ни ще имат нов селекционер до петък"}
{"url": "https://offnews.bg/politika/partiite-se-mobilizirat-maia-manolova-s-predimstvo-ot-4-713607.html", "text": "На първи тур Мая Манолова събира 36%, Йорданка Фандъкова - 32%, а Борислав Игнатов - 17%, сочи най-новото представително проучване на Маркет ЛИНКС, проведено по поръчка на OFFNews в периода 15-20 октомври.Предизборната кампания навлиза в последната си седмица. Надпреварата в София отдавна не е била толкова оспорвана и динамична, коментират от Маркет ЛИНКС. Проведените дебати провокираха широк отзвук, а във вторник предстои и последният в национална телевизия, след който остават само три дни за активна политическа комуникация преди изборите.Кампаниите на кандидатите и партиите вече водят до отчетливо повишаване на интереса към предстоящите избори и все повече ангажирани жители на столицата. През последните три седмици отчитаме нарастване с 5% на деклариращите, че ще гласуват на предстоящите избори, и те вече достигат 54% от имащите право на глас. Това ни дава основание да очакваме значително по-висока избирателна активност от регистрираната от ЦИК през 2015 в София (41%).Тенденцията на по-ясно структуриране на електоралните предпочитания отчитаме и в намаляването на колебаещите се в своя избор (5% на база твърдо решилите да гласуват), както и в по-широка подкрепа за първите трима кандидати за кметския пост – Мая Манолова, Йорданка Фандъкова и Борислав Игнатов. Повечето от тези гласоподаватели са сегменти от партийните периферии на ГЕРБ и БСП, пише в анализа на Маркет ЛИНКС.Партийните ядра, особено на водещите формации, са мобилизирани почти до краен предел. Те са тези, които очакват по-силна и политизирана кампания и до нейния край, както и по-силно противопоставяне между отделните кандидати. Всички останали предпочитат да бъдат свидетели на цивилизован диалог и умерен тон, както и по-силен фокус върху конкретните теми за по-доброто качество на живот в града.Политическите профили на електоратите на тримата първи кандидати остават без значими изменения. Мая Манолова е с видимо най-разнообразната подкрепа, която може да бъде разглеждана както като нейно предимство, така и като потенциален риск при нейната мобилизация. Йорданка Фандъкова черпи основния си ресурс от гласоподавателите на ГЕРБ, макар около 10% от тях да заявяват, че ще гласуват за Манолова, но отчасти и от поддръжниците на ВМРО. В сравнение с резултатите от предишното проучване, Борислав Игнатов постига по-широка разпознаваемост и вече се доближава до резултата на Демократична България за ОС. Едновременно с това, трябва да се подчертае, че обединението е изправено пред предизвикателството да консолидира електоралното поведение на своите симпатизанти, част от които подкрепят други кметски кандидатури.Към настоящия момент, на база на деклариралите, че ще гласуват, Мая Манолова има предимство от 4% пред Йорданка Фандъкова. Резултатът е сходен с този от предишното проучване и отново трябва да се каже, че разликата попада в обхвата на възможните статистически отклонения. Трети е Борислав Игнатов със 17% и възходящ тренд. Борис Бонев остава четвърти в подредбата, а след него се нарежда депутатът в ЕП и кандидат-кмет на ВМРО Ангел Джамбазки.Резултатите за потенциалните противопоставяния на кандидатите за втори тур също дават известно предимство от 3% на Мая Манолова пред настоящия кмет, разбира се, ако се развие този много вероятен сценарий. Едновременно с това е видно, че Йорданка Фандъкова постига стопяване на разликата, което е следствие от нарастваща подкрепа за нейната кандидатура (с близо 5%) и свиване с 3% на периферията на основния ѝ конкурент – Манолова. Към настоящия момент, анализът на данните не показва съществен потенциал за противопоставяне на втори тур на Борислав Игнатов срещу която и да е от кандидатурите на Фандъкова и Манолова.ГЕРБ и БСП постигат разширяване на електоралната си подкрепа в индикатора за ОС чрез мобилизация на периферните си симпатизанти. Това води до минимално свиване на електората на Демократична България, която ще бъде широко представена в следващия градски парламент. ВМРО се очертава като четвъртата политическа сила СОС. С известни шансове за представителство са още местната коалиция Движение България на гражданите (ДБГ, ЗНС, НДСВ) и коалиция Движение Заедно за промяна (Волт, БСД, ЕСИ, Родолюбие 2000).", "date": "2019.10.20", "title": "Партиите се мобилизират, Мая Манолова с предимство от 4%"}
{"url": "https://offnews.bg/futbol/manchestar-iunajted-spria-pobednata-seria-na-livarpul-713609.html", "text": "Без победител - 1:1, завърши голямото дерби на Острова между Манчестър Юнайтед и Ливърпул на \"Олд Трафорд\". Клишето, че в такива мачове няма фаворит независимо от мястото на съперниците в класирането напълно се оправда.До този сблъсък Ливърпул беше записал осем поредни победи, докато \"червените дяволи\" заемаха едва 12-ото място и са по-близо до зоната на изпадащите, отколкото до челото в класирането.Голямото напрежение си каза думата и в крайна сметка зрелище липсваше. Манчестър Юнайтед се възползва от грешка на Ливърпул и откри в края на първата част. стреля слабо и не затрудни Де Хеа. Малко по-късно Манчестър Юнайтед поведе. Дивок Ориги загуби топката в центъра, тя стигна до Джеймс отдясно.Неговото центриране бе перфектно и Рашфорд засече топката за 1:0. Ситуацията, при която Ориги загуби топката, бе разглеждана с ВАР поради съмнения за нарушение, но такова нямаше и попадението бе зачетено.След почивката гол на Ливърпул беше отменен заради игра с ръка на Садио Мане. Гостите бяха по-активни, но не успяваха да преодолеят отбраната на Манчестър Юнайтед.В крайна сметка усилията им се увенчаха с успех в 85-ата минута, когато Адам Лалана изравни. Така Ливърпул събра 25 точки и води с 6 пред втория Манчестър Сити. \"Червените дяволи\" имат 10 и вече са 13-и в подреждането.", "date": "2019.10.20", "title": "Манчестър Юнайтед спря победната серия на Ливърпул"}
{"url": "https://offnews.bg/politika/delchev-vartopo-e-smetishte-a-ne-park-zaradi-lipsa-na-volia-ot-713576.html", "text": "\"От години има план за изграждането на парк „Въртопо“, но в момента всичко е обрасло с трева и се използва за сметище, защото ГЕРБ нямаха волята да се заемат с проблема.\"Това коментира във фейсбук страницата си водачът на листата на коалицията „Движение България на гражданите“ (ДБГ, ЗНС, НДСВ, Път на младите) Димитър Делчев.\"Тук има много частни имоти, които хората искат да застроят, а през годините Столична община не е направила нищо, за да обезщети собствениците и така паркът да може да бъде изграден\", допълни Делчев.За 4 години Фандъкова е обезщетила едва 5 собственика на имоти в „Младост“ и то предизборно.\"Убеден съм, че „Въртопо“ може да стане един прекрасен парк за хората от \"Младост\", \"Дървеница\", Студентски град и да може да се стига с колело от „Цариградско шосе“ до Витоша през него. За да се случи това, е необходим стриктен план за компенсиране на собствениците на имоти и политическа воля, която липсваше впоследните години\", посочи Делчев.\"Ние от ДБГ сме убедени, че може да има повече паркове и имаме план как можем да се случи, каза още той.", "date": "2019.10.20", "title": "Делчев: „Въртопо“ е сметище, а не парк заради липса на воля от ГЕРБ"}
{"url": "https://offnews.bg/izbori/ventcislav-venkov-shte-nastoiavame-da-spre-poskapvaneto-na-vodata-713575.html", "text": "\"Има много наболели теми, които вълнуват гражданите и по които никой от настоящия кметски екип не дава информация - например бъдещият завод за изгаряне на отпадъци в Шумен и идеята за преместване на психоболницата в бившия дом „Майка и дете\". Това са въпроси, на които властта дължи отговори и обяснения, но никой не ни информира какво се прави.Това коментира по време на среща с шуменци кандидатът за кмет от \"БСП за България\" Венцислав Венков. Той обеща пред хората от кварталите \"Херсон\" и \"Ал. Стамболийски\" да промени комуникацията с гражданите, ако бъде избран за кмет. „Мога категорично да обещания, че ще чуваме хората и всички важни решения ще се вземат след предварително обсъждане с гражданите. Проблемите на общината ще бъдат извадени на светло, ще ги дискутираме заедно, а решенията ще се вземат с консенсус“, категоричен бе Венцислав Венков.Както навсякъде в Шумен, хората питаха и за скъпата и мръсна вода – най-болната тема на жителите на областния център. „От всички обещания, които чухме преди 4 години от ГЕРБ – за пречиствателна станция, за санитарна зона на язовира, нищо не беше изпълнено, остана само повишението на цената на водата“, коментира по този повод кандидатът за кмет от левицата. Той подчерта, че от БСП ще настояват да се спре поскъпването на водата, докато не стане ясна политиката на държавата за водния сектор в Шумен.Венцислав Венков представи и идеята на БСП за създаване на фонд „Твоят дом“, според който жителите на кварталите ще могат да кандидатстват с малки проекти за благоустрояване. Това намерение на левицата се посреща с овации навсякъде, защото ще даде възможност на хората от града и селата да благоустроят районите около домовете си с финансова подкрепа от общината.Жителите на двата квартала поставиха остро и темата за градския транспорт, който е с нередовни линии, по които често пътуват претъпкани малки рейсчета. Автобусите са абсолютно непригодни за хора с увреждания, няма разписания, не се знае кога е следващият курс, оплакаха се жителите на Херсон. Те искат общината да вземе мерки и за мръсния въздух, особено през зимата. Хората питаха и какво ще направи следващият кмет за сигурността в града и по селата.„Венцислав Венков е човек, който умее да слуша и да действа, убеден съм, че той ще отстоява проблемите на гражданите“ – така представи кандидата за кмет лидерът на БСП в Шумен Веселин Пенчев. И допълни: \"Направи ми силно впечатление колко много хора благодарят на Венци, че им е помогнал чисто човешки през годините\".Кандидатите на БСП обикалят цялата община и се срещат с жителите на всички населени места и квартали на Шумен - срещите продължават и през следващите дни.", "date": "2019.10.20", "title": "Венцислав Венков: Ще настояваме да спре поскъпването на водата"}
{"url": "https://offnews.bg/tenis/andi-mari-specheli-parva-titla-sled-zavrashtaneto-si-na-korta-713611.html", "text": "Бившият номер 1 в света и двукратен олимпийски шампион Анди Мъри спечели първи трофей след завръщането си на корта след операцията на тазобедрената става.Британецът постигна обрат срещу Стан Вавринка и след 3:6, 6:4, 6:4 се поздрави с трофея от Антверп за около 2 часа и половина игра. Това бе 46-та титла в кариерата на знаменитият шотландец, който за последно триумфира в Дубай през март 2017-та.Мъри успя да стигне до трофея в едва седмия турнир на сингъл, в който участва, откакто почти се раздели с феновете през януари след отпадането от Australian Open.34-годишният Вавринка започна по-добре мача и проби Мъри още в първия му сервис гейм. До края швейцарецът спаси две точки за пробив и грабна първата част. Мъри допусна нов ранен пробив във втория сет, но успя да изравни до 3:3. Последва отразяване на брейк бол от шотландеца в осмия гейм от сета, а накрая дойде и вторият пробив за навлизането в трета решителна част.Тя бе истински спектакъл за зрителите. При резултат 4:4 двамата вече си бяха разменили по два пробива и всеки следващ гейм изглеждаше непредвидим.Сценарият от втория сет обаче се повтори в полза на Мъри. Той отрази два шанса за пробив пред Вавринка и спечели гейма си за 5:4, а след това се възползва от брейк бол и успя от първия път да затвори мача, който продължи 2 часа и 27 минути.Двамата трикратни победители от Шлема се изправиха едва за втори път един срещу друг във финален мач. Първият път беше през 2008 г. в Доха, когато Мъри отново спечели в три сета.", "date": "2019.10.20", "title": "Анди Мъри спечели първа титла след завръщането си на корта"}
{"url": "https://offnews.bg/112/sedem-postradaha-v-katastrofa-kraj-belopoptci-713610.html", "text": "Седем души са пострадали при катастрофа с два леки автомобила между селата Горна Малина и Белопопци, съобщиха от ОДМВР – София.Катастрофата е станала на бензиностанция в село Белопопци. Сигнал за инцидента е подаден в 18:11ч. тази вечер, изпратени били три линейки, които пристигнали в 18:22ч. 26-годишен мъж и неговата дъщеря са откарани в \"Пирогов\". Бащата е с контузия на главата и гръдния кош, а 5-годишното дете е с контузия на ръката. Петима души са транспортирани към болници, като по първоначални данни трима са с по-тежки наранявания, а други двама ще бъдат прегледани на място. Загинали няма. ", "date": "2019.10.20", "title": "Седем пострадаха в катастрофа край Белопопци"}
