{"url": "https://m.offnews.bg/news/Izvan-terena_18817/Niki-Mihajlov-si-nameri-trenior-Nikoleta-Lozanova-video_661505.html", "text": "Николай Михайлов може да е без отбор, но не е без треньор. Това личи от клип на Николета Лозанова.Красавицата се похвали как бие дузпи на вратаря. Това става на базата на националния отбор в Бояна, която явно се използва за всякакви мероприятия извън футбола - спортни дейности на плеймейтки, тренировки не безработни и т.н.Ники пуска веднъж на бившата си, която може би му е настояща, но това е въпрос за 100 000 лева при Ники Кънчев.Припомняме, двамата се събират и разделят постоянно. С Михайлов де. Междувременно Николета успя да се омъжи и разведе с Валери Божинов, като му роди дете.Ники ходи понякога и с Алисия, която също роди от Божинов. Въобще, двамата футболисти са страшна партия.В свободното време, когато не се занимава с плеймейтки, Ники Михайлов пази за националния отбор по футбол. Вижте клипчето тук -", "date": "2017.07.27", "title": " Ники Михайлов си намери треньор - Николета Лозанова (видео)"}
{"url": "https://m.offnews.bg/news/Politika_8/Borisov-i-Zaev-shte-se-pokloniat-na-pametnika-na-Gotce-Delchev-v-Skopi_661500.html", "text": "Премиерът Бойко Борисов ще пристигне в Македония на 2 август, където ще се срещне с колегата си Зоран Заев. Двамата ще подпишат договора за добросъседство, който вече беше одобрен от двете правителства. По време на посещението на Борисов в Скопие със Заев ще се поклонят на паметника на Гоце Делчев, който се намира в двора на църквата \"Св. Спас\" в македонската столица, съобщи БГНЕС, позовавайки се на съобщение на македонското правителство. Двамата ще положат венци по случай Деня на републиката в Македония 2 август и 114 години от избухването на Илинденското въстание.Централното събитие по повод годишнината пък ще бъде на Мечкин камен в Крушево.Премиерът обяви, че ще посети Македония за 2 август по време на посещението на Зоран Заев в София. Тогава двамата поставиха венци на паметника на цар Самуил. ", "date": "2017.07.27", "title": " Борисов и Заев ще се поклонят на паметника на Гоце Делчев в Скопие"}
{"url": "https://m.offnews.bg/news/Futbol_18793/Bobi-Doncho-stanete-za-malko-ot-plazhnite-havlii_661508.html", "text": "Нарочно изчаках цял ден, за видя дали някой в българския футбол ще се трогне от една откровена простащина. Само като такава могат да бъда определени изразите, извинявайте за езика: \"Няма да дам банда гейове да ме командват\", \"Никой не може да ми даде наклон на оная работа\", \"Предложих му, или да поеме управлението или да си седне на г*за и да осъзнае кой е шефът\".Потрес! Ако не го познахте, това е вечно развеселеният президент на Локо Пловдив Христо Крушарски. Сигурно е идеален за комшия на лозе, за белотче в кръчмата на Говедарци. Обаче! Някой не е го е посъветвал да внимава с езика, като го е \"спускал\" към Лаута. Крушарски се изживява неуспешно като своя идол Батето. Няма как да бъде променен на стари години.Затова да се върнем на въпроса: на някого дреме ли му в българския футбол? Или му е през онази работа, ако използваме речника на бизнесмена от Говедарци? Къде е Боби Михайлов, та да сръчка неговите хубостници. Нали имаше някаква комисия по етика. Навремето, помня, тя удари 5 бона ЦСКА, само задето агитката нарисува Боби с коса като на Маруан Фелайни.Няма ли кой да дръпне ушите и на бореца с градушките? Хубаво, ако Боби още се излежава по плажовете на Гърция, къде е Дончо Донев? Нали винаги усмихнатият бивш нападател ръководи синдиката на футболистите или както и да се казваше онази организация, която веднъж годишно излиза, награждава за 30  минути, дава котейлче и се скрива. Дончо, твоето \"паство\" е наречено банда гейове, то е посъветвано да  не наклонява онази работа на Крушарски, а да си седи на ...Излез, бе човек. Защити си веднъж името. Стига си се крил! Нали затова се бориш, уж Боби и той, ама при него борбата е малко друга.Простичко е, като се подписва договор, да се изпълнява. Това искат и онази \"банда гейове\" в Локомотив Пловдив. Нищо повече. Станете малко от плажните кърпи и защитете честта на момчетата. Като не взимат заплати по 5 месеца, само тя им остана! ", "date": "2017.07.27", "title": " Боби, Дончо, станете за малко от плажните хавлии"}
{"url": "https://m.offnews.bg/news/Futbol_18793/Niama-nishto-po-hubavo-ot-loshoto-vreme-za-krachmite-v-Burgas_661511.html", "text": "Няма нищо по-хубаво от лошото време. Разбраха го и кръчмарите в Бургас днес. \"Капаните\" в целия град буквално бяха претъпкани с фенове на Ботев Пловдив, чийто тим излиза срещу броени минути срещу Маритимо в мач от Лига Европа.Пороят принуди всички запалянковци да се набутат на сухо. Къде, ако не в заведенията? При хубавото време на реванша с Бейтар Йерусалим пловдивчани не мърдаха от плажната ивица, като отскачаха мързеливо за по бира или водка.Сега обаче заляха буквално и морската градина, и центъра, и улиците около комплекс \"Лазур\". Собствениците и сервитьорки останаха предоволни. Ултрасите на Ботев поръчваха от сутринта, пееха, не създаваха никакви неприятности.И след 18,30 ч. започнаха да се отравят към стадиона, където се очаква да бият по посещаемост постижението си от мача с Бейтар Йерусалим, когато имаше близо 8000 \"бултраси\".Този път нямаше и полицейско напрежение с агитката на гостите. Такава просто нямаше.  Едва десетина привърженици пристигнаха с чартъра на Маритимо и седнаха в ложата.Приятелски мина обядът и между ръководствата. Президентът на Ботев Ангел Палийски покани на обяд колегата си в Маритимо Карлош Перейра. Двамата се разговориха за лятото, лошото време и мача, след което си размениха по една чанта с подаръци.", "date": "2017.07.27", "title": " Няма нищо по-хубаво от лошото време за кръчмите в Бургас"}
{"url": "https://m.offnews.bg/news/Obshtestvo_4/50-uchilishta-shte-prepodavat-finansova-gramotnost-ot-esenta_661502.html", "text": "В 50 български общообразователни училища ще започне обучение по финансова грамотност от 15 септември, съобщи мениджърът на VISA за България Красимира Райчева днес. Програмата \"Нашите пари\" се осъществи пилотно от втория срок на учебната 2016/2017 г. в 12 училища в София, Пловдив, Бистрица, Костенец, Крумовград, Сливен, Котел, Видин и др. сред 723 ученици. Обучението е насочено към гимназисти от девети до единадесети клас. Провежда се в часа на класа. През пърата година различните училища са минали различен брой уроци и часове, докато в предстоящата година 50-те училища ще обхванат целия материал, предвиден в написаното за българските ученици помагало \"Нашите пари\", към което има и учебна тетрадка.Миналогодишно проучване на \"Алфа рисърч\" показва, че 84% от учениците в целевата група признават, че не разбират управление на финанси и имат нужда от специализирано обучение. По това време повечето от тях смятат, че финансовата институция е... заложна къща, посочи Райчева. Опитът на преподавателите досега пък показва, че сред финансовите теми, които ги вълнуват най-много е тази за бързите кредити.Учителите, които искат да преподават наесен, ще бъдат обучени през август-септември. Към тях няма изискване да преподават точно определена дисциплина. В резултат на обучението те ще получат необходимите им кредити  с цел повишаване на професионалната им квалификация, което пък означава и по-висока заплата, отделно от заплащането, което ще получат за допълнителния труд с преподаването на финансовите уроци.По програмата са създадени видео уроци, а 14 от общо 45-те са качени на сайта ucha.se. Останалите ще бъдат там до 15 септември, от когато се предвижда да започне и дигитална комуникация по програмата, насочена към ученици.Финансирането осигуряват банките в България, но от VISA са категорични, че \"никъде в учебните материали няма корпоративен брандинг или скрити търговски послания\".Програмата е достъпна на 16 езика в 42 страни. Създадена е през 2003 година, като материалите не са копи-пейст - адаптирани са за всяка държава, коментира Райчева.", "date": "2017.07.27", "title": " 50 училища ще преподават финансова грамотност от есента"}
{"url": "https://m.offnews.bg/news/Politika_8/Vatreshniiat-ministar-Ne-mozhem-da-slozhim-kameri-navsiakade-no-hora_661509.html", "text": "Усещането за безнаказаност в обществото е лъжовно, тъй като данните показват, че престъпността намалява. Това обяви пред БНТ вътрешният министър Валентин Радев. Безкомпромисни сме по отношение на това да намерим всички убийци и побойници. Нормално е да искаме да разберем максимално бързо какво се случва, но не бива да бързаме, каза той по повод нападенията в последните дни.Журналистът Иво Никодимов беше нападнат от трима мъже в Борисовата градина във вторник. Ден по-рано две жени нотариуси бяха пребити отново в района на Борисовата градина. Радев отново подчерта, че между двата случая няма връзка. По повод мерките, които могат да се предприемат за превенция на такива престъпления, той заяви, че няма как да се сложат камери навсякъде, а гражданите са тези, които трябва да се обаждат в полицията, ако са станали свидетели на престъпление. \"Не можем навсякъде да сложим камери, но гражданите имат по две очи и уши, ако ги умножим по 7 милиона, това ще бъде по-добре от камери. Работим, но се надяваме всички да сме съпричастни - става дума и да превенция\", беше коментарът на министъра.По думите му превенцията е много важна, но не трябва да се очаква органите на реда да вършат всичко, а да се обърне внимание на възпитанието и за справяне с агресията. \"Всички сме длъжници по веригата - семейство, детска градина, училище. Къде е границата на реда, кой носи отговорност? Нивата на агресията показват, че има повреда в обществото. Има много изпуснати нива. Защо оставаме всичко на МВР? Аз също съм гражданин и страдам за децата. Защо е тази агресия? В Европа сме? Заради бедност ли? Защо трябва да ни настига и това зло? Да се замислят всички по веригата, а не само да обвиняват МВР\", каза още той.Валентин Радев отново изрази недоволство по отношение на това как медиите отразяват работата на управляващите. Той подчерта, че авторитетът на институциите трябва да се пази. В изграждането на авторитета на служителите на реда участват както самите те, така и обществото и медиите, допълни Радев.\"Ако гражданите са доволни от нас, заплатите щяха да растат, това казвам на служителите си\", подчерта той, като допълни, че малка част от полицаите са се включили в протестите.", "date": "2017.07.27", "title": " Вътрешният министър: Не можем да сложим камери навсякъде, но хората имат очи"}
{"url": "https://m.offnews.bg/news/Nashite-avtori_2490/Paraleli_661506.html", "text": "И ето как започнала историята.Било лето … от Рождеството на Спасителя. В Страната царели мир и спокойствие, нарушавани само от временни, мимолетни, спорадични и не по-чести от три пъти дневно дребни инциденти. Сред които бледо се откроявали извънредно леки побоища над лекари, извършвани от непокорни благородници от индийски произход, безобидни пребивания на нотариуски в комбинация с домочадието им от зле въоръжени и неорганизирани разбойници, както и с нищо невпечатляващи претрепвания на журналисти от национални телевизии, извършени от напълно неизвестни, неполучили дори и регионална слава и признание извършители.Хората от медиите скучаели и им се налагало да пишат за групови изнасилвания. Извършено групово изнасилване – пишели те с големи букви. После уточнявали в текста, че то се е случило в Пакистан, при това преди време. Към същата статия прибавяли и текст, в който се разказвало, че Мадона, донякъде известна дама от областта на развлекателната индустрия, жена в напреднала възраст, отказала се доброволно от добавките над заплатата за прослужено време (явно с цел да прикрие възрастта си), също преди неизвестен брой десетилетия била изнасилена. Което си е една прясна и свежа като стрък плосколистен магданоз новина.Нямало нищо, нищо не се случвало и нищо не се променяло. Освен вечното време, което ту се разваляло и ставало хладно и дъждовно, ту съвсем се разваляло и ставало горещо и задушно. И хората, разговаряйки за времето, по навик роптаели. Времето ги дразнело, както и всичко останало. А владетелят на Страната се снимал на плажа на ширналото се до безкрая море по бермуди и потник, за да напомни за славните времена, в които и той бил (не се чете), подобно на тия, които и до ден днешен - с бухалка в ръка - сеели и сеят мир и справедливост.Точно в това време се разчуло, че шерифът на Нотингам, Нортъмбърленд…или някое друго далечно графство…всъщност по-добре да не споменаваме кое, вдигнал телефона си, защото някой го търсел. Този, който го търсел, му казал нещо. Не се знае точно какво, пък и не е важно за историята ни. По-важното е, че шерифът полу на шега, полу на майтап, казал на Обаждащия се: Ще получиш исканото само ако дадеш на…Обаждащият се явно изквичал от страх, предизвикан от болезнено предчувствие – това можело да се разбере по чудноватото затрептяване на етера около телефонния апарат на шерифа.Но шерифът продължил с леден глас: Само ако предоставиш на Владетеля на Страната четири хиляди паунда първокласен хъгис. Както знаем, хъгисът е традиционен специалитет от Северните територии - тъпкано месо и карантии в овчи мехур или черво, с което планинците обичат да играят, хвърляйки го надалеч. Обаждащият се само тихо простенал, което било нещо като знак за покорно съгласие.Но да се иска от покорните и безропотни Обаждащи се по четири хиляди паунда първокласен хъгис и тогава, както и сега било незаконно. Не че незаконните неща не били истинският голям специалитет в Страната. По-голям специалитет дори и от хъгиса. Но все пак – зависело кой прави незаконните неща. Както добре знаем – незаконните неща в Страната можело, сега може и принципно е редно да бъдат правени само от хора, които няма как да бъдат наказани. И никой няма да им търси отговорност. А такива имало много и по това Страната се отличавала с огромната си либералност – можели да вършат незаконни неща от простите мургави бедни благородници от индийски произход та чак до хора от кръга на Владетеля. Единствено не било ясно точно кой определя кой може да прави незаконни неща, но това е незначителна тема и няма да се спираме на нея. Явно шерифът на далечното графство не бил от тези хора, на които им било позволено на воля да беззаконничат.Ето защо когато Обаждащият се се изпуснал и разпространил информацията за четирите хиляди паунда, се вдигнал голям шум. Ако шерифът бил от групата на жителите на Страната, на които било разрешено да вършат незаконни неща – това естествено нямало да се случи. Нищо и никъде нямало да се разчуе. Но ето, че се разчуло.Тогава прокурорът на страната – един строен и красив благородник, безукорно честен и принципен като бучка изсушен торф (това е старинно, традиционно сравнение, използвано за честните и принципните) веднага хванал юздите на положението и изпратил комисия от верни служители на закона да проверят какво става на място. А в същото време Владетелят на страната заявил, че никога не е получавал хъгис, никога не е чувал за никакъв хъгис, че не обича хъгис – нито да го яде, нито да го хвърля по време на игра. И че освен това въобще не знае какво е хъгис, че не познава нито шерифа на…, нито Обаждащия се, нито когото и да било, защото в момента вниманието му е заето предимно с това да се снима по потник и бермуди на плажа на безбрежното море.Когато нещата съвсем се заплели и се стигнало дотам, че възникнала незначителна опасност от това у народа на Страната да избухне пламъка на вяло и сънливо негодувание – тогава се намесил Първият министър. Той бил бивш учител по мятане на хъгис и разбирал от тези неща. Наредил – за да се очисти името на Страната и най-вече – на нейния Владетел…та той наредил шерифът на … да бъде наказан с разчетворяване. Тоест – сухожилията на крайниците му да бъдат прерязани, да бъде завързан на четири коня и теглен, докато се разкъса на четири или там колкото се получат парчета. После парчетата да бъдат разнасяни из четирите краища на Страната, за назидание на всички, които изнудват и беззаконничат от името на Владетеля. В Страната това било най-голямо и срамно престъпление! Било приемливо да се изнудва и беззаконничи от името на други хора, но не и от името на Владетеля!И така злосторникът шериф си получил заслуженото. Но тъй като всичките ни герои живеели в просветени, цивилизовани времена, самите те били носители на светлина, хуманизъм и цивилизованост, до един били европейци и били облагородени от меката благодат на споделените ценности – ето затова те и не пристъпили към разчетворяването, нито до някое друго политически некоректно изкормване или разчекване. А просто помолили шерифа злосторник да напусне шерифството и да отиде да си пази здравето някъде на хубаво и слънчево място, като запълва времето си с леки игри. С мятане на хъгис, примерно. А когато той напълно доброволно напуснал шерифството – всички му благодарили.И пак настанала скука, само времето се променяло от толпо на прохладно и от прохладно на топло. И това карало хората тихо да роптаят.", "date": "2017.07.27", "title": " Паралели"}
{"url": "https://m.offnews.bg/news/Turizam_75/Chadarite-v-Primorsko-dadeni-na-turoperatori-i-detski-lageri_661504.html", "text": "Части от Северния плаж на Приморско са преотдадени за ползване на туроператорски фирми. От местната туристическа камара сигнализират, че свободната зона е ограничена за плажуване. Дългата ивица на Северния плаж в Приморско е отрупана с чадъри, това се вижда и с невъоръжено око. Безплатната зона е сбутана или до дюните, доста далеч от морето, или в края на самия плаж. Част от ивицата е ограничена само за определена туроператорска фирма, посочва Стоян Петров, председател на местната туристическа камара.„“, казва Стоян Петров.Табели предупреждават туристите, че зоната е само за туристите на TA Alexandria. Той пояснява, че фирмата се грижи добре за чистотата на ивицата, но подобно разположение на платените принадлежности, прави лошо впечатление и туристите се оплакват. Част от безплатната зона на плажа пък е точно пред коридорите за джетове, банани и други атракциони. Концесионер на Северният плаж е софийска фирма, която го стопанисва от 1999 г. за срок от 20 г.", "date": "2017.07.27", "title": " Чадърите в Приморско – дадени на туроператори и детски лагери"}
{"url": "https://m.offnews.bg/news/Ot-vas_67/Kilometrichna-opashka-v-Sinemoretc-zaradi-remont-na-edinstvenata-ulitc_661498.html", "text": "Километрична опашка се образува в Синеморец заради ремонт на единствената улица към плаж Бутамя, съобщи читател на OFFNews. Лошото време е принудило плажуващите бързо да напуснат Бутамя. Заради ремонта на пътя обаче колите не успели да преминат и бързо се оформила дълга опашка. \"Часът е 15:20, лошото време принуждава стотици летовници да си тръгнат от плаж „Бутамя\", но... поради строително-ремонтни дейности на единствената улица от/до него те не могат да го направят. Клаксони, детски плач, безадресни „поздрави\" до неизвестни майки на всякакви езици. Колоната автомобили не може да бъде проследена с поглед\", написа ни нашият читател.\"Интересно, как е взето решение тези „спешни\" ремонти да се извършат точно през... юли? Друго интересно, как ли ще се отрази дъждът на пресния асфалтобетон\", написа ни още той. ", "date": "2017.07.27", "title": " Километрична опашка в Синеморец заради ремонт на единствената улица към Бутамя"}
{"url": "https://m.offnews.bg/news/Futbol_18793/Zalozhete-za-duzpi-na-Ludogoretc-Apoel_661503.html", "text": "Точен резултат 2:0 и дузпи! Този залог ще ви направи богат за реванша между Лудогорец и Апоел Беер Шева в Шампионската лига. Стига да се доверите на треньора на нашите Георги Дерменджиев.Спецът все пак най-добре познава совите и прогнозира подобно развитие в Разград следващата седмица.“Загубата не е толкова тежка, защото играхме добър футбол и имахме ситуации, при които можеше да вкараме. Винаги съм казвал, че футболът е на голове. Инкасирахме два гола, което е добра преднина за противника, но не и незаличима.Ще направим всичко възможно да я заличим. Нищо не искам да променям, само да вкараме повече голове\", добави спецът от Пловдив.\"Във футбола има победи, загуби и равни. Има моменти, в които играеш добре и губиш. Мисля, че Лудогорец изигра добър мач в Израел и ще направим всичко възможно да заличим пасива.Казвам, че шансовете са 50:50. Може да играем 120 минути и да стигнем до дузпи”, каза Дерменджиев след поражението на орлите с 0:2 от Израел.", "date": "2017.07.27", "title": " Заложете за дузпи на Лудогорец  - Апоел"}
{"url": "https://m.offnews.bg/news/Obshtestvo_4/Koga-shte-sa-izpitite-i-vakantciite-na-uchenitcite-prez-2017-2018-g_661496.html", "text": "ГрафикГрафикът на изпитите след четвърти, седми, десети и дванадесети клас, както и ваканциите и неучебните дни публикува днес Министерството на образованието и науката.От догодина изпитите по даден предмет на седмокласниците и дванадесетокласниците ще са на различни дати с цел облекчение на учителите, които трябва да се справят с по-сложната организация за матурите, които се провеждат на модули, уточниха от МОН.Предложените дати за изпитите от националните външни оценявания са максимално късни, за да се усвои повече учебен материал, както настояват и родители, и учители.По-късната дата за изпита по български език за седмокласниците дава възможност за провеждане и на държавните изпити за степен на професионална квалификация в същия ден.Човекът и обществото - 17 май 2018 г.;Български език и литература - 18 май 2018 г.;Математика - 22 май 2018 г.;Човекът и природата - 28 май 2018 г.;  Български език и литература - 6 юни 2018 г.;Математика - 8 юни 2018 г.;Оценяване на дигиталните компетентности - 18-22 юни 2018 г.Български език и литература – 21 май 2018 г., начало 08,00 ч.;Втори държавен зрелостен изпит – 23 май 2018 г., начало 08,00 ч.;Държавни зрелостни изпити по желание на ученика – в периода 29 май 2018 г. – 01 юни 2018 г.Български език и литература – 28 август 2018 г., начало 08,00 ч.;Втори държавен зрелостен изпит – 29 август 2018 г., начало 08,00 ч.;Държавни зрелостни изпити по желание на ученика – в периода 30 август 2018 г. – 05 септември 2018 г. МОН обяви и графика за  през учебната 2017/2018 година.Той предвижда почивки за учениците в почти всеки месец. Ваканциите са традиционните – есенна, коледна, междусрочна и пролетна, но са малко по-дълги от ваканциите през миналата учебна година. По-дълга есенна, по-дълга коледна и по-дълга пролетна ваканция ще ползват всички ученици от I до ХI клас. Така те ще бъдат задържани по-дълго в училище и ще приключат учебните си занятия с една седмица по-късно. Промяната не увеличава броя на учебните им дни и часове, а е резултат от по-дългите почивки през годината.Създадената обществена нагласа за провеждане на държавните зрелостни изпити преди 24 май налага графикът на учебното време за учениците в ХII клас да е по-различен, като за тях ваканциите ще бъдат по-кратки от тези на останалите ученици, с изключение на междусрочната ваканция. За дванадесетокласниците тя ще е по-дълга с един ден.28.10.2017 г. – 01.11.2017 г. вкл. - есенна;23.12.2017 г. – 07.01.2018 г. вкл. - коледна за І – ХІ клас;23.12.2017 г. – 02.01.2018 г. вкл. - коледна за ХІІ клас;08.02.2018 г. – 11.02.2018 г. вкл. - междусрочна за I - ХI клас;03.02.2018 г. – 07.02.2018 г. вкл. междусрочна за ХІІ клас;31.03. 2018 г. – 09.04.2018 г. вкл. пролетна за І – ХІ клас;06.04.2018 г. – 09.04.2018 г. вкл. пролетна за ХІІ клас.25.05.2018 г. неучебен, но присъствен ден по повод Деня на българската просвета и култура  и на славянската писменост;21.05.2018 г. ДЗИ по БЕЛ;23.05.2018 г. втори ДЗИ;06.06.2018 г. НВО в VII клас по БЕЛ и ДИ по теория на професията и специалността за придобиване на II или на III СПК.08.02.2018 г. - ХІІ клас;12.02.2018 г. - I – ХI клас.16.05.2018 г. - ХІІ клас (13 учебни седмици);07.06.2018 г. - І - IV клас (14 учебни седмици);22.06.2018 г. - V - VІІ клас (16 учебни седмици);06.07.2018 г. - V - VІІ клас (18 учебни седмици за  паралелки в спортни училища);06.07.2018 г. - VIIІ - ХІ клас (18 учебни седмици).", "date": "2017.07.27", "title": " Кога ще са изпитите и ваканциите на учениците през 2017/2018 г. (график)"}
{"url": "https://m.offnews.bg/news/Politika_8/DSB-Parvite-100-dni-na-novata-vlast-sa-politicheska-izmama_661513.html", "text": "Като \"политическа измама\" определиха от ДСБ първите 100 дни от управлението на новата власт.  От партията обявиха, че всички парламентарно представени сили работят за размиване на границите между трите власти, затвърждава се партийно-политическия контрол върху съдебната власт и чадъра върху мафията и олигархията.ДПС е скрит коалиционен партньор дори на правителство с участието на крайни националисти, а БСП само имитира опозиционно поведение, като участва във всички скрити договорки с властта, отбелязват от ДСБ.\"Видно е, че наследниците на комунистическата номенклатура работят добре заедно\", подчертават те.Ето и цялата позиция на партията без редакционна намеса:", "date": "2017.07.27", "title": " ДСБ: Първите 100 дни на новата власт са \"политическа измама\""}
{"url": "https://m.offnews.bg/news/Obshtestvo_4/Dve-balgarki-arestuvani-v-Turtciia-po-podozrenie-v-terorizam-obnovena_661514.html", "text": "Две българки са арестувани в турския курорт Дидим по подозрение в тероризъм, съобщи БНТ, позовавайки се на агенция ИХА. Българките са майка и дъщеря, а заедно с тях е арестуван и британски гражданин.Трите жени са разпитани от полицията. При разпита по-младата българка е обяснила, че е учила право в Холандия и Великобритания. Тя се запознала с британеца през 2015 г., а преди 10 дни пристигнали заедно на почивка в Турция.Британецът заявил пред полицията, че през 2015 г. е бил 3 месеца в Сирия като медик в помощ на местните, преминал е през военно обучение на полигон на кюрдските бунтовници от YPG, но не е участвал в никакви сражения. След това се завърнал в страната си, съобщи БГНЕС.В профилите в социалните мрежи на двамата са споделени материали, свързани с кюрдските милиции Сили за защита на народа - смятани за сирийския клон на забранената в Турция ПКК.По данни на информационния сайт Haberler.com британският гражданин се казва Джозеф, приятелката му се казва Мира, а майка й - Веселина. Посочва се, че двете българки са от турски произход.От Министерството на външните работи съобщиха, че за момента не са им повдигнати обвинения. Максималният срок за задържане е 7 дни, сред което трябва или да бъдат освободени, или обвинени в престъпление.От полицейския участък в Елефер са уверили, че състоянието на двете български гражданки е добро, но за да бъде проведен разговор с тях, трябва да има разрешение от отдела за борба с тероризма към Главна дирекция „Сигурност\" в Айдън, уточниха от ведомството.", "date": "2017.07.27", "title": " Две българки арестувани в Турция по подозрение в тероризъм (обновена)"}
{"url": "https://m.offnews.bg/news/Sviat-_12/Rusiia-zapazva-voennata-si-baza-v-Siriia-oshte-49-godini_661518.html", "text": "Русия запазва военновъздушната си база в Сирия за още 49 години. Руският президент Владимир Путин подписа днес закона, по силата на който ще се случи това, съобщи Асошиейтед прес, цитирана от БТА.Русия подкрепя войските на сирийския президент Башар Асад в борбата им срещу \"Ислямска държава\" от 2015 г.Подписаният от Путин закон ратифицира сключено през януари споразумение между Русия и Сирия, с което се разрешава на Русия да ползва базата безплатно за срок от 49 години.Двете камари на руския парламент ратифицираха споразумението по-рано този месец.", "date": "2017.07.27", "title": " Русия запазва военната си база в Сирия още 49 години"}
{"url": "https://m.offnews.bg/news/Izvan-terena_18817/Ibrahimovich-se-sravni-s-King-Kong_661517.html", "text": "Златан Ибрахимович си остава ненадминат нарцис. Това пролича от последната му снимка в Инстаграм. В нея той се сравни с Кинг Конг.Ибра се пусна само по шорти, за да покаже, че е в отлична физическа форма и се възстановява добре. Той написа \"Крал\" под своята снимка, а до нея лепна тази на прочутия филмов герой.35-годишният швед е извън терените от месец април, когато скъса коленни връзки при успеха на Манчестър Юнайтед с 2:1 над Андерлехт в Лига Европа. Но явно не спира да ходи на фитнес, съдейки по мускулите и плочките.Иконата в момента е свободен агент, след като \"дяволите\" не подновиха договора му. Той получаваше 367 хиляди паунда на седмица. Ибра обаче продължава да се готви на базата на Юнайтед.Явно Ибра е решен да се завърне още по-силен. В буквалния смисъл. Видяха го близо 26,5 милиона последователи на нападателя в Инстаграм.", "date": "2017.07.27", "title": " Ибрахимович се сравни с Кинг Конг"}
{"url": "https://m.offnews.bg/news/112_6/Dvama-mladezhi-otkradnaha-kola-i-udariha-patrulka-pri-presledvane-v-So_661515.html", "text": "Двама младежи - на 16 и 17 години, откраднаха кола и удариха патрулка при преследване с полицията в София, съобщи Нова телевизия. Инцидентът е станал вчера. Колата била паркирана пред фитнес клуб.Младежите откраднали ключовете на собственика и пари от портфейла му и избягали с автомобила. Полицията започнала издирването на младежите. Стигнало се до кратко преследване в района на \"Красна поляна\", при което младежите ударили патрулката. Веднага след това те са били заловени. По случая е образувано досъдебно производство. Събраните материали са докладвани в Софийската районна прокуратура.", "date": "2017.07.27", "title": " Двама младежи откраднаха кола и удариха патрулка при преследване в София"}
{"url": "https://m.offnews.bg/news/Leka-atletika_18783/Pokana-spasi-uchastieto-na-Mirela-Demireva-v-London_661516.html", "text": "Олимпийската вицешампионка Мирела Демирева все пак ще участва в скока на височина на световното първенство по лека атлетика в Лондон (4-13 август). Това стана факт след специална покана.Прати я Международната федерация по лека атлетика (ИААФ) до родната федерация. Мирела не успя да покрие норматива, но дано е запазила сили за Лондон.И след поканата националите ни ще са в доста скромен състав за световното. В британската столица ще ни представляват  при жените: Ивет Лалова (100 и 200 м), Габриела Петрова (троен скок), Мирела Демирева (скок на височина), Радослава Мавродиева (гюле).Мъжката чест на България ще защитават Митко Ценов (3000 м с препятствия), Тихомир Иванов (скок на височина), Момчил Караилиев и Георги Цонов (троен скок).Най-реални са шансовете за медал на Тихомир Иванов. Плевенчанинът прави блестящ сезон, като няколко пъти се качи на стълбичката в силни международни турнири.", "date": "2017.07.27", "title": " Покана спаси участието на Мирела Демирева в Лондон"}
{"url": "https://m.offnews.bg/news/Politika_8/Ninova-povika-Borisov-s-ultimatum-v-parlamenta-za-da-se-prieme-dogovo_661477.html", "text": "Лидерът на БСП Корнелия Нинова предложи по разискванията на Договора за добросъседство с Македония в парламента да бъде поканен Бойко Борисов и постави ултиматум, че ако премиерът не отиде в Народното събрание няма да го подпише. И както дясната му ръка в парламента Цветан Цветанов първо казвал, че Борисов няма да присъства, така след ултиматума премиерът пристигна до половин час в Народното събрание, а Цветанов съобщи от трибуната, че министър-председателят ще присъства. „Договорът е исторически за България, надявам се, че всички го разбирате. Работен е от много правителства последователно. Той е важен и за България, и за добросъседските отношения на Балканите“, бяха мотивите на БСП.„Не може премиерът за пореден път да демонстрира неуважение към българския парламент и към нас, които сме се обединили, за да го изпратим в Македония да подпише договора“, заяви Нинова. „Ако той откаже да дойде декларирам, че оттеглям подписа си от декларацията по договора и няма да участваме в гласуването й“, подчерта лидерът на БСП.Минути по-късно Борисов дойде в парламента и даде обяснение пред депутатите, че е мислел, че декларацията ще е утре. Заедно с Борисов дойде и вицепремиерът и министър на външните работи Екатерина Захариева.След това парламентът прие с пълно единодушие декларацията на Народното събрание, която подкрепя Договора за добросъседство с Македония. Чрез нея парламентът изразява очакването си подписването да бъде осъществено в съответствие с предварителните договорености между двете страни, както и готовност да стартира ратификационни процедури в най-кратък срок.Народното събрание предлага Министерският съвет да внесе в Народното събрание ежегоден доклад за изпълнението на Договора, след неговото подписване, ратификация и влизането му в сила.Според парламента декларацията препотвърждава и подкрепя приемствеността и последователността във водената политика спрямо Република Македония. Премиерът остана доволен, благодари и каза: \"Българският парламент показа, че би подкрепил подготвеното като текст в Договора за добросъседство с Македония с ратификацияТова е едно голямо рамо и подкрепа за правителството. Дали е декларация, дали е мандат - това няма да спорим“. ", "date": "2017.07.27", "title": " Нинова повика Борисов с ултиматум в парламента, за да се приеме договора за Македония"}
{"url": "https://m.offnews.bg/news/Futbol_18793/Krusharski-Niama-da-dam-banda-gejove-da-me-komandvat_661476.html", "text": "Собственикът на Локомотив Пловдив Христо Крушарски прекрачи границите на допустимото след като като, заяви че \"няма да позволи банда гейове да му дават наклон на оная работа\". Босът на \"черно-белите\" също предупреди новия капитан на тима Дани Кики, че скоро може да го забие на пейката, заради поведението му извън те­рена.\"Няма да търпя глезотии. Да ми се снима с фланелки и да обяснява с кой може и кой не може. Няма да дам банда гейове да ме командват. Никой не може да ми даде наклон на оная работа. Аз решавам.Ако трябва само с юноши ще играем, но ще постигнем нещо. Момчета показват, че заслужават да се насочим към тях. От лигльовци ми писва. Досега бях с Пената, който знаете какви мачове и къде е играл.Все по 90 минути, тия сега след 50-ата не могат. Имам бизнес и ми казват кога ще ми преведат пари, щом го сторят се разплащам. Както стана. Тези, които работят за мен, трябва да го правят съвестно и професионално. Така разбирам нещата.За Камбуров няма какво да ме питате. Аз конфликт с него нямам и не мога да имам. Предложих му, или да поеме управлението или да си седне на г*за и да осъзнае кой е шефът.Научил съм нещо от съблекалнята, после защо му търся сметка.Това си е моя работа. Като иска да идва и да управлява. Даже ще му давам пари.Щом не иска, трябва да се съобразява с това кой кара влака\", отсече ексцентричният футболен шеф, цитиран от вестник \"Меридиан Мач\".", "date": "2017.07.27", "title": " Крушарски: Няма да дам банда гейове да ме командват"}
{"url": "https://m.offnews.bg/news/Politika_8/Raznoboj-mezhdu-Patrioti-i-GERB-za-shefove-na-KFN-Ninova-se-vazpolzva_661481.html", "text": "Парламентът изненадващо гласува срещу икономиста Румен Соколов и юриста Йордан Чомпалов да станат зам.-председатели на Комисията за финансов надзор (КФН). Двете кандидатури бяха лично предложени от шефката на регулатора Карина Караиванова, но само ГЕРБ гласуваха \"за\" тях, а коалиционният партньор Обединен патриоти се въздържа. Със 110 гласа \"против\" и 15 \"въздържал се\" предложението не мина. Соколов бе предложен за зам.-председател, ръководещ управление „Надзор на инвестиционната дейност”, а Чомпалов - за отговорник на „Осигурителен надзор”.От БСП изтъкнаха, че Чомпалов няма опит в тази сфера, а ще трябва да ръководи милиарди и казаха, че няма да гласуват \"за\". Миналата година бюджетната комисия не успя да приеме промените в процедурните правила за условията за предлагане на кандидати за заместник-председатели на КФН и в момента само Ралица Агайн, която отговаря за застрахователния надзор, е с редовен мандат.Другите двама членове са с изтекли мандати, а постовете са заети от временни зам.-председатели. След този изненадващ обрат лидерът на БСП Корнелия Нинова препоръча на премиера Бойко Борисов да поиска вот на доверие от парламента, а поводът й беше разцеплението между управляващата коалиция по важна тема. ", "date": "2017.07.27", "title": " Разнобой между Патриоти и ГЕРБ за шефове на КФН, Нинова се възползва: Вот на недоверие"}
{"url": "https://m.offnews.bg/news/Futbol_18793/Botev-ne-uspia-da-bie-koravi-portugaltci_661519.html", "text": "Ботев Пловдив не успя да победи Маритимо в първа среща от трети кв. кръг за Лига Европа. Равенството 0:0 е заслужено и оставя интригата за реванша на остров Мадейра.Срещата не предложи кой знае какви опасности. Това не свали настроението на стадион \"Лазур\" край морето, където близо 8000 зрители не спряха да пеят.Най-чистото положение за Ботев дойде след почивката. Тогава Тодор Неделев беше изведен в добра позиция пред дузпата. Ударът му с десния крак обаче беше спасен от вратаря на португалците. Веднъж изтърва и Виана с глава.Гостите се бяха затворили, определено играеха за 0:0, за да решат всичко на своя земя. Бяха разузнали отлично опасните играчи на българския тим и успяха. Маритимо стигна до 2-3 прилични положения, като вратарят Чворович спаси най-опасното от тях.В продължението двата тима се сбутаха във вратата на Ботев след фаул срещу вратаря Чворович. Съдиите мъдро ги успокоиха и оставиха без картони, тъй като характерът на срещата беше коректен.Ботев ще тръгне към летище \"Кристиано Роналдо\" на остров Мадейра без преднина, но с реални шансове. Преди това в Коматево гостува ЦСКА-София. ", "date": "2017.07.27", "title": " Ботев не успя да бие корави португалци"}
{"url": "https://m.offnews.bg/news/Futbol_18793/Dzhidzhi-Bufon-Tova-mozhe-da-e-posledniiat-mi-sezon_661479.html", "text": "Легендарният вратар на Ювентус Джанлуиджи Буфон сподели, че предстоящия сезон може да се окаже последен в славната му кариера.\"Това може да бъде последната ми година и е наистина много вълнуващо. Искам да опитам да се насладя на специални неща.Когато отидеш на едно място и си помислиш, че може да ти бъде за последен път, оценяваш още повече красотата му и искаш да запомниш емоцията завинаги. Този сезон ще бъде специален и аз искам да дам най-доброто от себе си, за да опитаме Ювентус да повтори успехите си. Не се чувствам разтревожен заради това, че не съм спечелил Шампионската лига, това никога не е имало негативно влияние върху мен, няма такова и в момента.ШЛ винаги е била мотивация за мен да ставам по-добър и да се наслаждавам на емоциите, излизайки срещу определени футболисти на определени стадиони\", каза легендата на Ювентус.Джиджи бе титуляр при победата на тима му с 3:2 над френския Пари Сен Жермен в среща от приятелския турнир International Champions Cup в САЩ.На стадион \"Хард Рок\" в Маями Гонсало Игуаин откри резултата в 45-ата минута. Голмайсторът на Юве получи подаване от Пауло Дибала, след като игра за двойно и не остави шансове на Ареола.В 53-ата минута 20-годишният португалски нападател на ПСЖ Гонсало Гуедеш изравни след грешка в защитата на Ювентус, но този резултат се запази едва до 62-ата минута, когато Маркизио отново изведе Ювентус напред с удар с левия крак от границата на наказателното поле.В 80-ата минута Хавиер Пасторе отново върна равенството, но минута преди края на редовното време Маркизио от дузпа донесе победата на Юве.", "date": "2017.07.27", "title": " Джиджи Буфон: Това може да е последният ми сезон"}
{"url": "https://m.offnews.bg/news/Analizi_289/Mediana-38-ot-horata-ne-ochakvat-ot-Borisov-3-nito-dobro-nito-losho_661480.html", "text": "ГЕРБ продължава да е първа политическа сила, партията на Бойко Борисов ще победи БСП с 3%, ако сега се проведат парламентарни избори. Това показват данните от национално представително за страната изследване на Агенция Медиана, проведено от 12 до 18 юли с 1002 човека в 125 гнезда в страната. ГЕРБ привлича традиционните си избиратели - около една четвърт от пълнолетните граждани. Не се наблюдава и разочарование и намаляваща подкрепа сред тях – това са и основно оптимистите, както за перспективите пред страната, така и по отношение на личното им материално благосъстояние, коментират социолозите. характерна за 2015/2016 година и се намира на около 3 % след основния си политически опонент. Участието във властта не се е отразило негативно на Патриотите. Те запазват своите симпатизанти в обема от преди предсрочните избори. – вероятно в резултат от повдигнатите обвинения към Веселин Марешки и други членове на формацията. Все още, обаче, е на границата за влизане в парламента. ДПС продължава да бъде основната партия на българските турци и на пръв поглед не изглежда да е понесла особени щети от ДОСТ (в рамките на избирателите в страната).. Въпреки фактическия му политически разпад, значителна част от избирателите (3.5 %) заявяват, че на избори биха гласували за него.В обществото доминира песимизъм по отношение развитието на страната. Само 18% разчитат на подобрение, докато песимистите, очакващи влошаване, са близо два пъти повече – 34 %.Близо 40% от хората живеят с усещане за влошаване на материалния стандарт на домакинството си. Отново 18% отчитат положително развитие в благосъстоянието на семейството си.Близо два пъти повече са хората, според които новото управление разочарова, спрямо тези, на които то вдъхва надежда (54% : 26%). Вярват, че правителството „Борисов-3“ ще успее да подобри положението в страната 22 %, докато опасяващите се, че тази власт ще го влоши, са 30%. Най-голям е делът на хората (38 %), които смятат, че просто нищо няма да се промени – нито към добро, нито към по-лошо.Засега този скептицизъм към властта не се насочва към търсене на политическа алтернатива, твърдят от Медиана. АКО ДНЕС, СЕГА ИМАШЕ ПАРЛАМЕНТАРНИ ИЗБОРИ, ЗА КОГО БИХТЕ ГЛАСУВАЛИ(в проценти)?ГЕРБ 24.0БСП ЗА БЪЛГАРИЯ 21.5ОБЕДИНЕНИ ПАТРИОТИ (НФСБ, АТАКА И ВМРО) 7.8ДПС 6.7РЕФОРМАТОРСКИ БЛОК 3.5ВОЛЯ 3.4ДВИЖЕНИЕ ДА БЪЛГАРИЯ 1.2ДВИЖЕНИЕ 21 0.7АБВ 0.6ЗА ДРУГА ПАРТИЯ 1.1НЕ БИХА ГЛАСУВАЛИ 29.5", "date": "2017.07.27", "title": " Медиана: 38% от хората не очакват от Борисов 3 нито добро, нито лошо"}
{"url": "https://m.offnews.bg/news/Politika_8/VMRO-signalizira-zdravnata-inspektciia-za-shuma-ot-dzhamiiata-v-Sofiia_661482.html", "text": "Сигнал до Регионална инспекция по околна среда и води (РИОСВ) - София, Столична регионална здравна инспекция (СРЗИ) и Министерство на околната среда и водите (МОСВ), изпрати общинският съветник от ВМРО в Столичния общински съвет Димитър Антов, съобщават от партията.Той сигнализира за шума при провеждането на молитвите, идващ от говорителите на джамията „Баня баши\" в София.РИОСВ, СРЗИ и МОСВ са институциите, които са отговорни за замерване на нивото на шум.Антов е бил алармиран от столичани, че шумът от високоговорителите е увеличен дори и по време на вечерната молитва.Съветникът се позовава на Наредба № 1 за обществения ред и иска от институциите да направят нужните проверки, както и да бъдат наложени санкции, ако бъдат установени нарушения.", "date": "2017.07.27", "title": " ВМРО сигнализира здравната инспекция за шума от джамията в София"}
{"url": "https://m.offnews.bg/news/Obshtestvo_4/1000-lv-globa-i-tri-mesetca-bez-knizhka-ako-karash-v-avarijnata-lent_661485.html", "text": "1000 лева глоба и за 3 месеца да бъде отнемана книжката на шофьори, които карат в аварийната лента. Това предложение на БСП прие транспортната комисия на парламента снощи на първо четене. Както OFFNews писа стотици нарушения бяха забелязани в аварийната лента на Тракия при двете катастрофи, които станаха на магистралата последните два уикенда, като каращите в първата лента дори предизвикаха произшествия. Стотици снимки на нарушители бяха публикувани във Фейсбук, а шофьори масово се възмущаваха как се кара в нарушение на закона и то пред КАТ. Всъщност идеята е наказанието за движение в аварийната лента да се приравни с наказанието за шофиране в насрещното платно. Началникът на КАТ Бойко Рановски, който присъства на заседанието на комисията, обясни, че няма предвидена глоба и наказание за каране в аварийната лента, а по думите му то е абсолютно равнозначно на карането в насрещното платно.Комисията постави образователен ценз при шофьорските книжки. Това означава, че книжка вече няма да може да си извади никой, който няма завършен поне 10 клас или първи гимназиален курс.Транспортната комисия дебатира и за наркотиците в кръвта на шофьорите и реши - пробите за наркотици да не се обвързват с времето на приема им. Така ако шофьорът е приемал наркотици преди 40 дни, отново ще подлежи на глоба, ако се намерят следи от тях в кръвта му.Шофьорите спипани за каране под влияние на наркотици ще могат да изберат дали да им бъде направена проба от слюнка с т. нар. доказателствен анализатор или кръвна проба.Промените на транспортна комисия ще се гледат през септември след лятната отпуска на депутатите. ", "date": "2017.07.27", "title": " 1000 лв. глоба и три месеца без книжка, ако караш в аварийната лента"}
{"url": "https://m.offnews.bg/news/Sviat-_12/Novi-sblasatci-na-Hramoviia-halm-v-Erusalim-50-dushi-sa-raneni_661512.html", "text": "Около 50 палестинци бяха ранени в нови сблъсъци между израелската полиция и палестински вярващи на Храмовия хълм в Ерусалим, съобщиха световните агенции, цитирани от БТА. Израелските власти демонтираха металните детектори до Храмовия хълм. Израел обяви още, че анулира и всички други допълнителни мерки за сигурност, които бяха въведени на входа на Храмовия хълм след убийството на двама израелски полицаи от израелски араби на 14 юли.Сблъсъци обаче имаше и днес. Полицията използва сълзотворен газ и гумени куршуми, а палестинците я замеряха с камъни.Според палестинския Червен полумесец най-малко 46 палестинци са ранени, включително от гумени куршуми и нанесени им телесни повреди. Няколко души са със счупени кости.По данни на Червения полумесец напрежението се изострило, след като израелски сили затворили една от вратите към храмовия комплекс докато голям брой вярващи се опитвали да влязат.", "date": "2017.07.27", "title": " Нови сблъсъци на Храмовия хълм в Ерусалим, 50 души са ранени"}
{"url": "https://m.offnews.bg/news/Knigi_18808/Izdavane-na-kniga-shte-e-nagradata-ot-konkursa-za-liubovna-lirika-G_661484.html", "text": "Победителят в четвъртия национален конкурс за любовна лирика „Горчиво вино“ ще сключи договор за издаване на книга на официалната церемония по награждаването през септември. Това е мечтата на много творци – да видят творбите си отпечатани в свое томче, а конкурсът може да я сбъдне. Организаторът, НЧ „Братя Миладинови 1914” – Петрич, приканва утвърдени автори и нови таланти да изпращат творбите си до 15. 08. 2017 г.Конкурсът бе създаден през 2014 г. по повод 100 годишнината на читалището и 80 годишнината на големия български поет Евтим Евтимов. Майсторът на любовната лирика почина миналата година, но остави дълбока следа в българската поезия. Той продължава да бъде един от най-обичаните и четени български поети, като във всеки български дом вероятно има негова стихосбирка, а най-известните български певци и групи са изпълнявали песни по негови стихове. Само по стихотворението му „Горчиво вино“ са създадени десетина песни с различни мелодии. „Ако ти си отидеш за миг”, „Обич за обич“, „Високо“, „Ти си любовта“, „Протегнах две ръце да те прегърна“, „Страх”, „Грешница на любовта”, „Жена на балкона”… са сред вечнозелените български песни. Големите музи на Евтим Евтимов – Романьола Мирославова и Петя Йорданова, също са написали прекрасни стихове за любовта.Журито в конкурса се надява да открие следващия голям поет на България. Конкурсът е анонимен. Желаещите да участват трябва да изпратят голям пощенски плик, съдържащ едно непубликувано и напечатано в 3 екземпляра стихотворение, без името на автора; малък, запечатан плик с попълнено заявление за участие в конкурса, изтеглено от  и екземпляр от конкурсната творба, подписана собственоръчно от автора с неговото име.Максималният обем на творбата може да бъде до 30 реда.Имената на финалистите в конкурса ще бъдат публикувани на уебсайта и фейсбук страницата на читалището до 06. 09. 2017 г. Освен първа награда – издаване на книга, ще бъдат връчени втора и трета награда – диплом и предметни награди (книги).Официалното награждаване ще се проведе на тържествена среща в Клуба на дейците на културата в Петрич през месец септември 2017 г.Творбите за участие в конкурса могат да бъдат изпратени по куриер, по пощата или занесени на място, на адрес: гр. Петрич 2850, обл. Благоевград, ул. „Александър Стамболийски” № 4, Народно читалище „Братя Миладинови 1914” – за конкурса „Горчиво вино“.", "date": "2017.07.27", "title": " Издаване на книга ще е наградата от конкурса за любовна лирика „Горчиво вино“"}
{"url": "https://m.offnews.bg/news/Volejbol_18779/Kazijski-e-chetvarti-po-zaplata-v-sveta_661483.html", "text": "Един от най-добрите волейболисти в света през последното десетилетие Матей Казийски е и най-добре платеният българин в този спорт, пише в проучване на volleystory.com.Годишното възнаграждение на Казийски в японския ДжейТЕКТ Стингс (Кария) възлиза на 600 000 евро. Матей е №4 по заплата в световния волейбол сред мъжете.Припомняме, че звездата на българския волейбол и неговата половинка Елизабета Фаруджо станаха горди родители на малкия Александър в началото на месеца.Очаквано най-скъпоплатеният волейболист в света е кубинецът с полски паспорт Вилфредо Леон, който получава 775 000 евро годишно от шампиона на Европа и Русия Зенит (Казан).Малко изненадващо втори в тази класация е аржентинската звезда Факундо Конте с приход от 750 000 евра на сезон, които е получил от китайския Шанхай.Американецът Матю Андерсън заема третото място със скромните 690 000 евро, които печели от 7-кратния шампион на Русия - Зенит Казан.Най-актуалната звезда в световния волейбол - френският ас Ървин Нгапет получава 600 000 евро от Модена и дели 4-ото място с Матей Казийски.", "date": "2017.07.27", "title": " Казийски е четвърти по заплата в света"}
{"url": "https://m.offnews.bg/news/Obshtestvo_4/V-chasti-ot-Poduene-Malinova-dolina-i-Bakston-bez-voda_661415.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на сградно водопроводно отклонение на бул. „Княз Александър Дондуков“ в Център се налага спиране на водоподаването от 9:00 до 19:00 часа по бул. „Княз Александър Дондуков“ от бул. „Васил Левски“, до ул. „Злетово“. Ремонт на уличен водопровод в жк. „Малинова долина“ налага спиране на водоподаването от 10:00 до 20:00 часа на жк. „Малинова долина“ по бул. „Симеоновско шосе“ от №87 до №93Изграждане на сградни водопроводни отклонения на ул. „Деспот Слав“ и ул. „Народен певец“ в „Бъкстон“ налага спиране на водоподаването от 10:00 до 18:00 часа по ул. „Деспот Слав“ от пл. „Знаме на мира“ до ул. „Плевен“, ул. „Народен певец“, по ул. „Кота 1050“ от ул. „Преки път“ до ул. „Иван Сусанин“ .Подмяна на пожарни хидранти на бул. „Мадрид“ и ул. „Марица“ в кв. „Подуене“ се налага спиране на водоподаването от 9:00 до 18:00 часа на бул. „Ген. Данаил Николаев“, бул. „Мадрид“, ул. „Алеко Константинов“ и гара Подуене, по ул. „Мърфи“ от ул. „Русалка“ до бул. „Мадрид“, по бул. „Мадрид“ от бул. „Евлоги и Христо Георгиеви“ до ул. „Алеко Константинов“, по ул. „Франсис Де Пресансе“ от ул. „Мърфи“ до ул. „Алеко Константинов“", "date": "2017.07.27", "title": " В части от Подуене, Малинова долина и Бъкстон без вода"}
{"url": "https://m.offnews.bg/news/Obshtestvo_4/Gradushki-i-poroi-50-l-kv-m-dazhd-zalivat-8-oblasti-v-stranata_661467.html", "text": "Гръмотевични бури, градушки и порои ще залеят страната днес. Особено опасно ще е в 8 области на страната, за които НИМХ обяви предпоследната степен - оранжев код, и където се очаква да паднат между 35 и 50 л/кв. м, а в планинските райони - и повече. В други 7 от общо 28-те области кодът е жълт, а очакваните валежи са до 30 л/кв. м.Оранжевият код е в сила за: Смолян, Кърджали, Хасково, Стара Загора, Габрово, Велико Търново, Търговище и Русе.Жълт код е обявен за: Пазарджик, Пловдив, Ловеч, Разград, Сливен, Ямбол и Бургас.За останалите области няма прогноза за опасно време.През страната ще преминава студен атмосферен фронт и захлаждането ще продължи. Максималните температури ще са между 22 и 27 градуса.Ще бъде облачно и ще вали дъжд не само в областите с обявен жълт или оранжев код. Ще духа до умерен вятър от запад-северозапад.През нощта срещу петък валежите ще продължат, главно в Източна България.Атмосферното налягане е значително по-ниско от средното за месец юли, вечерта ще започне да се повишава.В планините ще е облачно, с дъждове и гръмотевични бури. Значителни количества ще паднат в Рило-Родопската област и в Централна Стара планина. Ще духа силен, временно бурен северозападен вятър. Максималната температура на височина 1200 метра ще е около 17°, на 2000 метра – около 12°.По Черноморието ще се развива купеста и купесто-дъждовна облачността. На много места ще превалява дъжд, ще има и гръмотевични бури. Ще духа умерен северозападен вятър. Максималните температури ще са 27-29°. Температурата на морската вода е 24-26°. Вълнението на морето ще е около 2 бала.", "date": "2017.07.27", "title": " Градушки и порои: 50 л/кв. м дъжд заливат 8 области в страната"}
{"url": "https://m.offnews.bg/news/Sviat-_12/Turtciia-prashta-nov-poslanik-v-Sofiia-Giokche-otiva-v-Gvatemala_661472.html", "text": "Посланикът на Турция в София Сюлейман Гьокче ще бъде сменен от Хасан Улусой, Анкара сменя 30 свои дипломати по света, съобщи \"Хюриет\", цитиран от БТА.Улусой е сред 16-имата дипломати в списък от общо 30 посланици, които до вчера са били уведомени за новите назначения, уточнява изданието. Сюлейман Гьокче ще бъде назначен в Гватемала.Роденият през 1966 г. Улсой е дипломат от кариерата, бил е посланик в Нигер, а освен това е бил изпращан в Нигерия, Иран, Швейцария и Съвета на Европа. Експерт е в областта на човешките права и международната сигурност, като притежава и диплома по европеистика от London School of Economics. Владее свободно английски и френски, както и немски и норвежки. Сред новите посланици има немалко политически назначения. Така друго име в списъка е това на Мерве Кавакчъ, която стана известна с това, че през 1999 г. бе изгонена от парламентарната зала и не й бе позволено да положи клетва като депутатка от Партията на добродетелта заради това, че носи забрадка.Сега Кавакчъ става посланик на Република Турция в Куала Лумпур, Малайзия, пише в. \"Тюркие\". Това става възможно, след като бе възстановено отнетото й турско гражданство. За посланик в Токио ще бъде назначен Мурат Мерджан, бивш депутат и един от основателите на управляващата Партия на справедливостта и развитието, а за постоянен представител на ООН във Виена - Ахмет Мухтар Гюн.", "date": "2017.07.27", "title": " Турция праща нов посланик в София, Гьокче отива в Гватемала"}
{"url": "https://m.offnews.bg/news/Obshtestvo_4/Uchenieto-Saber-Guardian-v-Balgariia-snimki_661473.html", "text": "На територията на страната ни се проведе част от ежегодното многонационално учение „Saber Guardian\" 2017 (SG17). Традиционно то се провежда в Черноморския регион като част от Съвместната програма за учения на Военното командване на САЩ в Европа.SG17 има за цел да увери своите съюзници и партньори в трайния ангажимент на САЩ към колективната отбрана и просперитета на Черноморския регион, да подсигури командните и контролни функции на Съюза, както и да подсили мерките за възпиране, договорени от НАТО по време на срещата на върха във Варшава през 2016 година.Водещите компоненти за SG17 са Командването на сухопътните войски на САЩ в Европа и Българските въоръжени сили.Домакинството на SG17 беше поделено между сухопътните сили на България, Румъния и Унгария и се състоя в периода между 11-20 юли, 2017 година на различни места в същите държави, заедно с няколко съпътстващи събития, които също се проведоха през месец юли. Като логистични хъбове бяха използвани Учебния полигон „Ново село“ в България и Военновъздушната база „Михаил Когалничеану“ в Румъния.SG17 включва компютърно подпомагано/командно-щабно учение „Dacian Guardian“, което се проведе на Учебен полигон „Ново село“, България, Букурещ и учебен полигон Чинку, Румъния, както и в Постойна, Словения, тактическо учение с бойни стрелби на ПВО, което се проведе на полигон Шабла; тактическо учение с бойни стрелби в Капу Мидиа, Румъния; няколко форсирания на река, като едното включва действия при събития с наличие на жертви в Бордушани, Румъния; учение за действие при загуби на личен състав във Военновъздушната база „Михаил Когълничану“, Румъния; тактическо учение с бойни стрелби/полево учение „Eagle Sentinel” на полигон „Ново село“, България; както и националното тактическо учение с бойни стрелби „PEACE SENTINEL”, което се проведе на полигон в Корен.", "date": "2017.07.27", "title": " Учението Saber Guardian в България (снимки)"}
{"url": "https://m.offnews.bg/news/Politika_8/Evrokomisiiata-dava-zelena-svetlina-za-puskaneto-na-ruski-gaz-prez-Bal_661471.html", "text": "Европейската комисия дава зелена светлина за доставките на руски газ през България. Това е станало с писмо на еврокомисаря за климата и енергетиката Мигел Ариас Канете, научи OFFNews. Писмото е в отговор на запитване от българска страна за евентуални преговори за директна тръба от Турски поток към газоразпределителния хъб \"Балкан\".Писмото е получено на 19 юли и е адресирано до енергийния министър Теменужка Петкова. Това потвърдиха от правителствената пресслужба.В него еврокомисарят предлага Булгартрансгаз ЕАД да се свърже с Изпълнителна агенция иновации и мрежи, за да бъде обсъдено преразглеждането на обхвата на предпроектното проучване.Мигел Ариас Канете уточнява, че Еврокомисията изцяло подкрепя концепцията за газоразпределителния хъб \"Балкан\", което включва и доставките газ от Русия, който да се транспортира до България и с него да се търгува по правилата за вътрешния газов пазар.В същото време в писмото се посочва, че ЕК и България ще продължат да обсъждат регионалните последици от едно повторно стартиране на проекта \"Южен поток\". ", "date": "2017.07.27", "title": " Еврокомисията дава зелена светлина за пускането на руски газ през България"}
{"url": "https://m.offnews.bg/news/Zvezdi_18810/Obiaviha-pretendentite-za-rezhisiorskoto-kreslo-v-noviia-film-za-Dzhej_661489.html", "text": "Станаха известни главните претенденти за режисьорското място в новият филм за Джеймс Бонд.По информация на Deadline това са Ян Деманж, Денис Вилньов и Дейвид Макензи.Френският режисьор Деманж, известен с трилъра „71“, в момента снима „White Boy Rick“ с Матю Макконъхи в главната роля.Канадецът Вилньов е заснел ленти като „Blade Runner 2049“ ,\"Arrival\", \"Sicario\", а сега му предстоят снимките на новият „Дюн“.Британският режисьор Макензи е известен с „The Last Great Wilderness“, „Perfect Sense“, „Starred Up“ и др.Сред претендентите за режисьор на филма бяха посочвани още Кристофър Нолан и Едгар Райт. Предполага се обаче, че те биха поели режисьорския пост в бъдеще.За момента няма официално потвърждение на имената на претендентите за режисьорското място. Все още не е официално потвърдено и кой ще е актьорът в главната роля, макар че вече се появи информация, според която Даниел Крейг се е съгласил да участва в още два филма от поредицата за агент 007.", "date": "2017.07.27", "title": " Обявиха претендентите за режисьорското кресло в новия филм за Джеймс Бонд"}
{"url": "https://m.offnews.bg/news/Futbol_18793/Botev-iska-boj-nad-tim-ot-ostrova-na-Ronaldo_661486.html", "text": "Ботев Пловдив ще търси солиден резултат над тима от остров Мадейра - Маритимо в първия мач от третия квалификационен кръг на Лига Европа.Автономният регион на Португалия е родното място на суперзвездата на Реал Мадрид Кристиано Роналдо, който живее там до 12-годишна възраст.Това ще бъде трети опит на \"канарите\" да достигнат до плейоф за влизане в груповата фаза. Преди четири години воденият тогава от Станимир Стоилов отбор отпадна в същата фаза след две равенства срещу германския Щутгарт (0:0 и 1:1).Две години по-късно \"жълто-черните\" отново се разминаха с групите след 2:1 и 0:2 срещу австрийския Санкт Пьолтен.Бургаският стадион \"Лазур\" отново ще се превърне в арена за Ботев, като \"канарите\" не познават загуба в европейските си мачове. До днешната среща пловдивачи имат шест победи и едно равенство.Гръмката победа над Бейтар Йерусалим с 4:0 на реванша окрили с големи надежди пловдивчани и всички са изпълнени с оптимизъм, че могат да отстранят Маритимо.Очаква се треньорът Ботев Николай Киров да пусне състава от мача с Бейтар, който опази мрежата си суха, а в атака беше много ефективен.Ботев Пловдив: Чворович, Панов, Генев, Димов, Й. Минев, Меледже, Неделев, Косоко, Балтанов, Стоянов, Виана.Маритимо: Шарлес, Мартинш, Маурисио, Заинадин, Бебето, Шен, Гамбол, Валенте, Ебер Беса, Коща, Пиньо.", "date": "2017.07.27", "title": " Ботев иска бой над тим от острова на Роналдо"}
{"url": "https://m.offnews.bg/news/Politika_8/Glavchev-kam-vanshniia-ministar-na-Sudan-Tcenim-vashata-borba-s-teror_661493.html", "text": "Възможностите за задълбочаване на парламентарното и икономическото сътрудничество между България и Судан обсъди председателят на Народното събрание Димитър Главчев с министъра на външните работи на Судан Ибрахим Гандур. Посещението на суданския външен министър е по покана на вицепремиера по правосъдната реформа и министър на външните работи Екатерина Захариева.Председателят на парламента посочи, че отношенията между България и Судан са традиционно добри и доказателство за това е отбелязаната през миналата година 60-годишнина от установяването на дипломатически отношения между двете страни. Димитър Главчев информира госта, че в 44-тото Народно събрание вече има сформирана Група за приятелство България – Судан, която ще подпомогне активизирането на двустранните отношения в различни сфери.Суданският външен министър подчерта, че страната му оценява значението на България в Европа. Той отбеляза, че по време на председателството на Съвета на Европейския съюз страната ни ще играе важна роля за формирането на общите решения на страните от Съюза. Ще положим усилия за задълбочаването на парламентарното сътрудничество, добави той.Повече от 2000 судански младежи са завършили висшето си образование в България и това е много добра основа за задълбочаване на двустранните ни отношения, подчерта председателят на Народното събрание. По думите му има неоползотворен потенциал за развитие на по-тесни контакти в търговско-икономическата сфера.България оценява високо усилията и постигнатото от Судан в областта на сигурността, борбата с тероризма, проблемите на миграцията, както и за утвърждаването на ценностите на демокрацията, отбеляза Димитър Главчев.Сигурността и безопасността са изключително важни за инвеститорите, подчерта суданският външен министър. Той уточни, че страната му си сътрудничи със съседните държави и заедно работят за предотвратяване на прояви на тероризъм и за справяне с миграцията.В срещата участваха председателят на Комисията по външна политика Джема Грозданова и председателят на Групата за приятелство България – Судан Десислава Атанасова. ", "date": "2017.07.27", "title": " Главчев към външния министър на Судан: Ценим вашата борба с тероризма"}
{"url": "https://m.offnews.bg/news/Politika_8/VOLIA-se-otchete-bez-lidera-si-Mareshki-bil-sas-sportna-travma_661491.html", "text": "Парламентарната група на ВОЛЯ e най-активната в 44-то Народно събрание, сочи статистиката.За 100 дни от началото на работата на парламента 12-те депутати са внесли 8 законопроекта, инициирали са един за промяна в Конституцията, прокарали са една поправка между първо и второ четене и са организирали три кръгли маси.Коефициентът на ефективност на ВОЛЯ е много по-висок от останалите групи, предвид съотношението брой депутати-брой внесени законопроекти. Коефициентът при ВОЛЯ е 1,5, докато на най-голямата група ГЕРБ е 6,27 (94 депутати - 15 законопроекта). БСП (80 - 15) са с коефициент 5,35, ОП (27 - 8) с 3,38, а ДПС (25 - 3) - 8,33. В това изчисление по-ниската стойност на коефициента означава по-висока ефективност. Депутатите на ВОЛЯ имат общо 130 изказвания от парламентарната трибуна, което също е своеобразен рекорд за малка по големина група.Това отчетоха днес народните представители от ВОЛЯ, ден преди края на парламентарната сесия. Те изнесоха данните без своя лидер Веселин Марешки, който е в болнични, заради спортна травма.Най-новите парламентаристи отчетоха като успех поправката в Данъчно-осигурителния процесуален кодекс (ДОПК), внесена от Дора Христова, която остави в действие настоящия лимит за кешови разплащания от 10 000 лв, вместо исканите от правителството 1000 лв.Внесените от Пламен Христов поправки в Гражданско-процесуалния кодекс срещу монопола на банките и ограничаването на възможностите за злоупотреба на частните съдебни изпълнители, както и за намаляване наполовина на държавните такси при обжалване, също бяха приети на първо четене. Останалите законопроекти, внесени от ВОЛЯ са промените в Административно-процесуалният кодекс, в Закона за движение на пътищата, в Закона за радиото и телевизията, в Закона за политическите партии и в Кодекса на труда, по които народните представителки Боряна Георгиева, Гергана Стефанова, Албена Найденова и Кръстина Таскова.Още един изключително важен законопроект внесе ВОЛЯ - този, който защитава изразеното на референдума от народа желание да гласува мажоритарно. Промените в Изборния кодекс обаче стоят \"на трупчета\", заради нежеланието на мнозинството да ги внесе за разглеждане в комисии и пленарна зала.Една от най-важните инициативи на ВОЛЯ в първата сесия на 44-то Народно събрание е промяната в Конституцията с оглед отпадане на депутатския имунитет. Подписката за внасяне на законопроекта още продължава.На пресконференцията в Парламента, депутатите от ВОЛЯ споделиха и някои от идеите им за есента. Като приоритет беше изведено обещанието още от предизборната кампания за еднократни помощи от 1 000лв. за първо, 2 000лв. за второ и 3 000лв. за трето дете на родители с навършени 18 години и минимум средно образование. ПГ на ВОЛЯ разработва и промени в Закона за радио и телевизия, чрез които ще се въведе регистрационен режим за онлайн-медиите –като стъпка за решаване на проблема със собствеността и отговорността на издания, тиражиращи фалшиви новини и клевети.Сред новите инициативи на партията ще бъдат и поправки в съответните нормативни документи, които да въведат отговорност на колективни органи. „Смятаме, че така ще се сложи край на колективната безотговорност, когато даден държавен или местен орган на власт взима неправилни, лобистки или други решения в ущърб на обществения интерес“, коментира председателят на групата Гергана Стефанова. ", "date": "2017.07.27", "title": " ВОЛЯ се отчете без лидера си, Марешки бил със спортна травма"}
{"url": "https://m.offnews.bg/news/Obshtestvo_4/Bezopasnost-na-rabotnoto-miasto-kakva-e-roliata-na-zashtitnoto-rabotn_661478.html", "text": "1. Предпазва от наранявания на тялотоДоброто и продуктивно работно място е това, където всички служители се чувстват в безопасност, въпреки опасностите, на които са изложени по време на работа. Безопасността обхваща широк спектър от променливи, вариращи от идентифицирането на потенциални опасности до обучаването на всички работници да използват правилно .Защитното работно облекло играе много важна роля при осигуряването на безопасността на служителите. Ето няколко причини защо защитното работно облекло е задължително във всяка работна среда в т.ч. и личните предпазни средства:Нараняванията на тялото са чести почти на всяко работно място. Например, работниците в мини или на строителни площадки, често са изложени на различни наранявания, удряйки се в тежки, остри или горещи предмети. Допълнително нараняванията на главата могат да доведат до необратими увреждания и дори да са фатални. Затова употребата на лични предпазни средства като каски и шлемове може да осигури правилната защита на главата и да намали значително силата на ударите.Тежките обекти могат да нанесат сериозни удари и това да нарани краката и стъпалата. Употребата на правилните обувки може да защити крайниците на работниците от злополуки. Често се случва по-остри предмети да пробият обикновените обувки и да нанесат телесни повреди. Повечето обувки за безопасност стигат височина над глезена или до прасеца, осигурявайки защита на по-голямата част на крака.Дейности като заваряването често излагат работниците на искри и пръски, които могат сериозно да увредят зрението. Работата с дървени и метални материали също представлява риск от летящи дребни частици, опасни за окото. Лични предпазни средства като защитни очила, маски за лице и други защити могат да се използват по време на подобна работа, за да подсигурят безопасността на очите на работниците.Много работни места излагат служителите на отровни газове и изпарения. Дихателните маски могат да предпазят работниците в такива ситуации. Всъщност, не само наличието на токсични газове изисква носенето на подобна маска, но и присъствието на прахови частици в сгъстения въздух, които могат да навлязат в дихателните пътища.Защитните ръкавици се използват, за да защитят ръцете от разливания на химикали, порязвания, искри от заваряване и други подобни активности. Ръкавиците се произвеждат от множество различни материали, в зависимост от предназначението им. Важно е да се отбележи, че адекватните мерки за безопасност трябва да бъдат наложени и всички работници трябва да бъдат снабдени с нужните им работни облекла и предпазни средства. Всеки собственик на бизнес трябва да бъде етичен при операционните си практики.", "date": "2017.07.27", "title": " Безопасност на работното място: каква е ролята на защитното работно облекло и личните предпазни средства"}
{"url": "https://m.offnews.bg/news/Futbol_18793/Detcata-na-Levski-specheliha-vtoriia-turnir-v-pamet-na-Trifon-Ivanov_661497.html", "text": "Младите футболисти на Левски спечелиха второто издание на детския турнир в памет на Трифон Иванов за деца, родени 2006 г. На финала \"сините\" победиха с 3:0 Черноморец.За финалния мач те се класираха с гол повече от втория в групата Берое. Двата отбора завършиха 1:1 в мача по между си. След това Левски надигра Локомотив Горна Оряховица с 10:0, а Берое ги би с 9:0. Бургазлии пък записаха успехи над Етър с 2:1 и над ЦСКА-София с 4:2.Етърци, набор 2006 г., допуснаха две минимални загуби с по 2:1, като срещу Черноморец се разписа Велизар Вълчев, а срещу \"червените\" – Кристиян Цеков, но определено заслужаваха по-добър изход от мачовете си.В мача за 3-4 място Берое надигра ЦСКА-София с 3:1, пети са \"виолетовите\", а шести – Локо ГО.Сред официалните гости бяха вицепремиерът и министър на отбраната Красимир Каракачанов, кметът на В. Търново Даниел Панов, леля Маринка – майката на Трифон Иванов.Ред легенди на родния футбол уважиха турнира и връчваха отличията – националният селекционер Петър Хубчев, Емил Костадинов, Бончо Генчев, Ивайло Йорданов, Илиян Киряков.Купи и медали получиха призьорите, екипировка имаше за всички отбори. Наградата за \"железен защитник\" стана притежание на Александър Маринов от Левски, а голмайстор на турнира е Георги Стоянов от Берое.\"Бъдете железни като Трифон и имайте неговия хъс\", пожелаха на децата Красимир Каракачанов и Даниел Панов при закриването. Навръх рождения му ден, паметта на Трифон Иванов бе почетена с аплодисменти от всички присъстващи.Надпреварата на Футбол 9 на стадион \"Ивайло\" бе организирана за втора поредна година от БФС, Община В. Търново и ОП \"Спортни имоти и прояви\" и със сигурност ще стане традиция.", "date": "2017.07.27", "title": " Децата на Левски спечелиха втория турнир в памет на Трифон Иванов"}
{"url": "https://m.offnews.bg/news/Bojni_18771/Konar-Makgregar-puska-v-prodazhba-kostiuma-s-psuvnite_661494.html", "text": "Съвсем скоро ирландската звезда в смесените бойни изкуства Конър Макгрегър ще пусне в продажба ограничена серия от костюма, с който той се появи на пресконференцията с американския боксьор Флойд Мейуедър преди десетина дни.Двамата продължават със словесните и психологически войни помежду си преди мегасблъсъка на 26 август в Лас Вегас, който ще е изцяло по правилата на професионалния бокс.Вероятно поради тази причина сакото на ирландеца беше украсено с много на брой надписи \"Fuck you\", което пък помогна Конър да спечели някой долар отгоре.Малко след пресконференцията в Ню Йорк са заваляли заявки за колоритната дреха, сподели гордо шивачът на звездата от ММА - Дейвид Огъст.В резултат на огромния интерес двамата решили да направят костюма от три части достъпен за широката публика. Всъщност не съвсем, тъй като небезизвестният израз ще излезе в лимитирана серия на респектиращата цена от 6500 долара.\"След като Конър носи костюма, започнах да получавам съобщения и телефонни обаждания от наши клиенти с искане да притежават същия.Ще направим ограничено количество, като всеки костюм ще има номер и ще бъде подписан от мен. Това ще ни отнесе между 12 и 15 седмици\", сподели Огъст.", "date": "2017.07.27", "title": " Конър Макгрегър пуска в продажба костюма с псувните"}
{"url": "https://m.offnews.bg/news/Drugi_18773/Republikanska-shampionka-goni-unikalno-postizhenie_661490.html", "text": "Амбициозната Антония Григорова е първата жена, която се изправя пред предизвикателството за скоростно преминаване на най-дългия туристически маршрут у нас – Ком – Емине, пише ladyzone.bg. В момента многократната републиканска шампионка по ориентиране, ски бягане и ски ориентиране завършва подготовката си на Белмекен, а стартът по трасето е планиран за около 6:00 ч. сутринта на 1 август.Мащабният проект носи името \"Пътят КЕ 600\" и си има специален сайт, където всеки ще може да следи в реално време движението на Антония по билото на Стара планина. В профила във Фейсбук на лекоатлетката също ще се публикуват снимки и информация за бягането.За първи път Ком – Емине е изминат през 1933 г. от Павел Делирадев, български пътешественик и изследовател, наричан \"Следовникът на Алеко Константинов\". Всъщност самият Константинов първи дава идея за този маршрут, но не успява да я осъществи.Близо 30 години най-бързото преминаване пеша е на Любомир Палакарчев – 5 дни и 14 часа. На 11 август 2015 г. Божидар Антонов го подобри, завършвайки за 5 дни, 10 часа и 10 минути. 18 дни по-късно, на 29 август 2015 г., Кирил Николов-Дизела постави нов рекорд, преминавайки маршрута за 4 дни, 13 часа, 5 минути и 30 секунди, с около 21 часа по-малко от Божидар Антонов.С нормално туристическо темпо маршрутът се изминава за около 15 дни.Антония, която е и майка на 6-годишен син, тръгва по билото на Стара планина с много опит зад гърба си. Тя е печелила ултрамаратоните Витоша 100. Трявна Ултра (141 км), Персенк Ултра (157 км) и Пирин Ултра (150 км). Неин треньор е Наталия Величкова.", "date": "2017.07.27", "title": " Републиканска шампионка гони уникално постижение"}
{"url": "https://m.offnews.bg/news/Sviat-_12/Mazh-iznasili-16-godishna-pred-semejstvoto-%D1%9D-po-narezhdane-na-gradski_661492.html", "text": "Градският съвет в Ражпур, Пакистан, наредил на мъж да изнасили 16-годишно момиче пред родителите му, след като сестра му била изнасилена от брата на момичето, съобщи Hindustan Times, позовавайки се на полицията. Инцидентът е станал на 18 юли. Умер бил обвинен в изнасилването на младо момиче от града на 16 юли. Градският съвет бил уведомен за случилото се, а съветниците решили да раздадат правосъдие, като наредили братът на изнасиленото момиче - Ашфак, да изнасили 16-годишната сестра на насилника Умер пред семейството ѝ. Семейството на Умер протестирало срещу решението, но градският съвет бил категоричен, че справедливостта може да възтържествува, само ако и сестрата на насилника бъде изнасилена. \"Присъдата\" била изпълнена, а семейството на Умер сигнализирало полицията едва в понеделник. Полицията е арестувала 20 членове на градския съвет, в това число неговия председател, като разследване е започнало срещу над 30 членове на градския съвет. Обвинения са повдигнати и на Афшак и Умер.  Полицията разследва и дали наистина сестрата на Умер е била изнасилена пред семейството ѝ, както твърдят родителите. В същия район през 2002 г. Мукхтаран Маи е изнасилена от група мъже по нареждане на градския съвет. Случилото се получи международен отзвук. ", "date": "2017.07.27", "title": " Мъж изнасили 16-годишна пред семейството ѝ по нареждане на градски съвет в Пакистан"}
{"url": "https://m.offnews.bg/news/Politika_8/Administrativnata-reforma-Nova-metodika-za-kontrol-varhu-obshtinskite_661499.html", "text": "Методически документ в помощ на областните управители ще подпомага контролната им дейност по отношение на законосъобразността на актовете на общинските съвети като част от мерките за подобряване и оптимизиране на услугите за гражданите и бизнеса.Решението беше взето на работна среща, инициирана от вицепремиера и председател на Съвета за административна реформа Томислав Дончев, с представители на областните администрации, Националното сдружение на общините и Върховната административна прокуратура, съобщават от правителствената информационна служба. Методологията, базирана на анализ на прокуратурата за депозираните протести срещу общински наредби и норми, ще бъде изготвена от администрацията на Министерския съвет в продължение на усилията на правителството за намаляване на административната тежест. В допълнение предстои Съветът за административна реформа да одобри модел за стандартизиране и унифициране на предоставяните от областните администрации услуги чрез уеднаквяване на наименования на услуги и документи, на процедури, образци и срокове за извършване на услугите. Административната реформа е комплексно усилие, което изисква комплексен подход. Задачата ни е голяма и тя не може да бъде изпълнена със сепаративни действия в отделните администрации, заяви Дончев в подкрепа на решението в разговора с областните управители да участват всички въвлечени страни, включително представители на местната власт, прокуратурата и Държавната агенция за електронно управление.По време на срещата заместник главният прокурор и ръководител на Върховната административна прокуратура Ася Петрова обяви, че тече анализ на незаконосъобразни решения на местната власт от 2016 г. насам и до момента са депозирани близо 1500 протеста срещу общински наредби и норми. „Съзнаваме необходимостта от взаимодействие в усилията за преустановяване на тези противозаконни практики и сме готови да сътрудничим с областните администрации и органите на местната власт за тяхното преодоляване по предвидения в закона ред“, допълни Петрова. Участниците в срещата обсъдиха конкретни мерки и предложения от страна на областните администрации за отпадане на услуги, намаляване броя на изисквани документи, съкращаване на срокове и намаляване на такси. До месец септември нарочна работна група с представители на централната администрация и областните управители ще анализира предложенията и ще подготви условията за тяхното прилагане в действие.", "date": "2017.07.27", "title": " Административната реформа: Нова методика за контрол върху общинските съвети"}
{"url": "https://m.offnews.bg/news/Drugi_18773/Botev-i-Bajern-v-efir-dnes_661474.html", "text": "Тази вечер стискаме палци на Ботев Пловдив.14:30 Байерн Мюнхен – Интер RING20:30 Ботев Пловдив – Маритимо Диема спорт21:45 ЕП /жени/: Португалия – Англия Евроспорт21:45 ЕП /жени/: Шотландия – Испания Евроспорт 216:00 Голф, турнир в Хамбург Mtel sport 218:30 Плуване, СП в Будапеща Евроспорт", "date": "2017.07.27", "title": " Ботев и Байерн в ефир днес"}
{"url": "https://m.offnews.bg/news/Politika_8/Otstraniavat-magistrati-ot-dlazhnost-ako-izvarshat-prestaplenie_661475.html", "text": "Магистратите вече ще могат да бъдат отстранявани от длъжност, ако извършат каквото и да е престъпление, е не само свързано с работата им. Това предвиждат промените в закона за съдебната власт, които парламентът прие. ГЕРБ оттегли вчера поправките, които забраняваха на магистратски организации да получават финансиране от чужди държави.Депутатите гласуваха и промяна, според която членовете на ВСС могат да се върнат на по-висока позиция в системата без конкурс, след изтичане на мандата им като кадровици. Всички магистрати ще трябва да декларират членството си във всякакви \"дейности и членства в организации, включително тайни и/или неформални организации и общества, юридически лица с нестопанска цел и в граждански дружества или обединения\". Задължението за деклариране важи и за членовете на ВСС, главния инспектор и инспекторите от инспектората. Крум Зарков от БСП заяви, че начинът, по който е внесен и приет закона, съсредоточава в себе си всичко, което законодателната техника не трябва да бъде - внесен от никъде, предизвикал обществен скандал, оттеглен в последния момент основен текст от него. И накрая внесен в зала в нарушение на най-елементарния срок, който може да позволи на депутатите да се запознаят с това, което ще гласуват. БСП не гласува \"за\" нито един текст\", категоричен бе Зарков.Председателят на правната комисия в парламента Данаил Кирилов отговори, че по закона е имало широк дебат.", "date": "2017.07.27", "title": " Отстраняват магистрати от длъжност, ако извършат престъпление"}
