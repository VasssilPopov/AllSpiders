{"url": "https://offnews.bg/futbol/napoli-zapazi-zhiva-mechtata-za-titlata-v-italia-679224.html", "text": "Отборът на Наполи запази жива мечтата за титлата в Италия, след като удари лидера Ювентус с 1:0 в голямото дерби от 34-ия кръг на Серия А.Неаполитанците съкратиха аванса на \"Старата госпожа\" на само една точка четири кръга преди края на шампионата и разклатиха сериозно амбицията на Юве за седма поредна титла на Апенините. Успехът дойде заслужено за южняците, които бяха по-активният отбор на \"Алианц Стейдиъм\" и стигнаха до победата с гол на Калиду Кулибали в 90-ата минута.През първото полувреме тимът на Наполи беше по-активен на терена, но не успя да стигне до гол. Ювентус пък получи тежък удар, след като основният бранител Джорджо Киелини получи контузия след стъпване накриво и трябваше да бъде заменен. Първото полувреме ще се запомни и с гредата на Миралем Пянич в 17-ата минута след изпълнение на пряк свободен удар.В началото на второто полувреме пък Пауло Дибала беше заменен от Хуан Куадрадо, след като остана незабележим през първите 45 минути. Втората част започна с чудесна възможност пред тима на Наполи, след като Лоренцо Инсиние се измъкна от засадата и подаде към Марек Хамшик, който стреля опасно, но извън очертанията на вратата.В 72-ата минута Наполи стигна до най-добрата си възможност в мача след удар от въздуха на Хосе Кайехон, но Джанлуиджи Буфон показа огромната си класа и спаси Ювентус от попадение. Двубоят вървеше към 0:0, но развръзката настъпи в последната минута на редовното време, когато Кулибали прониза Буфон и донесе победата на Наполи.След  този двубой Ювентус остана с 85 точки, докато Наполи има 84.", "date": "2018.04.22", "title": "Наполи запази жива мечтата за титлата в Италия"}
{"url": "https://offnews.bg/snukar/dzho-peri-senzatcionno-otstrani-shampiona-mark-selbi-na-starta-v-krusi-679203.html", "text": "Джо Пери поднесе голямата сензация още на старта на световното първенство по снукър шефийлдския театър Крусибъл, след като елиминира шампиона за последните две години Марк Селби с 10:4 фрейма.Вечерната сесия започна при солиден аванс от 7:2 части за Джентълмена, който надигра световния номер 1 в почти всички компоненти от играта в първата част на двубоя.Все пак Селби отвърна с брейк от 84 точки и още една партия в актива си, но Джо записа поредица от 76 пункта и се оттегли на почивка при 9:4.Доближил се само на фрейм от победата, Пери започна с дълга червена топка за горния десен джоб и \"щастлива целувка\" до розовата топка, която му позволи да комбинира и да започне нова серия, завършила на 90 точки.След първата сесия проблеми има и Рони О’Съливан. Петкратният шампион изостава с 3:6 от Стивън Магуайър. Същият е резултатът в мачовете между Али Картър и Греъм Дот, и Марко Фу – Лю Хаотян. Кайрън Уилсън пък води със 7:2 срещу Матю Стивънс.", "date": "2018.04.22", "title": "Джо Пери сензационно отстрани шампиона Марк Селби на старта в Крусибъл"}
{"url": "https://offnews.bg/sviat/novi-sblasatci-s-politciata-na-protest-v-erevan-zadarzhaha-lidera-na-679209.html", "text": "Нови сблъсъци между полицията и протестиращите избухнаха на антиправителствена демонстрация в Ереван.Протестиращите обвиняват 63-годишния Серж Саркисян, приключил втория си мандат като държавен глава, че е накарал депутатите да го изберат за премиер, за да остане на власт след неотдавнашната промяна в конституцията, с която Армения се превърна от президентска в парламентарна република. Полицията блокира днес централния „Площад на Републиката“, като обяви, че провежданият там митинг на опозицията е незаконен. На площада се намира сградата на министерския съвет. В същото време протестиращи преминаха в шествие по една от централните улици на арменската столица. Задържани са инициаторите на демонстрацията - лидерът на опозицията Никол Пашинян и депутатите Арарат Мирзоян и Сасун Микаелян. Прокуратурата обяви, че те \"са били задържани, докато са извършвали действия, опасни за обществото\". Според арменската прокуратура Пашинян и другите двама депутати \"са нарушили нееднократно и грубо закона за демонстрациите, организирайки незаконни шествия и митинги и отправяйки призиви да се блокират пътищата и да се парализира дейността на обществените институции\".Адвокати пристигнали в полицейския участък, където се намирали тримата, но органите на реда не ги пуснали да влязат, съобщи АФП, цитирана от БТА.Полицията използва специални средства, за да разпръсне демонстрантите. Десетки са задържани, съобщи Reuters.Към демонстрацията се присъединиха и свещеници от Арменската православна църква, които застанаха между протестиращите и полицията и призоваха участниците в протеста да запазят спокойствие.Арменският премиер Серж Саркисян разговаря днес с лидера на опозицията Никол Пашинян. Саркисян обаче скоро се оттегли, като обвини Пашинян в шантаж, след като лидерът на опозицията заяви, че е дошъл да обсъдят оставката му.Протестите в Ереван продължават близо две седмици. ", "date": "2018.04.22", "title": "Нови сблъсъци с полицията на протест в Ереван, задържаха лидера на опозицията"}
{"url": "https://offnews.bg/sviat/aktiorat-varn-trojar-pochina-na-49-g-679205.html", "text": "Актьорът Върн Тройър почина на 49-годишна възраст. Високият 81 см Тройър е най-известен с ролите си на Мини-аз в \"Остин Пауърс\" и на Грипхук в първия филм за Хари Потър. Актьорът е починал вчера, съобщи Би Би Си. Причината за смъртта му не се съобщава. \"С огромна тъга и натежали сърца съобщаваме, че днес Върн почина\", се казва в съобщение, публикувано на страницата на Тройър във Фейсбук.В изявлението се посочва, че Върн е имал вид на много оптимистична личност и винаги се е стараел да създава добро настроение, но за него това е било свързано с много усилия.Тройър участва в редица популярни риалити формати, включително в британското издание на ВИП формата на \"Биг Брадър\" през 2009 г.", "date": "2018.04.22", "title": "Актьорът Върн Тройър почина на 49 г."}
{"url": "https://offnews.bg/lajfstajl/pipa-midaltan-e-bremenna-679211.html", "text": "Сестрата на херцогинята на Кембридж Кейт Мидълтън - Пипа Мидълтън, е бременна с първото си дете, съобщи Ройтерс, позовавайки се на в. \"Сън\".Очаква се детето да се роди през октомври.34-годишната Пипа се омъжи за 42-годишния финансист Джеймс Матюс през май миналата година.Кейт Мидълтън е бременна с третото си дете, като се очаква то да се роди до края на месеца. ", "date": "2018.04.22", "title": "Пипа Мидълтън е бременна"}
{"url": "https://offnews.bg/obshtestvo/mazh-zadarzhan-za-bludstvo-s-4-godishno-dete-v-grad-rila-679212.html", "text": "34-годишен мъж от град Рила е задържан по обвинение за блудство с 4-годишно дете, съобщава БГНЕС.Момиченцето било оставено на мъжа, докато родителите му били на работа. Детето разказало на родителите си какво е станало и те отишли в полицейския участък в Рила, за да съобщят за престъплението. Полицаите ги изпратили за преглед в болницата в Благоевград.Лекар в болницата потвърдил, че детето е насилвано и има разкъсвания.Екип от РПУ-Рила отвел момиченцето и родителите му в участъка за показания.34-годишният мъж е задържан за 24 часа. ", "date": "2018.04.22", "title": "Мъж задържан за блудство с 4-годишно дете в град Рила"}
{"url": "https://offnews.bg/zvezdi/melania-naj-nakraia-se-usmihna-na-pogrebenieto-na-barbara-bush-679208.html", "text": "В събота първата дама Мелания Тръмп присъства на погребението на Барбара Буш в Хюстън, Тексас.Погребенията обикновено са тържествени събития и са възможност за онези, които присъстват, да покажат уважение към починалия. Усмивките обикновено не са често срещани, но тази на Мелания определено беше на фокус.Причината? Е, не можем да сме сигурни. Може би Обама току-що й е казал наистина забавен виц или Мелания е била завладяна от неговата харизма, или може би, защото съпругът ѝ не беше наоколо, пише indy100.Откакто Доналд Тръмп стана президент на САЩ, в семейството му имаше много неудобни моменти и съдейки по Instagram профила на Мелания, тя често се радва на собствената си компания.Отсъствието на президента Тръмп е любопитно, но не е първият път, в който действащ президент на САЩ не присъства на погребение на бивша първа дама.Според пресцентъра на Белия дом Доналд Тръмп нямало да присъства на погребението заради Клинтън и от съображения за сигурност.„За да избегнем смущения поради допълнителната охрана и от уважение към семейството на Буш и приятелите им, които посещават службата, президентът Тръмп няма да присъства“, гласи изявлението.Само няколко часа след тази публикация Тръмп бе забелязан да играе голф, а после даде отрицателна оценка на списание „Ню Йорк Таймс“ в Twitter.Независимо от това този ден явно е бил щастлив за Мелания. ", "date": "2018.04.22", "title": "Мелания най-накрая се усмихна - на погребението на Барбара Буш"}
{"url": "https://offnews.bg/sviat/nad-50-zaginali-i-nad-100-raneni-pri-samoubijstven-atentat-v-kabul-679210.html", "text": "57 души са убити, а 112 са ранени при самоубийствен атентат в Кабул. Атентатът бе извършен срещу център за регистрация на избиратели в столицата.Сред убитите има най-малко 21 жени и пет деца.\"Хората се бяха събрали, за да си вземат картите за самоличност. Експлозията стана на входа. Беше атентатор самоубиец. Има жертви, но още не знаем колко\", каза началникът на полицията в Кабул Дауд Амин, цитиран от БТА.Атентатът е извършен в източната част на столицата, в населения главно с шиити квартал \"Даш е Барши\". Отговорност за нападението пое \"Ислямска държава\".Няма пострадали български военнослужещи при атентата, докладва полковник Георги Маргитин - национален командир на 35-ия контингент на Въоръжените ни сили, който участва в мисията на НАТО \"Решителна подкрепа\" в Афганистан, съобщи Пресцентърът на Министерството на отбраната.Експлозията е станала на голямо разстояние от базата, в която работят и живеят българските военни.", "date": "2018.04.22", "title": "Над 50 загинали и над 100 ранени при самоубийствен атентат в Кабул"}
{"url": "https://offnews.bg/sviat/gol-mazh-otkri-strelba-v-restorant-v-neshvil-chetirima-zaginaha-679214.html", "text": "Мъж, облечен само със зелено яке, откри стрелба в денонощния ресторант \"Уафъл Хаус\" в околностите на Нашвил, щата Тенеси.Стрелбата започнала малко преди 3.30 часа сутринта местно време. Мъжът стрелял с пушка AR-15. Един от клиентите на заведението успял да му я вземе, съобщи Би Би Си.След това мъжът съблякъл якето си и избягал. Полицията го издирва. Четирима души са загинали, а шестима са ранени. Той е идентифициран като 29-годишният жител на щата Илинойс Травис Райнкин. След стрелбата той бил забелязан в околностите на града, близо до гора. ", "date": "2018.04.22", "title": "Гол мъж откри стрелба в ресторант в Нешвил, четирима загинаха"}
{"url": "https://offnews.bg/tenis/nadal-otupa-nishikori-i-triumfira-v-monte-karlo-679218.html", "text": "Световният номер 1 в мъжкия тенис  Рафаел Надал победи безпроблемно и Кей Нишикори по пътя към единадесетата си титла от сериите Мастърс в Монте Карло. Матадора спечели финала в два сета с 6:3, 6:2.Това бе 12-ти финал в Монте Карло за испанеца, който спечели единадесетия си трофей в кралството. Титлата е под номер 76 в неговата кариера. Също като Григор в събота, и Нишикори съумя да бъде равностоен на съперника си за почти един сет, но каквото и да правеше по корта, японецът не бе в състояние да поддържа високото ниво на Надал през целия двубой.Надал записа 36-ти пореден спечелен сет на клей и 396-ти успех от общо 431 изиграни мача на тази настилка. Любопитен факт е, че Рафа е регистрирал победи над осем различни тенисисти в 11-те си успешни финала в Княжеството, а единствената му загуба в двубой за титлата дойде през 2013 г. срещу Новак Джокович.", "date": "2018.04.22", "title": "Надал отупа Нишикори и триумфира в Монте Карло"}
{"url": "https://offnews.bg/obshtestvo/ogranichavat-dostapa-do-ndk-v-chetiri-dni-sledvashtata-sedmitca-679206.html", "text": "В понеделник, четвъртък, петък и събота следващата седмица (23, 26, 27 и 28 април) достъпът до централната сграда на НДК ще бъде ограничен.Мярката се налага от съображения за сигурност във връзка със събития от висок клас в календара на Българското председателство на Съвета на ЕС.Касите на Билетния център ще работят нормално с обичайното работно време от 09:00 до 20:30 часа, но са изместени в кино „Люмиер Лидл\".Желаещите да закупят билети за културни събития могат да го направят и през оналйн платформата – tickets.ndk.bg.Без промени остава достъпът до Театър Азарян и ДНК – пространство за съвременен танц и пърформанс, а Литературен клуб „Перото\" ще отвори врати след приключване на събитията.", "date": "2018.04.22", "title": "Ограничават достъпа до НДК в четири дни следващата седмица"}
{"url": "https://offnews.bg/sviat/bivsh-sluzhitel-na-ruskata-fsb-e-zapodozrian-za-otravianeto-na-skripal-679220.html", "text": "Бивш служител на руската Федерална служба за сигурност (ФСБ) е заподозрян за отравянето на бившия руски шпионин Сергей Скрипал и дъщеря му Юлия, съобщи британският таблоид \"Сънди пипъл\". Заподозрените са общо шестима, но основният е 54-годишен бивш служител на ФСБ, с агентурно име \"Гордън\", юрист. Той вероятно си е служил с три псевдонима, сред които Михаилс Савикис, посочва изданието, позовавайки се на свои източници. Агентурното име \"Гордън\" станало известно на лондонската полиция след 5-часов разпит на бившия агент на КГБ Борис Капричков, който живее във Великобритания. Самият Капричков заявява пред \"Сънди пипъл\", че се е срещал с \"Гордън\" в началото на 90-те години.Изданието помества и снимка на руския агент, но тя е така замаскирана, че лицето му не се вижда. Според източници на \"The Telegraph\" всички заподозрени се намират в Русия. Сега усилията на антитерористичния отдел на британската полиция са насочени към започване на дело срещу тях. Техните имена не се уточняват, но според данни на британските спецслужби те са свързани с Кремъл.Лондонската полиция е отказала коментар на изнесените данни. ", "date": "2018.04.22", "title": "Бивш служител на руската ФСБ е заподозрян за отравянето на Скрипал, обяви британски таблоид"}
{"url": "https://offnews.bg/112/avtobus-blasna-82-godishna-zhena-na-peshehodna-pateka-v-pazardzhik-679207.html", "text": "82-годишна жена беше блъсната от автобус в Пазарджик. Инцидентът е станал, докато жената е пресичала на пешеходна пътека, съобщи \"Фокус\".Сигналът за инцидента е подаден малко след 12 часа днес. Жената е настанена в областната болница в Пазарджик в тежко състояние. По първоначални данни водачът на междуселищния автобус не е употребил алкохол.", "date": "2018.04.22", "title": "Автобус блъсна 82-годишна жена на пешеходна пътека в Пазарджик"}
{"url": "https://offnews.bg/sviat/makron-putin-e-mnogo-silen-chovek-pred-kogoto-ne-triabva-da-proiavia-679223.html", "text": "Френският президент Еманюел Макрон определи руския президент Владимир Путин като \"много силен човек, пред когото никога не трябва да проявяваме слабост\" в момент, когато напрежението между Запада и Москва е особено изострено, предаде Франс прес, цитирана от БТА.\"Мисля, че никога не трябва да проявяваме слабост пред президента Путин. Когато сте слаби, той се възползва от това\", каза Макрон в интервю за Фокс нюз преди утрешното си посещение във Вашингтон.\"Той е силен и интелигентен, но не и наивен и е обсебен от стремежа да се меси в нашите демокрации\", допълни той.\"Меси се навсякъде в Европа и САЩ, за да отслаби демокрациите ни, защото смята, че това е полезно за страната му. Той иска Велика Русия. Хората се гордеят с политиката му. Той се държи изключително сурово с малцинствата и с противниците си с някаква представа за демокрацията, която аз не споделям\", отбеляза Макрон, като същевременно увери, че постоянно поддържа контакт с Путин.\"Уважавам го. Познавам го. Не си правя илюзии\", заключи Макрон.", "date": "2018.04.22", "title": "Макрон: Путин е много силен човек, пред когото не трябва да проявяваме слабост"}
{"url": "https://offnews.bg/obshtestvo/stotitci-se-hvanaha-na-balgarsko-horo-na-tcentralnia-ploshtad-v-briuks-679222.html", "text": "Стотици се включиха в традиционното българско хоро на централния площад в Брюксел.То продължи повече от пет часа. В концерта участваха над 100 изпълнители от различни краища на България.Традицията беше поставена преди шест години от тогавашния еврокомисар Кристалина Георгиева. За втора поредна година събитието е организирано от българския евродепутат Ева Майдел.„Вече 11 години като членове на ЕС допринасяме за културното многообразие на Европа. Ние сме достойни европейци, имаме какво да покажем, има с какво да се гордеем. На този фон виждаме и усещаме участието на Балканите с нас като една пълноправна и пълноценна част на Европа. Защото културата, традициите са това, което ни е свързвало в годините. Вярвам, че това ще допринесе Европа да бъде единна, да бъде по-силна за нашите деца, за това, което искаме да изградим за тях“ , каза министъра на българското председателство Лиляна Павлова на Гран Плас. Голямото българско хоро тази година е и част от програмата на фестивала „Балкан Трафик“, който се провежда в Брюксел в момента и е най-значимият форум за балканска музика в Западна Европа. Специална задача на форума е също да популяризира Пловдив като бъдеща европейска столица на културата през 2019 г. ", "date": "2018.04.22", "title": "Стотици се хванаха на българско хоро на централния площад в Брюксел"}
{"url": "https://offnews.bg/politika/ninova-ne-priemat-da-se-namaliat-deputatskite-zaplati-zashtoto-iskat-679204.html", "text": "Ако искаме да променяме България, трябва да започнем от себе си, заяви председателят на БСП Корнелия Нинова пред БНР. Нинова коментира предложението да се намалят заплатите на депутатите, както и ваканциите, които са дори повече от ученическите, но не и като на работещите българи. Тя припомни речта си от преди година в централата на ООН, когато е била избрана за вицепрезидент на Социалистическия интернационал, където казва: „Ако искаме да променяме света, трябва да започнем от себе си. Пропастта между политическия елит в Европа и в България и народите ни се увеличава. Смятам, че всяка привилегия, е стъпка към политическото ни самоубийство “.Според нея всички говорят лицемерно колко са големи неравенствата, но с действията си увеличават тези неравенства. Тя подчерта, че 400 000 българи работят на минимална заплата, увеличена с 50 лв., а депутатската с 564 лв. 2/3 от българите работят под средната заплата, която се е увеличила със 120 лв., а за този период депутатската – с 564 лв.Председателят на БСП опроверга твърдението, че високата заплата гарантира някаква корупционна бариера. „В миналия парламент правихме кампания против лобистките закони - преброихме 42. Ако има логика в това, защо на кметове, общински съветници и всички, от които зависи да издадат лиценз, разрешение, документ и където се раждат корупционните практики, да не направим и техните заплати 3540 лв.?“, попита тя. Няма никаква логика, освен нежелание депутатите да се откажат от привилегии, категорична бе Нинова. Според нея политиците трябва сами да започнат промяната или вълната, която идва не само в България, ще помете политическото статукво.Нинова е на мнение, че идеята за намаляване на заплатите не се приема, заради мандатното мислене - докато са на власт да вземат всичко, което могат, а после не ги интересува. „Аз имам вътрешно убеждение в това от години и съм правила такива предложения. Смятам, че това е жизнено важно за политическата класа – да даде сигнал към народа си, че разбира как живее той и ще бъде част от този живот. Иначе народът ще ни помете\", каза още Нинова.Тя подкрепи думите на президента Радев, че трябва да се промени статуквото и държавата да се управлява на светло. „Промяната може да се случи и да започне с прозрачност, информираност и да е на светло,но и да продължи със следващи крачки - мерки и всеки да си понесе отговорност, когато е престъпил закона“, категорична е Нинова.„Майките от протеста на хората с увреждания бяха дошли в парламента за среща с БСП и не бяха допуснати, без сериозни причини, освен надписа на фланелките им, че системата убива. Да не се допусне някой, който е недоволен от управлението - за мен това е тежка цензура“, каза още тя. Според нея управляващите не искат да се чуе различно мнение и критика. „След като не могат да се справят със злоупотребите в системата и неправилно издадените решения на ТЕЛК наказват тези, които наистина имат нужда от подкрепа“, допълни тя. Нинова отбеляза, че това не се случва за първи път – когато не могат да се справят с един проблем, наказват изрядните. Като пример посочи закупуването на касови апарати. „Тъй като имало теч в системата на НАП и не се плащат данъци, вместо да заловиш нарушителите, изрядните търговците трябваше да си купят нови касови апарати“, припомни тя.Има стратегия за сваляне на авторитета на президента РадевВъв връзка с КСНС Нинова заяви, че ГЕРБ налагат мнението, че те са европейци, а всеки, който говори нещо различно, е антиевропеец. „Това е абсолютно измислена и манипулативна теза. Но това, както каза Радев, окарикатурява идеята за ЕС“, коментира тя. Нинова припомни, че когато БСП са заяви позиция против двойния стандарт за храните, са били обвинени в антиевропейско поведение. „Но днес цяла Европа е съгласна с това. Когато казахме не на Истанбулската конвенция, стана огромен скандал как БСП ще извади България от Европа. Когато Борисов я изтегли, антиевропеец ли е? По случая „Скрипал“ призовахме да не се гонят дипломати - ние бяхме антиевропейци, а когато Борисов каза, че няма да гоним – това е държавническа позиция“, подчерта лидерът на левицата. Тя сподели, че се е изненадала от изявлението на Цветанов след края на КСНС, защото вътре и дума не е ставало за излизане от ЕС и НАТО. Според нея има страх от авторитета на президента Радев. „ГЕРБ не приемат, че загубиха една институция с победата на Радев. Те не могат да приемат, че може да има институция, която да не им е послушна. Борисов и Цветанов атакуваха в синхрон президента Радев по време на КСНС. Виждам стратегия за сваляне на авторитета на Радев, но тя има обратен ефект\", заяви Корнелия Нинова", "date": "2018.04.22", "title": "Нинова: Не приемат да се намалят депутатските заплати, защото искат в 1 мандат да вземат всичко"}
{"url": "https://offnews.bg/sviat/na-117-g-pochina-naj-vazrastniat-chovek-v-sveta-679213.html", "text": "На 117 г. почина най-възрастният човек на света - японката Наби Таджима, съобщи Ройтерс. Жената е починала от естествена смърт в болница на о. Кикай, префектура Кагошима.Наби Таджима е родена на 4 август 1900 г. През септември 2015 г. тя стана най-възрастният човек в Япония, а според японски медии след смъртта на 117-годишната жителка на Ямайка Вайълет Браун през септември 2017 г. тя е станала и най-възрастният човек на света.Тя обаче не беше обявена официално за най-възрастния човек в света. Годишният справочник Световните рекорди на Гинес започна да проучва въпроса след смъртта на Браун, но на 10 април обяви 112-годишния японец Масадзо Нонака за най-възрастния мъж в света.По данни на американската Група за геронтологични изследвания най-възрастният човек на планетата сега отново е японка - жителката на Йокохама Чийо Мияко, която след 10 дни ще навърши 117 години.", "date": "2018.04.22", "title": "На 117 г. почина най-възрастният човек в света"}
{"url": "https://offnews.bg/obshtestvo/davat-knigi-za-smet-v-5-grada-nosete-plastmasovi-otpadatci-679186.html", "text": "В пет града днес от 10 до 13 часа ще дават \"Книги за смет\".  Кампанията, която се организира за шести път, е с акцент върху събирането на отпадъци от пластмаса. В София инициативата се провежда при паметника на съветската армия. За всеки килограм предадена пластмаса организаторите ще дават една или две книжки. Тази година кампанията се провежда и в Пловдив, Бургас, Стара Загора и Велико Търново.Призоваваме гражданите на тези 5 града да донесат колкото се може повече пластмаса за рециклиране и повече родители и деца да се включат, заяви Марияна Петкова от фирмата за разделно събиране на отпадъци по БНР. ", "date": "2018.04.22", "title": "Дават книги за смет в 5 града, носете пластмасови отпадъци"}
{"url": "https://offnews.bg/obshtestvo/doklad-na-sasht-koruptcia-diskriminatcia-sreshtu-romite-i-tezhki-usl-679217.html", "text": "Тежки условия в затворите, корупция във всички клонове на властта, липса на независима съдебна система и дискриминация срещу ромите. Това са най-значителните проблеми в областта на човешките права в България, сочи доклад на Държавния департамент на САЩ. В доклада се констатира увеличаване на актовете на расова дискриминация срещу ромите. За тази констатация докладът се позовава на становище на Българския хелзинкски комитет. Според доклада медиите у нас \"често описват ромите и другите малцинствени групи, използвайки дискриминиращ, омаловажаващ и оскърбителен език\".Освен това националистически партии като \"Атака\" и \"Патриотичния фронт\" базират политическите си кампании на силни антиромски, антитурски и антисемитски послания и реторика, се допълва в доклада.Американските власти посочват още, че ромите не са представени в парламента, но допълват, че законите на страната не забраняват представители на малцинствата да участват в политическия процес. В доклада се отбелязва, че етническите турци, ромите и помаците имат свои представители на избираеми позиции на местно ниво. Вашингтон обаче критикува България заради забраната за агитиране на езици, различни от българския, по време на предизборна кампания.Докладът припомня осъдителната присъда срещу вицепремиера Валери Симеонов заради антиромско изказване от 2014 г.Като проблем са посочени и антиромските протести в Асеновград и още няколко градове в страната през миналата година заради сблъсъци между етнически роми и местни общности. Изброени са и нарасналите инциденти с реч на омразата и престъпления от омраза срещу турци, роми, мюсюлмани, евреи и бежанци.Липсата на обвинения срещу престъпления от омраза продължава да е проблем, както и малките и условни присъди, които се дават на осъдените, допълва докладът на Държавния департамент. Докладът критикува България и за проблемите с корупцията и липсата на независима съдебна система. Според доклада в България служители във всички сфери на управлението са засичани в корупционни практики - подкупи, конфликт на интереси, злоупотреби, нарушения на обществени поръчки, търговия с влияние. Цитират се неправителствени организации и отчета на прокуратурата за 2016 г., според който за ефективна борба с корупцията са необходими съществени промени в Наказателния и в Наказателно-процесуалния кодекс. Посочват се и конкретни дела и разследвания, сред които скандала около депутата Живко Мартинов,станал известен като \"Суджук гейт\".Голямо внимание в доклада се обръща и на лошите условия в затворите. Държавният департамент отчита, че няма подобряване на условията в затворите в София, Бургас и Варна. Докладът споменава още за случаи с насилие и извънредна употреба на сила от страна на властите. Докладът говори и за свободата на словото, като то не е включено в групата на най-големите нередности у нас. Държавният департамент все пак отбелязва, че има проблеми, свързани с корпоративен и политически натиск върху медиите, непрозрачна концентрация на медийна собственост и дистрибуция, както и непряка правителствена подкрепа за отделни медии чрез публичен ресурс. ", "date": "2018.04.22", "title": "Доклад на САЩ: Корупция, дискриминация срещу ромите и тежки условия в затворите в България"}
{"url": "https://offnews.bg/politika/desislava-ivancheva-v-platen-otpusk-v-aresta-opredelila-za-i-d-kmet-679173.html", "text": "Кметът на Младост Десислава Иванчева, която Специализираният съд остави за постоянно в ареста за взимане на подкуп, е подала заявление за платен отпуск, останал й от 2017 г. В нея тя е посочила за изпълняващ длъжността й кмет заместника си Владимир Клисуров, научи OFFNews. Документът е подаден в петък - в \"Човешки ресурси\" на Столична община, донесен е от кантората на адвокат Марин Марковски, който е защитник на Иванчева в съдебния процес срещу нея. С мярка задържане под стража са и другите двама обвиняеми - заместничката й Биляна Петрова и посредника при предаването на сумата от 70 000 евро Петко Дюлгеров. Иванчева заяви в съдебната зала, че целта на корупционния скандал е да бъде отстранена, за да бъде поставен на мястото й другият й заместник Румен Русев. Тя не информира обаче, че вече е определила Клисуров за и.д. кмет на \"Младост\". След ареста на Иванчева и Петрова, Клисуров ги защити във фейсбук. Десислава Иванчева не е с прекратени пълномощия като кмет и има право да посочи кой да я замества, докато е в отпуск. Най-вероятно тя ще използва и отпуска си за тази година, ако на втора инстанция Апелативният специализиран съд не й определи по лека мярка за задържане. ", "date": "2018.04.22", "title": "Десислава Иванчева в платен отпуск в ареста, определила за и.д. кмет на Младост Клисуров"}
{"url": "https://offnews.bg/sviat/17-dushi-zaginaha-sled-kato-dve-lodki-drakoni-se-preobarnaha-v-kitaj-679185.html", "text": "17 души са загинали след преобръщането на две лодки-дракони в южнокитайския град Гуейлин, съобщи ДПА.Инцидентът е станал по време на тренировки за годишния фестивал в града. По-рано беше съобщено за смъртта на петима души. Общо във водата паднаха 60 гребци, предаде БТА. Двама души са отведени в болница, състоянието им е стабилно. Направен със смартфон запис показва, че лодките са се преобърнали при преминаване през изкуствени бързеи. Селяните са организирали тренировката, без да уведомят полицията, съобщава агенция Синхуа. ", "date": "2018.04.22", "title": "17 души загинаха след като две лодки-дракони се преобърнаха в Китай"}
{"url": "https://offnews.bg/obshtestvo/deniat-na-zemiata-svetat-se-bori-s-plastmasata-679184.html", "text": "Денят на Земята, който се отбелязва днес, е под надслов \"Свят без замърсяване с пластмаси“.Изработване на предмети от пластмасови отпадъци, зелена класна стая, засаждане на фиданки, конкурси за картички, рисунки и есета, свързани с темата за Земята са само част от инициативите, с които у нас ще бъде отбелязан Денят на Земята. Темата тази година е призовава хората към премахване на пластмасите за еднократна употреба в световен мащаб. Идеята е този проблем да бъде поставен на дневен ред по начин, лесен за осъзнаване и от децата. Събитието ще бъде отразено с над 2,5 милиарда „зелени“ инициативи по целия свят. Инициативите, планирани от звената на Министерството на околната среда и водите на територията на цялата страна, може да видите ТУК.", "date": "2018.04.22", "title": "Денят на Земята - светът се бори с пластмасата"}
{"url": "https://offnews.bg/politika/sofianski-ivancheva-e-poluchila-poveche-prava-ot-drugite-kmetove-mo-679216.html", "text": "Кметът на „Младост” Десислава Иванчева е получила по-различни правомощия от всички останали районни кметове - да спира обекти. Това заяви пред bTV бившият кмет на София Стефан Софиянски.Той обясни, че по принцип градоустройството на района не зависи от районния кмет.„Един районен кмет не издава строителни разрешения, особено за големите обекти, всичко това минава централно през Управление „Архитектура и градоустройство”, каза Софиянски и допълни, че не знае по какви причини Иванчева е получила допълнителните правомощия.„Тя беше много активна и може би е успяла да си ги издейства”, коментира Софиянски.Според него заповедта за това е подписана от кмета на София Йорданка Фандъкова, но може да е минала и през Общинския съвет.„Г-жа Иванчева беше избрана като контрапункт на ГЕРБ и от там тече едно напрежение в тази посока. Затова се изненадвам, че тя е получила тези пълномощия”, допълни Софиянски.На въпрос дали самият той е получавал предложение за подкуп Софиянски посочи, че се държи по начин, който не предполага да му се предлага подкуп, но все пак е имал такъв случай - когато е бил председател на Комитета по пощи и далекосъобщения в първото правителство на Филип Димитров.\"Тогава дойде при мен един българо-грък и за някакъв случай от телекомуникациите директно ме заплаши, но предложи и решение. Аз го изгоних от кабинета си. Каза: Ако гръцката фирма на Кокалис не спечели търга, ние ще оспорваме. И за да си нямаш усложнения, дай да спечели. А ако спечели, ще има друг бонус”, разказа Софиянски.„Аз все пак бях подготвен какъв е този човек, при което го помолих да си отиде достатъчно категорично и го предупредих по такъв начин, че не ми се появи повече в кабинета, нито оспорваха търга”, допълни той.Стефан Софиянски коментира и ситуацията в СДС. Според него партията трябва да започне процес на градеж и възстановяване.„Такива хора, които сме съпричастни и малко или много сме се оттеглили от синята идея, трябва да бъдат върнати обратно, трябва да си простим грешки”, посочи той и допълни, че не е от хората, според които СДС няма перспектива.", "date": "2018.04.22", "title": "Софиянски: Иванчева е получила повече права от другите кметове - може да спира обекти"}
{"url": "https://offnews.bg/sviat/evakuiraha-mon-sen-mishel-zaradi-podozritelen-mazh-679202.html", "text": "Френският туристически остров Мон Сен Мишел беше евакуиран, заради подозрителен мъж, заплашил да се саморазправи със силите на реда, съобщи Франс прес. Жандармерията не уточнява, дали мъжът е имал намерение да извърши терористичен акт. Екскурзовод предупредил униформените, че в автобус до Мон Сен Мишел мъж се държал обезпокоително и отправял заплахи към полицаи и жандармеристи. Камери го заснели на острова, но след това полицаите го изгубили от видеонаблюдението, уточнява БТА. Входящият туристически поток бил спрян, а хората, отседнали в хотели на острова, изведени без инциденти. Като предохранителна мярка прочутото абатство било затворено. По данни на местните власти през 2014 г. Мон Сен Мишел, включен в списъка на ЮНЕСКО на световното културно-историческо наследство, е бил посетен от 2,3 милиона туристи.", "date": "2018.04.22", "title": "Евакуираха Мон Сен Мишел заради подозрителен мъж"}
{"url": "https://offnews.bg/ikonomika/proveriavame-po-elektronen-pat-dokumenti-v-kadastara-679189.html", "text": "Статусът на заявлението за издаване на документи от Агенцията по геодезия, картография и кадастър могат да бъдат проследявани на страницата на Агенцията, без да се налага гражданите да ходят на място в офисите на службата. Такава възможност дава кадастрално-административната информационна система \"КАИС\" на адрес https://kais.cadastre.bg/bg/Services.В системата могат да се подават по електронен път заявления за нанасяне на настъпили промени в кадастралния регистър на недвижимите имоти, издаване на скица за имот или сграда в урбанизирана или неурбанизирана територия, предоставяне на копие от кадастрална карта в графичен вид и други.В онлайн портала могат да се заявят и различни видове справки - за граници и кадастрална информация за имоти, справки по кадастрална карта, за собствениците и носителите на други вещни права за един имот от кадастралния регистър на недвижимите имоти, копия от кадастрални карти в графичен вид, извадки от кадастралната карта с данни от кадастралния регистър на недвижимите имоти за един имот, копие на кадастрална карта в цифров вид без данни за собствеността и други. За цялата страна от началото на годината досега подадените заявления за услуги от АГКК са близо 70 хиляди, като само 10% от предоставяните от агенцията услуги са заявени електронно, съобщава МРРБ. Само в София месечно се подават над 7 хиляди заявления, средно дневно това са по около 450 човека, преминали през офисите на АГКК, а в цялата страна – средно на ден са около 2 000 човека. ", "date": "2018.04.22", "title": "Проверяваме по електронен път документи в кадастъра"}
{"url": "https://offnews.bg/nashite-avtori/treva-za-detca-i-kotki-razkaz-ot-zdravka-evtimova-679118.html", "text": "Сутрин с приятелката на баща ми Дарина ходехме в градината. Аз се напъхвах в дълга червена фланелка, която ми беше като рокля, и я връзвах с парче канап през кръста. Тя имаше още по-дълга рокля от моята – сигурно това облекло някога е било завеса или перде, защото бе много шарено. Дарина бе пробила дупка за главата, завираше се в пердето и го връзваше като мен с връв през кръста. Аз нахранвах кокошките, после се заемахме с ягодите, а някъде към десет и нещо, когато слънцето беше поток от лава, изливащ се в очите ти, Дарина казваше:– Край. Отиваме да продаваме.Натоварвахме ягоди и череши, които бяхме обрали в грамадния двор на баща ми; в последния момент грабвахме марули – съвсем не спаружени - и черници в кофички от кисело мляко. Преди това се измивахме със слънчева вода, понеже устните на Дарина лъщяха черно-червени от черниците; моите също. За пазара обличах единствената си нова рокля от злато. Дарина ме поглеждаше и отсичаше:– Екстра дете! - После и тя се натъкмяваше в новата си рокля, по-зелена от гущер. - Как съм, Ано? – питаше ме тя.- Екстра – казвах й честно. Макар и с нови рокли, двете се тътрехме като чукове към гарата под пламналото слънце. Там сядахме да продаваме прясната си стока, но най-хубавото се случваше още преди да стъпим на перона, защото Шушомир, най-умното момче на света, вървеше след мене и повтаряше:– Махни тая рокля, махни я! – и ми пъхаше в ръката една синя, избеляла като паста за зъби фланелка. – Облечи това. Иначе някой ще те открадне, когато Дарина не гледа. Няма да те видя повече.Но аз не се скривах, продавах черници, вишни, ягоди. Вечер беше прекрасно. Аз, Дарина и Шушомир отивахме в кебапчийница „Голямата уста“. Знаех, че Дарина няма много пари; тежко ми беше да гледам как изважда стотинките да плаща кебапчетата. Но те бяха толкова хубави, сякаш кръчмарят ги бе омесил от шоколад. Ядяхме повече хляб – то е ясно. Като си наблажих роклята – златната ми – така ми стана мъчно, че не можах да спра да цивря от гарата до нас. Шушомир бе виновен - той ми даде онова кебапче, той! Какво да правя, освен да рева – имах само една рокличка.- Майка ти те вика да заминеш при нея в София – каза изведнъж Дарина.- Ура! – изпищях аз. – Ура!В този момент Шушомир започна да гледа земята. Толкова дълго я гледа тая земя, като че не бе стъпил на трева, а върху десет отровни змии.- Не ходи в София – избъбри той. - На.Подаде ми едно ножче, но аз не исках ножче.- Нямам нищо друго - въздъхна той.- Не отивай в София – каза Дарина и в гласа й онова мече – моето любимо мече от детските филми – спря да диша. – Стой тука и ще те науча да се биеш.- Стой тука и ще те науча на всички букви – каза Шушомир.- Как ще ме научиш, като и ти не ги знаеш? – попитах.Не мога да кажа къде беше баща ми. Шушомир разправяше, че го виждали в София, а бабата на Шушомир ми обясни: – Майка ти се моли на баща ти да се сдобрят. Заради тебе. Някой й приказвал, че много си опростяла покрай простата Дарина. Затова ти, Ано, ще заминеш в София при майка ти.- Но нали ми каза, че мама умря – напомних на Шушомировата баба аз. – Още преди да цъфнат джанките умря.- Излъгах те да не ревеш за нея – отсече Шушомировата баба. – Цивриш и циклиш. Човек се съгласява да си отреже ушите само и само да не те слуша.Бабата на Шушомир се обърна към Дарина:- Бащата на Ана каза ли ти да се махнеш от къщата му? Чуваш ли ме, ма?Дарина беше много висока, по-висока от облаците. Обаче не си наведе главата надолу. Облаците се наведоха, но тя не.- Да. Каза ми: „Отивай си” - потвърди Дарина. – Съгласил се да се приберат с жена му.- Не ходи в София, Ано – повтори Шушомир, дръпна баба си, а тя беше ниска и дебела жена. Полата й висеше като бесило. – Бабо, може ли да вземем Ана да живее у нас? Тя не яде много. Като ни води Дарина в „Голямата уста”, само с половин кебапче се наяде. Аз ще й давам половината от моята манджа. Тя ще ни мете двора, ще мете кухнята и ще ти носи вода да пиеш.- Майката на Ана не е умирала. Намерила е хубава работа за една торба пари на месец.- Ано, взимай – Дарина ми даде един найлонов плик. – Това са ти дрехите – гащетата, червената фланелка, потниците. Новата ти рокля.- Дарино, защо не дойдеш с мене в София – най-сетне го измислих аз. - Заедно ще метем и заедно ще носим вода.Но тя не ми отговори нито една дума. По едно време отвори уста, но тъкмо тогава един дядко, висок и тънък като четка за зъби, дойде и разправя:- Владил ми зема шилето, Дарино. Дойде, значи, влезна си в моята кошарата като че е негова и ми го взема. Помогни ми, Дарино. Ей толко имам пари. Виж - дядкото извади един стар черен чорап, отвори го и го изтърва на земята. Докато се навеждаше, небето се скърши на две като клечка за зъби.- Дарино, това са ми парите. Твои са.Отначало Дарина не посегна към чорапа. После го грабна, набута го в ръката на дядката – пръстите му трепереха, защото сигурно го беше ухапала бясна въшка.- Владил... – пет кучета се разлаяха в гласа на Дарина.- Не ходи да биеш Владил – помолих я. - Почакай да ме изпратиш с добро за София – Помислих, че ще ме целуне по челото. Така ме беше целунала, когато имах температура и усещах, че някъде се пекат фъстъци – така мирише смъртта, но аз казах: - „Остави ме, смърт, аз съм едно мършаво дете, дори азбуката не знам. Но твоята буква знам – С – на смъртта и на свраките. Остави ме, Дарина си няма никого освен мене, смърт. Аз й давам вода да пие, разбираш ли.\"Като ме целуна Дарина по челото, температурата се махна. Сигурно смъртта е забелязала наблизо Дарина.Така аз си останах жива и здрава, само пет-шест дни ми се въртеше главата като колело на камион.– Не ходи да биеш Владил, Дарино – помолих я шепнешком, но тя не ме отчете. Реши ли нещо –край.Отиде да си вземе колана и въжето. Но това въже беше късото, а Владил е едър, как ще го върже с него?Значи толкова ни е приятелството - колкото едно късо въже. Свършва се въжето, свършва приятелството. Щеше да ме зареже, защото не можех да се бия и не знаех азбуката.Помня - това стана точно в деня, когато мама беше изпратила една черна кола да ме закара при нея в София. До павилиона за вестници, който отдавна бе фалирал, докретаха две жени, сухи, в еднакви сини престилки, две дръжки на мотики. Дъхът бълбукаше като свредел в гърдите на едната, по-тънката. Застанаха пред Дарина.- Дарино – подхвана онази със свредела. - Той дойде вкъщи и ми задигна лъжиците. Един меден котел ми обра, правата лопата ми взема, Дарино. Видях го, Владил беше. На полицая казах, той поклати капа, па пита: – „Какво? Да не съм слънце - каза, - че да грея само в твоя двор, ма“.- Виж - заговори другата жена, ръцете й като пръчки от скелет на хвърчило. - Пак Владил дългия, Дарино. Влезна ми вкъщи, като кърджалия ми седна в кухнята и разправя грозно: – „Шушковице - вика, - дай да ям“. Какво да му дам да яде? Боб имах, а той пиле ме кара да му коля, яхния да му къкря, иначе главата ми ще реже със секирата. На другия ден обадих на полицая, а той: - „Предупредил съм го. – вика. – Какво искаш. Не съм лампа - да светя само в твоята кошара.” Аз не му заклах петела на Владил, той се въртя, въртя и ми прибра маркуча, Дарино. Ти баща, ти майка, жено. Разбираш ли – сега с какво да поливам, ще напече жегата и доматът ще замине. Помогни, Даринче, цяла ме изяде Владил. Никой не смее с пръст да го барне...Дарина ги гледа тия две жени, дълго - дълго ги гледа, нищо не каза, наведе се към късото въже в мазето, намота го на лакътя си и забърза с гъсти крачки направо през тревата, през магарешките бодили, към една очукана къща. Каменният зид се бе съборил на места. Това, дето трябваше да е двор, бе затрупано със стари автомобилни гуми, ръждясали тенджери, строшени съдини, парчета маркуч.Аз ходех на пръсти след Дарина. Ако умре – поне да й затворя очите.Един човек - брадясал, в мръсна дънкова риза - се показа от къщата с нож в ръка. Той тръгна с наежени стъпки към моята голяма приятелка. Дарина не трепна, като че сатърът в ръката му беше парче кашкавал.- Ще те коля – ревна мъжът и замахна. Не видях какво направи Дарина – не се виждаше от бъзака и от копривата, цяла нива с коприва, сякаш някой я беше садил, торил и поливал. Двете жени, две проходили мотики, не се осмеляваха да пристъпят напред, не дръзнаха дори око да вдигнат пред себе си. Може би мъжът в мръсната риза вече бе светил маслото на Дарина и сега идеше техният ред. Първо се прекръсти едната, по-високата, която изглеждаше по-яка, след нея другата, навела глава, сякаш някой вече я беше обесил. Господи, гледай какви въглени си сложихме на главата. Тоя я е заклал.Моята Дарина, най-добрият ми приятел след Шушомир.Слънцето се бе лепнало на небето като пиявица и не помръдваше. Листата на бъза висяха, поръбени с червени буболечки, които – ако ги смачкаш - миришеха на нещо отровно. Дори аз знаех, че ако те ухапе такава буболечка, ще се подуеш, върху кожата ще се надигне пришка, пълна с вода, която мирише също като буболечката. После боли. Така боли, че може сам да си отрежеш рамото с пришката на него.Изведнъж се разнесе съскане - като колан, дето удря гръб и потъва в гръб. Един дълбок като ров глас, тъмен и корав, заговори равно, като че събираше ябълки от земята, за да свари компот на обяд.- Ако още един път откраднеш нещо – може да е троха хляб – от леля Добра и леля Петрана - ще ти строша лявото рамо.Изсъска колан, зафуча, изплющя върху нечий гръб, а златният глас на Дарина продължи да събира ябълки:- Да върнеш на леля Добра маркуча. На леля Петрана лопатата незабавно да се появи пред мене. Ако още един път стъпиш в техните дворове, ще ти отрежа толкова кила месо от бута, колкото стъпки в дворовете им си направил – равният глас, без да се накланя към земята, каза: – До петнайсет минути да върнеш откраднатите работи на жените. На всяка една да оставиш... –тук Дарина се обърка, но после намери изхода: - На всяка една да оплевиш лука. Аз ще те гледам.... Чак след тия думи на Дарина опитах да си спомня какво стана по-нататък с черната кола, която мама беше проводила да ме заведе в София при големите шоколади.Помнех само едно нещо – шофьорът ме натовари на задната седалка. Колата тръгна, Шушомир се разхлипа.- Ано – извика той. – Не ходи в София!- Шушомире! – извиках аз от колата. Но стъклото, дебело като оня тунел от единия край на България до другия, глътна думите ми и той не ме чу. – Не бой се, Шушомире. Не мирише на фъстъци. Никой няма да умре!Но онова гадно стъкло, дебело колкото стадо слонове, ме блъскаше в носа. Исках да кажа: – Не бой се, Шушомирчо. Аз ще избягам. Ще дойда при тебе и при Дарина. Обещавам ти – и както му обещавах наум, погледнах през противното, плътно като зид стъкло. Бе ясно – няма да мога да избягам. Тогава, още миг и съм се разциврила, но помниш ли как ти казваше Дарина – „Ако цивриш, ще ти откъсна главата.“ Ще я откъсне друг път, милата. Най-много да ме целуне по косата, пък тя не е мита. Аз знам какво трябва да направи човек, когато не може да заповяда на очите си и от тях капе като от продънен леген.- Виж котката Момчил – казваше ми мама, преди да ме заблудят, че е умряла. - Гледай котката Момчил, Ани. Пасе трева. Става й мъчно, хапва оная трева – виж я, тъмнозелената. На тебе като ти е мъчно, като очите ти се уплашат и зациврят, сдъвчи малко такава трева.Дарина ми беше обещала – „Ще дойда да те взема от София, Ано.“ Опитвам се да смъкна стъклото на проклетата черна кола. Не помръдва въобще. Студено и кърваво е като заклан петел. Въобще не се отмести, но тази заклан петел не можа да изпие гласа на Дарина. В него чувам звън на чукове...– Ще дойда да те взема, Анче! Миличко.Аз какво ще правя – ами в София ще ям от оная трева – има я навсякъде, най-обикновен плевел, навит на кълбо, горчив като костилка на зарзела. Ще чакам. Майко Дарино, аз нямам колан. Нямам въже. Даже да имах, съм мършава и не мога да бия никого. Но трева има, майко Дарино. Много трева има навсякъде – за котки и за деца като мене.Виждам мъничко от червената коса на Шушомир – тича да стигне колата. Мразя да ме изсипят в София. Не искам да ходя там.Изведнъж на улицата, съвсем пред черната кола, пред шофьора, пред гумите, пред тъмното предно стъкло се изправи една жена - грамадна като Балкана щом буря захваща, по-здрава от бурята, красива в прекрасна шарена рокля от перде.На дясното си рамо бе омотала късо въже.- Майко Дарино! Ще ти набера ягоди.", "date": "2018.04.22", "title": "Трева за деца и котки: разказ от Здравка Евтимова"}
{"url": "https://offnews.bg/obshtestvo/vaorazheni-mazhe-izkustvoto-na-vojnata-zapochva-po-viasat-explore-679122.html", "text": "\"Въоръжени мъже: Изкуството на войната\" започва тази вечер, от 22:45, по .Известният холивудски екшън актьор Дани Трехо (\"От здрач до зори\") е домакин поредицата, която чества благородните занаятчии. В епизодите ще видите емблематични оръжия, играли ключова роля в паметни сцени от филмите, видео игрите, комиксите и телевизията.Майсторите занаятчии умело възпроизвеждат оръжия и брони и пресъздават исторически, модерни и митологични произведения на военното изкуство, на които експерти търсят приложения в реалността.", "date": "2018.04.22", "title": "'Въоръжени мъже: Изкуството на войната' започва по Viasat Explore"}
{"url": "https://offnews.bg/bojni/izkliuchitelno-zavrashtane-na-amir-han-na-ringa-679182.html", "text": "39 секунди бяха необходими на британската боксова суперзвезда Амир Хан, за да нокаутира канадския си съперник Фил Ло Греко при завръщането си на ринга след двугодишно отсъствие.Това се случи на голяма гала вечер в Ливърпул, като двубоят между Хан и Ло Греко беше централен и оправда очакванията, макар и да продължи твърде кратко.Британецът тръгна експлозивно и засипа Ло Греко с удари още от началния гонг. Хан пласира ляв прав, последван от прав десен, ъперкът, комбинация от ляво и дясно кроше и Ло Греко падна на ринга в нокдаун.Канадецът се изправи и тръгна напред, но бързо беше довършен край въжетата, като изпадна във втори нокдаун и реферите сложиха край на всичко в този мач 39 секунди след началото му.\"Чувствам се по-добре отпреди 3 години. По време на подготовката си се боксирах с олимпийци, млади и гладни професионалисти, които се пробваха да ме поставят под напрежение. На 31 съм, това са най-добрите години в кариерата ми. Надявам се да не допускам грешките от миналото, които ми пречеха\", коментира Хан.", "date": "2018.04.22", "title": "Изключително завръщане на Амир Хан на ринга"}
{"url": "https://offnews.bg/kultura/preporachvame-vi-da-zhivee-balgaria-s-prozhektcia-v-dom-na-kinoto-679163.html", "text": "Един от най-обсъжданите български филми ще бъде прожектиран днес от 17:30 часа в Дома на киното.Филмът \"Да живее България\" на Адела Пеева фокусира вниманието на обществото върху един сериозен проблем – възраждането на екстремния национализъм у нас.В продължение на три години е проследено развитието на няколко младежи от София, Стара Загора и Пловдив, които определят себе си като патриоти и по-често като националисти. Водени от патриотични чувства и желание да утвърдят собствената си идентичност, тези млади хора прекрачват тънката граница между патриотизма и откровения национализъм. Безразличието или нескритата подкрепа на „възрастните“ ги лишават от коректив, а това означава, че в България днес расте поколение, склонно към шовинизъм и агресивен национализъм. Всички те смятат, че бъдещето им принадлежи. Въпросът е обаче: какво бъдеще да очакваме ние? И още: Къде е границата между патриотизма и национализма? Кога и как започва осъзнаването в патриотизъм и как – в национализъм? Кой участва в това осъзнаване: учители, родители, приятели, хора на духовността, местното управление?", "date": "2018.04.22", "title": "Препоръчваме ви: \"Да живее България\" с прожекция в Дом на киното"}
{"url": "https://offnews.bg/obshtestvo/snimki-na-film-promeniat-dvizhenieto-679070.html", "text": "Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране „служебен абонамент”, заради снимки на филма „Падение и спасение”, съобщи Столична община. Забраната се отнася днес за ул. „Иван Сергиев” от 9 до 16 часа и за ул. „Георги Марков”, срещу паркинга на БТА, от 16.30 до 18.00 часа.  От 09.00 до 16.00 часа на 22.04.2018 г. се забранява влизането на пътни превозни средства за максимум от 3 /три/ минути за заснемане на кадър по ул. „Иван Сергиев” между ул. „Христо Халачев” и ул. „Георги Аспарухов-Гунди”. От утре до края на юни пък се забранява влизането на пътни превозни средства по крайна дясна лента в двете посоки, на пътния надлез на ул. „Околовръстен път“ при бул. „България“ в участък от 115 метра.Пак от утре, но да 6 май се забранява влизането на пътни превозни средства по дясна пътна лента на източното локално пътно платно на бул. „България“ в участък от 80 м под пътния надлез на ул. „Околовръстен път“. Промяната в организацията на движение се налага във връзка с ремонта на пътен надлез СОП и бул. „България“.", "date": "2018.04.22", "title": "Снимки на филм променят движението"}
{"url": "https://offnews.bg/obshtestvo/gergana-kam-gergana-pozhelavam-j-sila-nikoga-niama-da-zabravi-bombic-679187.html", "text": "Гергана Орлова, която преди 15 години бе ранена от пиратка на стадион \"Българска армия\", е напуснала България и вече живее във Франция със съпруга и детето си. Жената с 89% инвалидност не вижда бъдеще за себе си в страната ни, заяви тя по Нова тв. Орлова е претърпяла 17 операции, отключила е епилепсия и е получила пареза на ръката и крака. Тя сподели, че й е било изключително трудно да стане майка, заради здравословните проблеми вследствие на нападението от хулиган на стадиона.Той е осъден условно, а от обезщетението, което трябва да изплати на пострадалата Гергана Орлова, не е стигнала и стотинка до нея. „Гоним се постоянно с него – и адвокатите ми го гонят, и съдебни изпълнители, но засега няма резултат”, споделя Гергана.Тя пожела много сила на полицайката Гергана Зашева, която също бе ударена от бомбичка преди дни на мача Левски-ЦСКА, защото \"никога няма да забрави този момент”. ", "date": "2018.04.22", "title": "Гергана към Гергана: Пожелавам й сила, никога няма да забрави бомбичката от стадиона"}
{"url": "https://offnews.bg/obshtestvo/prepodobni-teodor-zhivial-2-godini-zazidan-v-peshtera-679023.html", "text": "Преподобни Теодор се родил през шести век в малоазийската област Галатия, с. Сикеа, от което е получил и името си Сикеот. При благочестивите му родители живеела и престарялата му баба по майка, и сестрата на майка му, Деспина. Баща му бил на военна служба в гвардията на император Юстиниан. Взаимна любов свързвала членовете на това семейство. Раждането на детето доставило голяма радост на всички и допълнило щастието на семейството. На младенеца дали името Теодор, което значи Божи дар, понеже всички преценили раждането му като особена проява на Божията милост към тях.Когато Теодор навършил шест години, родителите му искали да го обрекат да служи във войската. Майка му приготвила богато украсена дреха и златен пояс и се готвели да заминат за Цариград, за да го запишат в императорската гвардия. Но веднъж й се явил св. великомъченик Георги и й казал:Не се труди напразно, защото Небесният Цар иска сина ти.Като се събудила, майката много плакала, защото разбрала тези думи в смисъл, че детето скоро ще умре. Поради това тя не изпълнила своето намерение да го обрече на военна служба. А момчето растяло и заяквало. На осемгодишна възраст Теодор започнал да посещава училище и учудвал другарите и учителите си със своето прилежание, добри успехи и примерно поведение. При детските игри бил сдържан, не произнасял неприлични думи, примирявал скаралите се. В дома на Теодоровото семейство живеел и един благочестив старец на име Стефан. Той прекарвал живота си в пост и постоянно се молел. Малкият Теодор обикнал стареца, започнал често да дохожда и да беседва с него и се стараел да подражава на делата му. Понякога отказвал да обядва, следвайки постническия пример на стареца. През свободното от училище време отивал в църквата “Св. великомъченик Георги”, която се намирала на един хълм близо до селото, и там се молел със Стефан. Майка му мислела, че Теодор употребява всичкото си време за подготовка на уроците си и се страхувала да не би това да повреди здравето му, защото го виждала, че започва да слабее. Затова помолила учителя му да го пуска по-рано от училище. Но Теодор и сега от училището отивал направо в църквата, а след това в определения час отново се връщал в училище с другите деца. След известно време Теодор започнал да ходи на молитва в храма и през нощта. Като се безпокояла за здравето му, майка му му забранила да излиза нощем от къщи. Понеже съветите не помогнали, тя започнала да го наказва, а най-после се видяла принудена да го привързва за кревата. Но отново й се явил насън св. Георги и й казал да не отклонява сина си от Бога. Когато запитали Теодор не се ли страхува да отива през нощта до църквата, където могат да го нападнат вълци или други зверове, той отговорил, че не ходи сам. За молитва го събуждал един светъл юноша, водел го за ръка и го предпазвал от всякаква опасност. Тогава всички разбрали, че св. великомъченик Георги пази момчето и вече не му пречели да отива нощем в храма.Когато станал на дванадесет години, Теодор започнал още по-усърдно да се моли и по-прилежно да чете Свещеното Писание. Той имал малка сестра, Влата. Тя започнала да подражава на неговия чист и добродетелен живот. Двамата ходели на църква и усърдно се молели.Недалеч от селото живеел един отшелник, на име Гликерий. Като чул за него, Теодор започнал често да го посещава, и двамата прекарвали дълго време в духовна беседа. Теодор открил на духовника желанието си да отиде в манастир. Гликерий му казал, че след време това му желание ще се изпълни, но сега той трябва да се върне и още известно време да поживее в семейството.Когато бил на четиринадесет години, Теодор си изкопал една пещера на хълма близо до църквата “Св. великомъченик Георги” и се установил да живее там. Повече от времето си прекарвал в молитва било в храма, било в пещарата. Баба му Елпидия често го посещавала и му донасяла хляб и плодове, но тази храна той раздавал на бедните и на случайни пътници. Тези монашески подвизи Теодор преценил като недостатъчни. Той искал да подражава на св. Йоан Кръстител и на пророк Илия и като тях да живее в пустиня. Затова напуснал това място и отишъл в далечна планина, където хора рядко минавали. Там намерил една пещера, влязъл в нея и помолил един познат дякон да зазида входа, като остави само малък отвор, през който понякога да му подава малко хляб и вода. Той го заклел в името на Бога да не казва никому за това място. Цели две години прекарал Теодор в тази пещера и никой не научил къде се подвизава той. Като не получила дълго време известие за него, майка му помислила, че той или е умрял, или е убит, или пък е изяден от зверове. Тя дълго оплаквала своя син. Благочестивият дякон, като виждал мъката и дълго слушал риданията на майката, най-после й казал, къде се намира нейният син. Теодор трябвало да отстъпи на молбите на роднините си и отново се върнал на предишното място.Епископът на главния град в областта научил за благочестивия и свят живот на Теодор и го ръкоположил за свещеник. Теодор започнал с усърдие да изпълнява новите си задължения и благоговейно да принася безкръвната жертва. Тогава той бил на осемнадесет години. По това време той посетил Палестина и се поклонил на светите места. Като се върнал в родината си, той – както и по-рано – останал да живее при църквата “Св. великомъченик Георги”, предаден изцяло на молитва и благочестиви подвизи. Като се научили за неговия свят живот, мнозина започнали да идват при него. Той мъдро ги поучавал и със силата на молитвата изцерявал болестите им. Баба му Елпидия, леля му Деспина и малката Валта се поселили близо до него. Те подражавали на неговия свят живот, непрекъснато се молели и работели, а получените от работата пари раздавали на бедните.След известно време Деспина се поминала. Влата отишла в девически манастир, но след няколко години и тя се преселила при Господа. Престарялата Елпидия поживяла още малко при своя внук и след това отишла в манастир, където продължила своите благочестиви подвизи. Преподобни Теодор изпращал при нея довежданите при него за изцеряване девици, а тя ги учела да живеят добродетелен живот. Тя обърнала много жени от греховния им път и ги научила да вървят по пътя Господен.Дълго време преподобни Теодор живял сам. След това дошли при него двама негови ученици, които той постригал в монашество. Под негово ръководство те се молели и се трудели, като помнели думите на Спасителя “Където са двама или трима събрани в Мое име, там съм Аз посред тях”.Чрез трудни подвизи и много лишения преподобният изтощавал тялото си. Благочестивата му баба Елпидия се поминала, а скоро след нейното погребение съобщили на преподобния и за смъртта на майка му, като го викали да получи голямо наследство. Той се помолил за успокоение душата на майка си и отказал да получи оставеното от нея богатство.Бог дал на преподобни Теодор чудотворна и целебна сила. Мнозина от изцерените пожелавали да живеят при него, за да слушат неговите поучения и да следват неговия живот. Така около него се събрали много подвижници и бил основан Сикеотският манастир. Преподобни Теодор написал устав и станал ръководител на братята. Църквата “Св. великомъченик Георги” станала вече тясна за многобройното манастирско братство. Затова те построили нова църква на името на Архистратиг Михаил. От многобройните ученици на преподобни Теодор мнозина по-късно се прославили със своя свят живот.Слухът за подвизите и за чудесата, които извършил преподобни Теодор, се разнесъл надалеч. Той притежавал не само чудотворна сила, но имал и пророчески дар. Когато пълководецът Маврикий се връщал с войските си от Персийската война и минавал през Галатия, преподобни Теодор му предсказал, че скоро ще стане император. Предсказанието се сбъднало. Тогава младият император написал писмо на Теодор, в което молел да го благослови и да се моли за него. Същевременно му предложил да иска от него каквото пожелае. Преподобният не поискал нищо за себе си. Помолил го само да отпуска всяка година жито за бедните и странниците, които идвали в Сикеотския манастир.Когато се поминал епископът в главния град на областта, анкрийският митрополит Павел ръкоположил преподобни Теодор на негово място. С тъга напуснал св. Теодор своя манастир и после често го посещавал, като съжалявал за предишния тих живот. След няколко години преподобният за втори път посетил Йерусалим, като не казвал никому, че е епископ, а пътувал като обикновен монах. Той осъждал себе си, че заради епископския сан оставил монашеския живот и затова решил да не се връща в родината си, а да остане в някой от Палестинските манастири. Отишъл в манастира “Св. Сава” и в определената му килия стоял в безмълвие от Рождество Христово до Пасха. Тогава насън му се явил св. великомъченик Георги и му забранил да напуска епархията си, на която бил необходим. Против желанието си преподобният се покорил и се върнал в своята епископия. Цели единадесет години управлявал той епархията си. В това време го посетил преподобни Антиох от гр. Синофрин, на границата на Византия откъм Индия, изпратен при византийския император Маврикий да моли, по-добре да се охранява градът им срещу варварите. Св. Антиох тогава бил на 100 години; 60 години не вкусил вино и елей, а 30 години не ял нищо минаващо през огън – ни хляб, ни вариво, а само сурово. Той посъветвал св. Теодор да си даде оставката от епископията и да се прибере в манастира си, като продължи своето подвижничество там. След това той свикал клира и народа и помолил да изберат на негово място друг епископ, а него да освободят, за да се върне в Сикеотския манастир. Като не искали да се лишат от любимия си пастир, клирът и народът дълго време не искали да изпълнят неговата молба, но като виждали неговия стремеж към монашески живот, най-после склонили.С радост се завърнал преподобни Теодор в своя манастир и отново се предал на предишните си подвизи и трудове. По-късно два пъти посетил Цариград. При второто посещение предсказал близката смърт на патриарха и бъдещите бедствия на Църквата и държавата.Преподобни Теодор живял до дълбока старост. Преди да умре му се явил св. великомъченик Георги, връчил му жезъл и му заповядал да върви след него на далечен път. Това било указание за близката му смърт. Поминал се след Великден. Неговият ученик Елевсий написал житието му.", "date": "2018.04.22", "title": "Преподобни Теодор живял 2 години зазидан в пещера"}
{"url": "https://offnews.bg/obshtestvo/s-izpiti-po-matematika-i-i-teologia-prikliuchva-parvata-kandidatstuden-679124.html", "text": "На 22 април 2018 г. с изпити по математика I, теология (устен), музикален инструмент или пеене и събеседвания за специалностите „Изобразително изкуство\" и „Графичен дизайн\" приключва първата кандидатстудентска сесия за учебната 2018/2019 г. на Софийския университет „Св. Климент Охридски\".Изпитът по математика I е писмен, с продължителност четири часа. От 2016 година форматът му съвпада напълно с този на матурата по математика:20 задачи с избираем отговор от 4 възможности;5 задачи с отворен отговор;3 задачи с цялостно решение.При решаването на всички задачи се използват знания от различни теми на програмата по математика за задължителна подготовка. Решаването на задачите не предполага използването на помощни изчислителни средства. При провеждането на изпита се допуска използването на химикалки (пишещи синьо), черен молив, линийка, триъгълник, пергел и гума. Не се разрешава ползването на калкулатори, електронни бележници и портативни компютри. Единственото разрешено помагало по време на изпита е Справочник по математика за кандидат-студенти, издаден от Факултета по математика и информатика на СУ „Св. Климент Охридски\" не по-рано от 2007 г. (с червена корица).Конкурсният изпит за специалност „Изобразително изкуство\" се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи, според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите.Кандидатът представя свои творби, избрани по лична преценка, в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба.Устният изпит по теология се провежда върху предварително обявени теми, за които е препоръчана литература. Критерии за оценяване са: степента на познаване на проблематиката; умението да се представя аналитично съдържанието на определен въпрос; участието на личния опит при формулиране на теоретичния отговор.Кандидатите за специалност „Музика\" полагат изпит по музикален инструмент или пеене. Кандидатите, които се явяват с музикален инструмент, могат да ползват всички видове инструменти, които се използват в симфоничния, естрадния, духовия и народен оркестри; кандидатите, които се явяват с пеене (класическо, народно, естрадно), трябва да си осигурят съпровод на пиано или друг музикален инструмент. Всички кандидати са задължени да изпълнят наизуст две музикални произведения по избор.Конкурсният изпит за специалността „Графичен дизайн\" се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).", "date": "2018.04.22", "title": "С изпити по математика I и теология приключва първата кандидатстудентска кампания в СУ"}
{"url": "https://offnews.bg/sviat/britanskite-sluzhbi-priznaha-che-ne-mogat-da-zashtitiat-napalno-ot-ru-679183.html", "text": "Британските служби не могат да защитят напълно страната при кибератаки от Русия. Затова те се фокусират върху превенция на нападения с възможно най-голямо въздействие върху живота на хората след отравянето в Солсбъри. британците след отравянето в СолсбъриТова заявява директорът на агенцията за киберзащита Киърън Мартин, цитиран от Sunday Telegraph. Според него въпросът е „кога, а не ако“ Великобритания ще се изправи пред „сериозна кибератака“, уточнява Фокус. Той добавя, че в момента се изгражда защита в енергийните системи и водоснабдяването, интернет, транспорта и здравеопазването. Центърът за киберсигурност е инструктирал отговорни представители на фирмите от тези сектори, както и е подал инструкции на правителството как да защитят системите от руски кибератаки.", "date": "2018.04.22", "title": "Британските служби признаха, че не могат да защитят напълно от руски кибератаки страната си"}
{"url": "https://offnews.bg/politika/doncheva-smiatat-li-v-mladost-che-mogat-da-vazlozhat-na-edna-frizior-679195.html", "text": "Наказателният процес в никакъв случай не е предпоставка за извършване на простотии по време на акция. Това са норми и регламенти, които са необходимо формални, за да сме сигурни, че се събират доказателства, а не се правят уйдурми, и че съдът ще се произнася, спазвайки принципа на непосредственост и ще му се представят доказателства, а не разкази на оперативни работници.Това заяви лидерът на \"Движение 21\" Татяна Дончева по БНР, като анализира акцията по задържането на кмета на \"Младост\" Десислава Иванчева в центъра на София. Самата акция като действия, продължителност и посегателство върху права може да бъде извършена по друг начин и за това няма никакви пречки в закона, категорична бе Дончева. „Къде ще се броят парите и как ще вържем обстоятелството, че са броени тези пари, които са намерени в колата. Имате поемни лица, възможности за снимане на всичко, което се случва. До вас е Министерството на младежта и спорта – държавна сграда с широко фоайе. Има начин, по който да се върже, че точно тези пари се броят във фоайето. Госпожа Иванчева, Петрова, Петкова да се премести там, да направите процесуално-следственото действие в непосредствена близост и да не спирате движението за шест часа, да не се разправяте по този начин“, обясни тя. „Освен добрият протестиращ, Иванчева е фризьорка. Смятат ли жителите на \"Младост\", които са учители, лекари, университетски преподаватели, военни, служители на полицията и каквото искате още като професии – смятат ли, че могат да възложат на една фризьорка управлението на тяхната община? Тоест няма нито едно работно място в тази община, което тя би могла да упражнява, но вие й дадохте властта тя да „управлява“ общината\", обърна се към гласоподавателите Татяна Дончева. \"Когато ние рекрутираме на различни властови позиции хора, които нямат никакъв хабер от работата, за която ще отговарят, те освен да организират получаване на подкупи, друго няма да направят\", коментира лидерът на Д 21. ", "date": "2018.04.22", "title": "Дончева: Смятат ли в Младост, че могат да възложат на една фризьорка управлението на тяхната община?"}
{"url": "https://offnews.bg/politika/petar-moskov-shte-pravi-diasna-formatcia-niama-da-kani-radan-kanev-i-679197.html", "text": "Следващите месеци ще работя за създаването на силна дясна консервативна формация, към нея трябва да се присъедини и проевропейската част от Патриотичния фронт. Това обяви бившият член на ДСБ Петър Москов по бТВ. В новото обединение той няма да кани Радан Кънев и Христо Иванов. Те направиха своя избор – „Демократична България”, която е либерална формация с ляв уклон, коментира Москов.Относно отделянето на ДБГ от Реформаторския блок с мотива, че той не се бори с диктатурата по време на сегашното управление Петър Москов каза, че диктатура не вижда.Той се притеснява повече от нов фронт около проруското крило на Патриотичния фронт, президента Румен Радев и БСП. ", "date": "2018.04.22", "title": "Петър Москов ще прави дясна формация, няма да кани Радан Кънев и Христо Иванов"}
{"url": "https://offnews.bg/obshtestvo/slanchevo-termometrite-se-kachvat-do-29-gradusa-679172.html", "text": "Днес ще е слънчево и ще духа слаб вятър. Максималните температури ще са между 24 и 29 градуса, в София - около 25 градуса.В планините също ще грее слънце и ще е топло. На 1200 метра термометрите ще се качат до 18 градуса, а на 2000 м - до около 10 градуса.Край морето вятърът ще е до умерен от северозапад. Максималните температури ще са между 21 и 25 градуса, а сред вълните от 1-2 бала ще е между 11 и 13 градуса. През следващите дни времето остава слънчево и топло. ", "date": "2018.04.22", "title": "Слънчево, термометрите се качват до 29 градуса"}
{"url": "https://offnews.bg/analizi-i-komentari/afis-sporat-mezhdu-tcvetanov-i-prezidenta-e-kato-prepirnia-mezhdu-dav-679188.html", "text": "Кризата в Сирия, която противопостави двете световни суперсили – САЩ и Русия, увеличава страховете на българите, че новата студена война може да прерасне в гореща. Над половината (55%) от хората смятат, че напрежението между Запада и Русия през идните месеци ще продължи да нараства, показват данните от последното национално представително изследване на Агенция „АФИС“. Само 17% вярват, че напрежението ще спадне, други 30% смятат, че ще се запази на сегашното ниво. Проучването е осъществено между 13-17 април 2018 г. Интервюирани пряко „лице в лице“ в техните домове са 1021 пълнолетни български граждани. Изводите са представителни за мнението на населението с избирателни права, уточняват социолозите.  На въпроса „Кой, според Вас, се стреми към подобен конфликт?“, 44% отговарят - „главно Западът“ желае влошаване на обстановката. Само 5% дават противоположния отговор – „главно Русия“. В медиите тече политически дебат за това, трябва ли България да вземе страна в противоборството на световните сили и ако да, чия страна и колко решително да го направи. Какво мислят гражданите на България? Картината е: на въпроса, „Ако подобно напрежение се запази или нарасне, каква трябва да бъде позицията на България?“, категорично преобладаващият отговор на 64% от хората е – „Възможно най-неутрална“. Общо 11% смятат, че България трябва да застане на страната на Запада, а общо 25% – на страната на Русия. България не прави изключение във възприемането на Запада или част от Запада като източник на заплаха за мира. От години насам реномирани агенции, например американската Pew Research, показват следното: 38% от анкетираните в 30 страни смятат „силата и влиянието на САЩ“ за „водеща заплаха“ за собствената си държава, а 24% – за „малка заплаха“. Сред 21 страни, в които това усещане расте, попадат европейски държави като Испания, Германия, Франция и Великобритания. Последните две са преки участници в настоящия военен конфликт. Що се отнася до България, тук спецификата е следната: политическият и медийният дебат протичат в отсечката между отговорите единствено на въпроса – трябва ли България да вземе страна в противоборството на световните сили? Този дебат е затворен в тревогите на едва 11% от българските граждани и не се доближава дори и на половин крачка до доминиращите обществени страхове и настроения.Влияе ли случващото на международната арена на вътрешнополитическите нагласи? Промяна в електоралните нагласи няма. Готовността за гласуване за отделните партии и коалиции се запазва на досегашните нива. Ако сега се стигне до избори за Народно събрание в новия парламент ще попаднат в низходящ ред ГЕРБ, БСП, ДПС и Обединените патриоти. Всички останали политически сили засега остават извън сметките на евентуалното бъдещо разпределение на депутатските мандати. За сметка на това рязко е скочил делът на гражданите, които не възнамеряват да подкрепят нито една партия или коалиция – от 29% на 36%. Геополитическата криза обаче оказва силно влияние на доверието в някои основни институции и водещи политически лидери. Рязък спад на доверието регистрираме спрямо Европейския съюз и Българската армия – съответно с 9 и 5 пункта в рамките само на последния месец. За сметка на това с 5 пункта се е покачило доверието в президентската институция. От друга страна, като най-адекватна и близка до позицията на мнозинството от хората се възприема позицията на трима от политическите лидери – Бойко Борисов, Корнелия Нинова и..., колкото неочаквано да е, на Волен Сидеров. Доверието в тях е нараснало съответно с 3, 5 и 5 пункта. Доверието във всички останали политически лидери спада.Всичко това едва ли може да се тълкува като изненада. Борисов, наред с няколко страни в ЕС, се въздържа да даде безрезервна подкрепа за акцията на трите западни страни в Сирия, преди това и по казуса „Скрипал“. С това се доближи до доминиращото обществено мнение по въпроса и получи подкрепа дори от страна на лидера на БСП. На свой ред реакциите на Нинова й привлякоха по-висока обществена подкрепа, без това на този етап да се отразява на подкрепата за ръководената от нея партия. Сидеров пък е известен с откритите си проруски позиции, което го прави по-адекватен спрямо мнението на преобладаващото мнозинство в страната, коментират от АФИС. Руските симпатии нито намаляват, нито се увеличават, но за сметка на това бележат съществен ръст антизападните настроения.Това е обяснимо предвид на обстоятелството, че в периоди на големи изпитания и смутове партиите и другите структури на гражданското общество отстъпват на заден план, а напред излиза лидерството. Уместно е да припомним, че през далечната 1998-99 година, когато избухна войната в бивша Югославия, в първия момент реакцията на народа бе сплотяване около правителството на Иван Костов, доверието в когото нарасна и продължи да расте до момента, в който той разреши въздушен коридор за американските бомбандоровки. Тогава доверието в него рязко се срина и получи израз в съкрушителната загуба на СДС на кметските избори в края на 1999 г. Критичните ситуации често катализират отдавна назрял прелом в политическите нагласи между елит и народ. Очевидно с нарастването на международното напрежение подобни ситуации ще зачестяват. С други думи влиянието на подобни кризи е толкова изразително, че при едно или друго развитие на ситуацията и най-вече на промяна в позицията на българската държава, това може да доведе до съществено пренареждане на сегашните съотношения между политическите сили.", "date": "2018.04.22", "title": "Афис: Спорът между Цветанов и президента е като препирня между Давид и Голиат"}
{"url": "https://offnews.bg/na-tozi-den/22-april-iane-sandanski-e-ubit-ot-zasada-kraj-melnik-679014.html", "text": "Яне Сандански е безспорно един от най-интересните образи в историята на българското националноосвободително движение.Възхваляван и заклеймяван от своите съвременници, обект на различни становища от страна на историците, той е от онези хора, които през целия си съзнателен живот показват сложността на човешката личност.На тази дата през 1915-та година Яне Сандански е убит от засада край Мелник.Прочетете още от \"Българска история\" - ", "date": "2018.04.22", "title": "22 април - Яне Сандански е убит от засада край Мелник"}
{"url": "https://offnews.bg/obshtestvo/prirodozashtitnitci-s-zhiva-veriga-sreshtu-ogradata-na-koral-679201.html", "text": "Природозащитници от цялата страна организираха жива верига край бившия къмпинг „Корал”. Причината е, че дървени стълбове и ограда ограничиха автомобилния достъп до плажа в петък. Протестът е мирен, на мястото са изпратени много полицаи и частни гардове, заради информация, че ще има опит за проникване в имота, съобщи бТВ. Според гражданите на мястото има дюни и земята е неправомерно продадена. Достъпът до плажа остава само през бодливи храсти, а линейка не може да мине по никакъв начин – пътят е затворен. Това е един огледален образ на всичко, което се случва в България – чрез държавния апарат и мутрите се заграбва една земя, която е държавна, достъпът, до която е гарантиран от Конституцията, да не говорим, че дюните са защитени от закона”, коментира един от демонстрантите.", "date": "2018.04.22", "title": "Природозащитници с жива верига срещу оградата на Корал"}
{"url": "https://offnews.bg/futbol/ludogoretc-prodava-zvezda-v-turtcia-679192.html", "text": "Намиращият се в невероятна форма през пролетта Клаудиу Кешерю може да бъде продаден от Лудогорец през лятото. Това твърди турското издание \"Фотомач\", цитирано от \"Меридиан Мач\", според чиято информация той вече е дал съгласието си да премине в местния Ризеспор.Този клуб искаше румънеца и през зимата, но тогава отказа да плати трансферна сума, като се надяваше да го вземе като свободен агент през лятото.Но Кешерю поднови договора си с шампионите и сега турците ще трябва да се бръкнат доста по-дълбоко. Това обаче едва ли ги притеснява с оглед на факта, че нападателят не спира да бележи голове.Ризеспор търси усилено нов нападател и продължава да влага всички усилия в привличането на Кешерю. Той вече е поканен в Турция за заключителни преговори за личните си условия и двете страни се очаква да си стиснат ръцете.", "date": "2018.04.22", "title": "Лудогорец продава звезда в Турция"}
{"url": "https://offnews.bg/temida/zadarzhaniat-za-ranenata-politcajka-se-predal-kamerite-na-stadiona-ne-679200.html", "text": "Младежът, който метна бомбичка на мача ЦСКА-Левски на 18 април и рани двама полицаи, опитал да се укрие. След като полицаите го установили и успели да се свържат с него по телефон, той първо искал да се предаде следващата седмица, след това обаче се съгласил да се яви в СДВР снощи. Това съобщи на брифинг шефът на столичната полиция Ивайло Иванов. Според разказа на фена на Левски той искал да метне бомбичката, която му подал друг фен, на пистата, а не сред хората.  Взривното устройство обаче е летяло до сектор А и е гръмнало до врата, стъкла от която раниха сериозно полицай Гергана Зашева и по-леко колегата й Петър Иванов. Събрани са достатъчно доказателства, извършителят е 24-годишен мъж, няма регистрации и не е осъждан. В момента той е задържан с прокурорска мярка за 72 часа, в понеделник материалите по делото ще бъдат внесени в съда и ще се поиска постоянна мярка за задържане под стража, каза градският прокурор Емилия Русинова.По думите й, извършени са множество процесуално-следствени действия, разпитани са 64 свидетели, основно футболни запалянковци, както и близки и роднини на задържания, пред които той е признал за деянието. Иззети са видеоматериали, за които са назначени видеотехнически експертизи, иззети са и дрехите на задържания, с които е бил по време на инцидента.Според директора на СДВР старши комисар Ивайло Иванов още в петък на обяд е установена самоличността на заподозрения. Той се е явил в полиицията с адвокат. „Първите му думи към нас бяха, че съжалява за стореното. Той често ходи на мачове, близък е до твърдото ядро на агитката на „Левски“, не е регистриран с криминални деяния, каза Иванов.Градският прокурор на София поясни, че от 5 до 15 години е предвиденото наказание, обвинението е за причинена тежка телесна повреда на повече от един служител на МВР по хулигански подбуди.Ивайло Иванов обяви, че още за мача в идната сряда на Националния стадион \"Васил Левски\" ще има нови видеокамери и оптична мрежа. Това е първи резултат след проведената работна среща на МВР, ММС, БФС и народни представители миналия петък. По думите му сега се започва от Националния стадион и ще се повишава сигурността на всички останали терени у нас. ", "date": "2018.04.22", "title": "Задържаният за ранената полицайка се предал, камерите на стадиона не хванали бомбичката"}
{"url": "https://offnews.bg/zvezdi/kralitca-elizabet-ii-chestva-92-godishnata-si-na-kontcert-v-nejna-ches-679199.html", "text": "Кралица Елизабет II, най-дългогодишният монарх на Великобритания, отбеляза 92-ия си рожден ден в събота. Хиляди зрители в залата \"Роял Албърт хол\" получиха редкия шанс да изпеят \"Честит рожден ден\" на кралица Елизабет Втора.  По повод празника бе организиран концерт в Лондонската кралска зала с известни личности, сред които Пол Маккартни, Елтън Джон, Стинг, Шаги и Кайли Миноуг. Принц Чарлз се качи на сцената, за да поздрави майка си, и я покани да се присъедини към музикантите. Появата на кралица Елизабет II на сцената след концерта предизвика истински фурор сред потребителите на социалните мрежи, които се възхитиха от жизнеността на 92-годишната дама. В профила на кралското семейство в Twitter бяха публикува архивни снимки на младата кралица Елизабет. ", "date": "2018.04.22", "title": "Кралица Елизабет II чества 92-годишната си на концерт в нейна чест"}
{"url": "https://offnews.bg/obshtestvo/spasiha-mecheta-bebeta-majka-im-ia-niama-679198.html", "text": "Три мечета - кърмачета, останали без майка си, са спасени при съвместна акция на МОСВ, РИОСВ – Смолян и фондация „Четири лапи“, съобщи бТВ. Мечетата били сами на асфалтов път край родопското село Барутин, няколко часа хората издирвали майката мецана, но не успели да я намерят.  малките животни са транспортирани в спасителния център в Белица, където специалисти ще поемат грижите за тях.В района на Барутин пък ще се поставят фотокапани, които да следят дали майката на мечетата ще се появи. Ако тя не се върне до седмица, мечетата ще бъдат настанени в специален център за осиротели мечета в Гърция. Там те ще се подготвят за връщане в естествената им среда. ", "date": "2018.04.22", "title": "Спасиха мечета - бебета, майка им я няма"}
{"url": "https://offnews.bg/futbol/pomoshtnik-treniorat-na-islandia-gleda-iziavite-na-zvezda-na-levski-679194.html", "text": "Защитникът на Левски Холмар Ейолфсон отбеляза попадение в изключително подходящ момент. Той се разписа за първи път с екипа на \"сините\", след като се разписа в 41-вата минута във вратата на Верея вчера. Това стана пред погледа на човек от щаба на националния отбор на Исландия.Вчера на трибуните беше помощник треньорът на скандинавците Хелги Колвидсон, който искаше да прецени в каква форма е Ейолфсон преди световното първенство в Русия през лятото. Голът вероятно ще помогне на Холмар в битката за място в състава на Исландия.Иначе в отбраната на Левски не липсват проблеми. Днес ще стане ясно колко сериозна е травмата на Милош Цветкович. Сърбинът ще премине обстойни медицински прегледи, които ще покажат в какво състояние е левият му глезен, пише \"Тема спорт\".Десният бек се контузи през втората част на мача с Верея. След пробив по фланга той се строполи на земята и изкрещя от болка.От лекарския щаб на \"сините\" се надяват, че той е получил схващане на мускул и има претоварване, но не и нещо по-сериозно. В съблекалнята на сините на Милош са му бити инжекции. След това той си тръгна от \"Герена\", накуцвайки.", "date": "2018.04.22", "title": "Помощник треньорът на Исландия гледа изявите на звезда на Левски"}
{"url": "https://offnews.bg/futbol/berbatov-kato-vidish-gigs-ruuni-skouls-ronaldo-poluchavash-erektc-679196.html", "text": "Димитър Бербатов се завърна в България, след като изтече договорът му с Керала и се зае сериозно със своята фондация. Българският нападател работи и над мемоарите си.Големият ни футболист сподели в предаването \"Събуди се\", че не е забравил откъде е тръгнал и още помни как в интерната, с останалите момчета, са събирали трохи, за да си направят филия. Заради всички трудности, през които е преминал, казва, че сега се опитва да помага на талантливи деца чрез фондацията си. Тя съществува вече 10 години.Българинът се изрази по много любопитен начин за това как човек се чувства човек, когато попадне в състава на Манчестър Юнайтед: \"Като видиш Райън Гигс, Уейн Рууни, Пол Скоулс, Кристиано Роналдо, получаваш ерекция\".\"\", сподели Бербатов.", "date": "2018.04.22", "title": "Бербатов: Като видиш Гигс, Рууни, Скоулс, Роналдо, получаваш ерекция"}
