{"url": "https://offnews.bg/izvan-terena/nejmar-smeni-pricheskata-idva-li-red-i-na-kluba-676929.html", "text": "Бразилската мегазвезда на Пари Сен Жермен Неймар смени прическата си докато се възстановява от травма в родината си.Техничарят публикува в профила си в Инстаграм резултатите от посещението на фризьорския салон и за три часа кадърът събра 2,7 милиона харесвания.Те ще станат още повече, тъй като Неймар е следван в тази социална мрежа от близо 90 милиона души. Сезонът за Неймар в ПСЖ приключи още преди реванша от 1/8-финалите на Шампионската лига срещу Реал Мадрид, след като беше наритан здраво в двубоя от вътрешното първенство срещу Олимпик Марсилия.Именно Реал се спряга за следващата стъпка в кариерата на бразилеца, който си тръгна със скандал и плащането на рекордните 222 милиона евро от Барселона в посока Пари Сен Жермен.", "date": "2018.03.17", "title": "Неймар смени прическата, идва ли ред и на клуба?"}
{"url": "https://offnews.bg/zimni/hirsher-triumfira-v-poslednia-gigantski-slalom-za-sezona-676914.html", "text": "Австриецът Марсел Хиршер спечели последния гигантски слалом от сезона в Световната купа по ски-алпийски дисциплини в шведския зимен център Оре.Олимпийският и световен шампион финишира за 2:13.63 минути и записа 58-а победа в кариерата си. Той натрупа солиден аванс още след първия манш и поведе с 50 стотни пред Виктор Мюфа-Жанде 59 пред Хенрик Кристоферсен. Във второто спускане Хиршер беше по-консервативен и даде четвърти резултат, който обаче му позволи да запази първото място.Кристоферсен направи най-силен втори манш, преминавайки трасето за 59.38 секунди, а Мюфа-Жанде трябваше да се задоволи с третото място на подиума. За французина това беше едно осмо класиране сред първите трима в Световната купа, той има и една победа.Така Хиршер си осигури малката Световна купа в гигантския слалом за четвърта поредна година и общо за пети път в кариерата си. Със спечелването на 13 победи, австриецът се изравни с Херман Майер (2000-01) и Ингемар Стенмарк (1978-79), които също са го постигали в рамките на един сезон. Той обаче може да стане едноличен №1, ако в неделя спечели и слалома.", "date": "2018.03.17", "title": "Хиршер триумфира в последния гигантски слалом за сезона"}
{"url": "https://offnews.bg/gimnastika/katrin-taseva-se-klasira-za-finalite-v-kiev-676908.html", "text": "Катрин Тасева заема трето място в класирането след първите два уреда в многобоя на турнира от веригата Гран При по художествена гимнастика в столицата на Украйна - Киев.Тя изигра много добре своите композиции и беше оценена със 17.950 точки на обръч и 17.650 точки на топка. Така Тасева се нареди на трето място във временното класиране за многобоя и спечели право да участва във финалите на обръч с трета по сила оценка, както и във финалите на топка с четвърта оценка на уреда.По-късно днес състезанието продължава с изпълненията на бухалки и на лента, които ще приключат след 19.30 часа. На Гран При във френския град Тие България вече ще има две представителки - Катрин Тасева и Боряна Калейн, тъй като за да се изпълни това Тасева трябваше да завърши сред първите 12 на тоне един от уредите, което е факт.Тя имаше някои неточности и спестени елементи, но това е обяснимо, защото все още не е навлязла във върхова спортна форма, но се вижда, че композициите й са направени така, че да покажат най-доброто от нейните качества.", "date": "2018.03.17", "title": "Катрин Тасева се класира за финалите в Киев"}
{"url": "https://offnews.bg/112/shefat-na-kiber-prestapleniata-poiska-registar-na-pedofilite-u-nas-676910.html", "text": "Трябва да бъдат направени законодателни промени, така че да бъде създаден регистър на педофилите, защото в момента излежават конкретна присъда лишаване от свобода и след като я излежат - органите на реда не знаят къде работят и какво правят. Това заяви началника на „Компютърни престъпления” към ГДБОП Явор Колев на форум днес, предаде БГНЕС.По думите му в другите държави това се следи и е изрично вписано къде работят, за да не могат да продължават да експлоатират сексуално деца.Според Колев преди е имало около 200 сайта за запознанства, където педофилите са „върлували”, докато сега техните основни канали са Facebook, Youtube, Snapchat, Viber, jivotnoto.com и пр.Според него, вече педофилите не са само т. нар. „просто гледащи”, а и производители на порнографско съдържание с деца, онлайн груминг и сексторшън, затова и родителите трябва да вземат активна роля в процеса на дигитално ограмотяване.Само тази седмица ГДБОП са заловили двама души от Дупница за педофилия.Най-често виртуалното блудство, сексуалното изнудване, разпространението на материали със сексуална експлоатация, а дори и кибер тормоз, са свързани с деца, живеещи в проблемна семейна среда, с един родител или пък в семейство, в което има липса на контрол и заинтересованост.Оказва се, че едва 52% от родителите знаят, че техните деца са получавали съобщения от хора, които са искали да ги експлоатират сексуално. Момчетата по-рядко споделят на родителите си, както и на органите за реда, че са станали жертва на подобен вид посегателство в социалните мрежи. Докато момичетата, от своя страна, често се „влюбват” в насилника си.", "date": "2018.03.17", "title": "Шефът на кибер престъпленията поиска регистър на педофилите у нас"}
{"url": "https://offnews.bg/ikonomika/preduprezhdenie-ot-api-dnes-e-slantce-utre-sniag-676911.html", "text": "През нощта и утре се очаква съществена промяна във времето, предупреди Агенция \"Пътна инфраструктура\".По високопланинските проходи е възможно дъждът да премине в сняг.По разпореждане на председателя на Управителния съвет на Агенция \"Пътна инфраструктура\" инж. Дончо Атанасов всички областни пътни управления и снегопочистващите фирми са в готовност за поддържане на републиканските пътища при зимни условия.Агенция „Пътна инфраструктура“ апелира шофьорите да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ.В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.03.17", "title": "Предупреждение от АПИ: Днес е слънце, утре - сняг!"}
{"url": "https://offnews.bg/obshtestvo/otkriha-zavisheni-stojnosti-na-uran-vav-vodata-na-starozagorsko-selo-676917.html", "text": "Регионална здравна инспекция (РЗИ) – Стара Загора забрани временно употребата на питейната вода в село Казанка за пиене и за приготвяне на храна заради високо съдържание на уран.\"Направени анализи в лаборатория на Института за ядрени изследвания и ядрена енергетика към БАН от два водоизточника показват концентрации 0,055 mg/l за ниска зона и резултат 0,045 mg/l за висока зона, които стойности са над максималната от 0,03 mg/l на естествен уран в питейна вода в село Казанка\", пишат в прессъобщение от институцията.От РЗИ са разпоредили водоснабдителното дружество трябва да достави на населението в село Казанка вода за питейно-битови цели.", "date": "2018.03.17", "title": "Откриха завишени стойности на уран във водата на старозагорско село"}
{"url": "https://offnews.bg/112/burniat-viatar-sabori-8-darveta-v-sofia-676918.html", "text": "Бурният вятър събори няколко дървета в столицата днес. Столична община получи 8 сигнала за паднали дървета, но за щастие няма пострадали хора.Аварийни екипи почистват дърветата. Падналите дървета са на алея „Яворов“ в Борисовата градина, в парка „Заимов“, в Княжеската градина и в район „Банкя“, пише \"Фокус\".Днес бе обявен жълт код за силен вятър за почти цялата страна. ", "date": "2018.03.17", "title": "Бурният вятър събори 8 дървета в София"}
{"url": "https://offnews.bg/futbol/starozagorskite-klubove-se-daniat-sreshtu-novatci-676920.html", "text": "В ролята на точкодарители за новаците в Първа лига се превърнаха старозагорските клубове Берое и Верея в последния 26-и кръг на редовния сезон в елита.Берое загуби с 0:2 от Септември в София в петък вечер. Попаденията за столичани реализираха Мирослав Будинов (48) и Мартин Тошев (70). С успеха Септември зае седмото място, докато Верея е шести.Другият нова в елита Витоша Бистрица пък спечели точка като гост на Берое, след като завърши 0:0 днес под Аязмото.Прекрасен дебют направи Николай Георгиев. 19-годишният страж на гостите се справи с напрежението и запази мрежата си суха срещу нападател от калибъра на Мартин Камбуров.На противоположния полюс завърши редовния сезон другия пловдивски тим - Ботев, който разгроми Дунав Русе 3:0 в Коматево. Жоао Пауло беше точен за 1:0 в 68-ата минута. Тодор Неделев удвои в 74-ата минута. Пауло вкара за 3:0 в 79-ата минута.Така Ботев завърши редовния сезон на пето място, а русенци са 12-и с 21 точки.", "date": "2018.03.17", "title": "Старозагорските клубове се дънят срещу новаци"}
{"url": "https://offnews.bg/sviat/10-dushi-zaginaha-pri-samoletna-katastrofa-na-filipinite-676909.html", "text": "Десет души, включително три деца, загинаха, когато малък двумоторен самолет се разби в къща в северната част на Филипините, съобщиха филипинските власти, цитирани от ДПА.Самолетът \"Пайпър 23 Апачи\" тъкмо бил излетял от летище в град Пларидел, провинция Булакан, когато започнал да губи скорост и височина, заяви говорител на филипинската агенция за въздухоплаване. Машината летяла за северния филипински град Лаоаг с четирима пасажери и един пилот. Всички са загинали. Трябвало да има и втори пилот, но той уведомил, че няма да може да се яви за полета.Самолетът се разбил в къща в близко село и избухнал в пламъци. Пет души са загинали на земята, най-вероятно от едно семейство. Къщата е била напълно изпепелена.Все още не е ясна причината за катастрофата. Спрени са всички полети на компанията собственик на самолета, съобщава БТА.", "date": "2018.03.17", "title": "10 души загинаха при самолетна катастрофа на Филипините"}
{"url": "https://offnews.bg/kultura/goliam-uspeh-za-balgarskoto-kino-na-nagradite-na-sofia-film-fest-676919.html", "text": "Вчера в зала 1 на НДК бяха раздадени най-престижните награди за кино у нас. С церемонията приключи и основната част на София филм фест, който се провежда за 22-ри път. 2017 година бе силна за българското кино и това си пролича по наградите - голяма част от тях отидоха при редните ленти.Голямата награда \"София - град на киното\" в Международния конкурс спечели филмът на Илиян Митев \"3/4\". Той си тръгна от сцената с чек за 7000 евро. Наградите за късометражен и документален филм също отидоха при български кинодейци. \"Преображение\" на Стефан Ганев е най-добрият кратък филм, според журито, а най-добър документален е \"Миниатюра за пиано\" на Елдора Трайкова.Български филм печели и Наградата на публиката - \"Радиограмофон\" на Рузие Хасанова.Специалната награда на международното жури отиде за унгарския филм \"Генезис\" на Арпад Богдан, който взе награда и на младежкото жури.Наградата за най-добър режисьор пък отпътува към Турция заедно с Бану Съваджъ за филма й \"Гълъбът\".Специалната награда за принос в киното бе дадена на Васил Михайлов в навечерието на 80-тия му рожден ден, който вдигна залата на крака. ", "date": "2018.03.17", "title": "Голям успех за българското кино на наградите на София филм фест"}
{"url": "https://offnews.bg/offtopic/otcvetiha-v-zeleno-reka-chikago-za-denia-na-sveti-patrik-676922.html", "text": "Река Чикаго в едноименния американски град бе оцветена в зелено по случай Деня на свети Патрик, националния празник на Ирландия, предаде Асошиейтед прес.Хиляди хора се събраха по протежение на реката в центъра на Чикаго, за да наблюдават оцветяването - традиция, която датира от 1962 г.Предвиден е и парад. Очаква се в него да се включат кметът на Чикаго, демократът Рам Еманюъл, републиканският губернатор на щата Илинойс Брус Раунър и много кандидати на предстоящите тази година в САЩ избори за Конгрес и местни органи на властта.\"Маршал на парада\" ще е членът на градския съвет Патрик О'Конър. Той определи проявата като възможност за прославяне на \"здраво работещите ирландски мъже и жени\" в Чикаго.Традицията за оцветяване в зелено на реката е поставена от браншовата организация на водопроводчиците в Чикаго. За целта се използва материал, употребяван някога за откриване на течове в сгради. Организаторите уверяват, че прахът, който се прави по тайна рецепта, е екологично чист.", "date": "2018.03.17", "title": "Оцветиха в зелено река Чикаго за Деня на свети Патрик"}
{"url": "https://offnews.bg/sviat/loshoto-vreme-otmeni-115-poleta-na-letishte-hijtrou-676921.html", "text": "Над 115 полета, пристигащи и излитащи от лондонското летище \"Хийтроу\", бяха анулирани днес заради лошото време във Великобритания. То стана причина и за отмяната на спортни прояви, предвидени през уикенда, предаде Франс прес.Анулираните полети бяха основно по дестинации на къси разстояния, но тази мярка засегна и връзките с Ню Йорк и Чикаго, съобщи говорител на летището.Метеорологичната служба на Великобритания обяви оранжев код (третата степен от общо четирите) за снеговалежи и поледици в редица райони на Англия днес от 16:00 часа по Гринуич и до неделя 9:00 часа по Гринуич.За по-голямата част от британската територия е обявен жълт код (втората степен от общо четирите) за ветрове, снеговалежи и поледици през уикенда. Очакват се силни ветрове, а температурата ще се усеща като -7 или -8 градуса.", "date": "2018.03.17", "title": "Лошото време отмени 115 полета на летище Хийтроу"}
{"url": "https://offnews.bg/obshtestvo/edva-10-ot-balgarite-sportuvat-redovno-676916.html", "text": "Едва 10% от българите, или 1 на всеки 10 души, спортуват активно, сочат данни на Евростат. За сравнение средно 40% от населението на Европейкия съюз се отдава на физическо натоварване поне 2 часа седмично. След нас се нареждат двете ни съседки Румъния и Турция. 7% от населението на двете страни се отдава на спорт. Статистиката сочи, че скандинавските страни са най-активни физически. Във Финландия, Норвегия, Швеция и Дания между 60 и 80% от хората спортуват редовно. Германия също доближава тези показатели.Близо 70% от българите обаче смятат, че са в много добро или отлично здраве.", "date": "2018.03.17", "title": "Едва 10% от българите спортуват редовно"}
{"url": "https://offnews.bg/obshtestvo/oranzhev-kod-za-dazhd-viatar-i-poleditci-utre-vazmozhni-sa-i-gradush-676926.html", "text": "През нощта и в неделя времето значително ще се промени, а за утре е обявен оранжев код за опасни явления - за дъжд, бурен вятър, на места и за поледици. През страната ще премине средиземноморски циклон, който ще свали градусите чувствително. Сутринта ще започнат обилни валежи - първо в Западна България, а после ще обхванат и цялата страна. Освен по-хладно време и интензивен дъжд са възможни и градушки, информират от НИМХ към БАН.В Североизточна България ще се образуват поледици. Там в следобедните часове снегът ще премине в сняг.Сутрин температурите ще бъдат високи - между 9 и 14 градуса. През деня в на североизток градусите ще паднат до 0, но в югоизточните ще доближат 20 градуса.", "date": "2018.03.17", "title": "Оранжев код за дъжд, вятър и поледици утре, възможни са и градушки"}
{"url": "https://offnews.bg/sviat/rusia-obvini-chehia-slovakia-i-shvetcia-che-sa-iztochnitci-na-novic-676927.html", "text": "Чехия, Словакия и Швеция отхвърлиха твърденията на говорителката на руското външно министерство Мария Захарова, че те биха могли да бъдат източниците на невротоксина, използван срещу бивш двоен руски агент и дъщеря му в Южна Англия, предаде Асошиейтед прес.Захарова каза в ефира на телевизионния канал \"Россия 24\" днес, че най-вероятно източникът на невротоксина е самата Великобритания, Чехия, Словакия, Швеция или САЩДнес по-рано Русия обяви за персона нон грата 23 британски дипломати, които в срок от една седмица трябва да напуснат страната. Освен това закри генералното консулство на Великобритания в Санкт Петербург и прекрати дейността на Британския съвет в Русия, съобщи министерството на външните работи, след като посланикът на Великобритания в Русия Лори Бристоу бе извикан в руското външно министерство.Шведската външна министърка Маргот Валстрьом написа в Туитър, че \"енергично отхвърля неприемливите и неоснователни предположения\".Чешкият външен министър Мартин Стропницки определи изявлението като \"абсурдно обвинение\".Русия си запазва правото да вземе и други ответни мерки срещу Лондон, бе допълнено в съобщението на министерството.Изгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка със отравянето в Англия на бившия руски шпионин и дъщеря му. Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.", "date": "2018.03.17", "title": "Русия обвини Чехия, Словакия и Швеция, че са източници на 'Новичок', те открекоха"}
{"url": "https://offnews.bg/ikonomika/tetc-bobov-dol-spria-rabota-napalno-676923.html", "text": "ТЕЦ \"Бобов дол\" напълно е спрял работа в петък вечерта, съобщи БНР, позовавайки се на изпълнителния директор на дружеството инж. Емил Христов.До пълното спиране се е стигнало заради профилактика и ниската цена на тока от последните дни.На борсата електроенергията в последните дни се купува от 30 до 35 лева за мегават час, което не е в интерес на дружеството да продължи да работи.Дежурните екипи и работещите на непрекъснат режим са на местата си. Централата ще бъде пусната отново в понеделник с един или с двата 230-магаватови блока според - ситуацията и търсенето на електроенергия на пазара и цените на борсата.В централата работят малко над 900 души специалисти. Пълно спиране на мощностите на ТЕЦ \"Бобов дол\" се прави много рядко и при това регулярно, казват експерти.", "date": "2018.03.17", "title": "ТЕЦ 'Бобов дол' спря работа напълно"}
{"url": "https://offnews.bg/gimnastika/katrin-taseva-postigna-vrah-v-karierata-si-676924.html", "text": "Гимнастичката ни Катрин Тасева постигна най-големия успех в кариерата си, след като завоюва сребърен медал в многобоя на турнира от веригата \"Гран при\" в Киев.Българката получи обща оценка на четирите уреда от 68.550 точки, като съответно на обръч получи 17.950 точки, на топка - 17.650 точки, на бухалки - 16.550 точки, и на лента - 16.400 точки.С отличното си представяне българката си заслужи място във финалите и на четирите уреда, които ще се проведат утре.Победата в днешното състезание взе рускинята Екатерина Селезньова, която постигна общ сбор от 72.350 точки. Трета се нареди друга рускиня - Мария Сергеева, която получи оценка от 68.400.", "date": "2018.03.17", "title": "Катрин Тасева постигна връх в кариерата си"}
{"url": "https://offnews.bg/zimni/rado-iankov-ostana-9-i-vav-vitenberg-676915.html", "text": "Най-добрият ни сноубордист Радослав Янков завърши на 9-о място в последния старт за сезона от Световната купа по сноуборд в паралелните дисциплини.Българинът отпадна в осминафиналите на паралелния слалом във Винтерберг (Германия), след като загуби от италианеца Аарон Марк. Янков караше в по-бавното \"червено\" трасе и финишира на 23 стотни след своя съперник.Състезанието бе спечелено от победителя от квалификациите Роланд Фишналер (Италия), който бе по-бърз с 0.70 сек. от Себастиан Кислингер (Австрия) в големия финал.На подиума се качи и словенецът Рок Маргуч, който взе малкия финал срещу друг представител на „скуадрата“ – Маурицио Бормолини. В генералното класиране за Световната купа в паралелните дисциплини първи е Невин Галмарини (Швейцария) с 6470.00 точки, следван от италианците Роланд Фишналер с 5066.00 и Едвин Корати с 4543.30. Радослав Янков завърши на 6-а позиция с 3520.00 точки.В дисциплината паралелен слалом победител е Фишналер с 2200.00 точки, втори е Дмитрий Логинов (Русия) с 1800.00, а трети – Себастиан Кислингер (Австрия) с 1380.00. Янков е 10-и със 780.00 точки.", "date": "2018.03.17", "title": "Радо Янков остана 9-и във Витенберг"}
{"url": "https://offnews.bg/obshtestvo/alianite-v-silistrensko-posreshtnaha-nevruz-idvaneto-na-proletta-676907.html", "text": "За четвърта поредна година алианите отбелязаха пролетния празник \"Невруз\" в силистренското село Брадвари. Организатори са Силистренската община и Общинският съвет за сътрудничество по етническите и интеграционни въпроси, народно читалище \"Заря 1957\" и СНЦ \"Джем\" в селото. През 2009 година ЮНЕСКО включва празника в представителния списък на нематериалното културно наследство на човечеството, а през следващата година Общото събрание на ООН с резолюция го утвърждава като международен, бе отбелязано в празничния ден.Невруз е персийска дума и означава нов ден. С празника \"Невруз\" се изпраща зимата и се посреща пролетта. Изпълнява се ритуалният танц \"Семах\", в който рамо до рамо участват мъже и жени. Използва се музикалният струнен инструмент саз. В празничните дни мъжете и жените не работят.На празника дойдоха областният управител на Силистра Ивелин Статев, областният координатор на ГЕРБ Тодор Стаматов, представители на консулството на Турция в Бургас, гости от Турция, художествени колективи на алиани от Силистренска област.", "date": "2018.03.17", "title": "Алианите в Силистренско посрещнаха Невруз, идването на пролетта"}
{"url": "https://offnews.bg/protesti/vtori-protest-sreshtu-mrasnia-vazduh-v-burgas-676912.html", "text": "Около 100-ина бургазлии, с плакати и маски на лицата, излязоха на втори протест, в рамките на два месеца, срещу мръсния въздух и неприятните миризми. Недоволните граждани поискаха и оставката на директора на местната екоинспекция Тонка Атанасова, защото, според тях, институцията не може да се справи с проблема.Въпреки стотиците сигнали за неприятни миризми през януари, до момента все още не е установен категорично техния причинител. Това беше заявено и на работна среща между представители на ресорни институции, на двата завода, сочени за замърсители „Лукойл“ и „Кроношпан“ и граждани. Именно те са причинителите, смятат бургазлии. Бивш служител на нефтената рафинерия посочи, че неприятната задушлива миризма, която често се усеща в последните години в Бургас, е сероводород, която идва от „Лукойл“. От РИОСВ обаче уклончиво отговарят, че не може да се каже категорично. Една от най-вероятните причини са старите нефтени утайници, които, по силата на приватизационния договор, са дадени на държавата, която трябва да ги рекултивира за собствена сметка. Процесът се бави с години и все още има големи басейни с отпадъци, които са на територията на „Лукойл“ и до комплекс „Меден рудник“. Въпреки гражданското недоволство, конкретните мерки са малко. Една от тях е да се направи карта на потенциалните замърсители и източници на миризми, поясни ресорният заместник – кмет Руска Бояджиева. Така, при сигнал за такива, ще се проверяват първо тези места. От „Кроношпан“ пък внесоха предложение да закупят за своя сметка станция за измерване на фини прахови частици, която да бъде монтирана в комплекс „Славейков“.Това беше поискано от кмета Димитър Николов през януари и от двата завода. „Лукойл“ все още не са изявили подобно намерение.Няма и отговор на искането на Община Бургас МОСВ да промени комплексното разрешително на „Кроношпан“ и да ги задължи да извършват постоянен, денонощен мониторинг в завода, а даните от него да се публикуват онлайн.", "date": "2018.03.17", "title": "Втори протест срещу мръсния въздух в Бургас"}
{"url": "https://offnews.bg/zdrave/top-5-na-tantcite-s-koito-shte-izgorim-naj-mnogo-kalorii-676257.html", "text": "Студът си отива, а с него и все по-често мечтите ни ще ни водят към морето и слънчевите плажове. Но... Дали не сме натрупали някое и друго килце, покрай зимния застой на топло?Спокойно, проблемът не е само ваш! Има и решение, което не е свързано нито с кошмарни изнервящи диети, нито с безумно блъскане във фитнеса. По-много приятен начин можете да постигнете впечатляващи резултати и да влезете във форма. Просто танцувайте!Танцът, стига да не е между четирите стени на дома ти, е форма на социална активност. Дава възможност да се срещаш с нови хора и да създаваш приятелства. Клубовете по танци надграждат уменията ти за общуване и повишават увереността и самооценката ти, намаляват стреса и оставят цялостно усещане за щастие.Ето и петте танца, които ще ви помогнат най-добре да стопите излишните килограми:5. Ориенталски танциИмайки предвид близостта на този вид танци с любимия на много българи жанр в музиката, няма как да не го сложим в нашата класация. Нещо повече, те не са просто \"въртене на гюбеци\". Ориенталският танц се приема за един от най-древните на света, като за негова родина се приема Средния Изток и Северна Aфрика. В него се различават традиционни и модерни стилове, като някои от тях включват използването на аксесоари – воал, бастунче/стик, крила, ветрила, мелая и други.Ориенталските танци са с древна история и познания за самата жена. В началото танцът се изпълнявал както като част от различни ритуали, така и за забавление. Той дава възможност за израз на емоции и преживявания. Полезен и приятен. Усъвършенства координацията на крайниците с торса, както и равновесието. Интензивно упражнява всички мускулни групи - шийни, раменен пояс, гръбни, гръдни, бедрени. Оформя фигурата по много хармоничен начин (особено талията), повишава тонуса. Преоткрива женствеността.4. Канго ДжъмпсПоследен писък на модата в последно време. Първоначалното появяване на този вид дейност на родната сцена бе свързван основно с подскоци и упражнения. Напоследък се наблюдават и колоритни танци, било то български или чуждестранни.Основната част на тренировката включва пет характерни за Канго Джъмпс стъпки в различни разновидности. В зависимост от нивото на участниците треньорите задават по-сложни или по-лесни варианти на основните стъпки. Канго Джъмпс тренировката прилича на танц, тъй като стъпките се наслагват една след друга и след тяхното комбиниране в края на основната част се получава хореография от движения, изпълнявана под звуците на музикални ремикси. Всяка една от Канго обувките тежи по 2 кг., което осигурява допълнително натоварване. Това прави тренировката по-ефективна, тъй като движенията на краката изискват повдигане на допълнителна тежест. Проучвания показват, че при една Канго Джъмпс тренировка се изгарят около 400-800 калории. Трябва да се има предвид, че тази стойност е само ориентировъчна, тъй като количеството изгорени калории се влияе от интензивността на тренировката и други фактори.3. Зумба През 90-те години на ХХ век при провеждането на клас по аеробика Бето Перез забравя да вземе със себе си касетата с музиката за неговата хореография. За да не провали обучението, той решава да импровизира като използва традиционни салса и меренге ритми от касетите, които носи със себе си.Хореографията на зумбата съчетава движения от хип-хоп, самба, салса, меренге, мамбо, бойни изкуства и кючек. Заедно с това се изпълняват клекове и удари. Часовете по зумба са структурирани по подобие на класическата аеробика, като първите 45 минути се състоят от кардио тренировка, а в последните 15 се изпълняват упражнения на земя за конкретни проблемни зони, като корем, крака, дупе.2. Брейк Тук, макар и изненадващо, застава този стил. Второто място е насочено към по-младата част от аудиторията, тъй като вече от доста години по заведенията този вид танци привлича голям брой погледи и възхищения. Стилът изисква много сериозна физическа подготовка и това е сигурен начин да се влезе във форма.Брейк денс е наименование на оригиналния танц Breakin’ получил известност в Бронкс сред младите пуерториканци и афроамериканци в края на 60-те и началото на 70-те години на двадесети век. Нормално танцът се изпълнява на фънк или хип хоп музика. Има 5 първични елемента, които оформят основите на брейка. Те са Top Rock, Go downs, Footwork, Spin moves (power moves), freezes ( замръзвания ). Разчита се на микс от координация, гъвкавост, стил и ритъм. С тази техника се открива демонстрацията. Брейкът има голям арсенал от основни стъпки, които обикновено се усвояват от начинаещите и се развиват от напредналите. От особена важност е доброто придвижване в пространството и умението да се постига изненада в изпълнението. Също толкова необходимо е умението да се импровизира. То придава на брейка особена енергичност.1. Български танци Кои, ако не българските танци, могат да са на първото място. Те са едно великолепно съчетание между краката, тялото, ръцете и главата. Благодарение многото различни етноси, които са минали през територията на България, хората, които са усвоили това изкуство, могат да бъдат изключително универсални във всеки един жанр. Стилът на народните танци се е оформил в продължение на векове в зависимост от условията на духовен живот, нравите и обичаите, при които е живял и се е развивал народът ни.Хора от различни държави се чудят как такава малка страна като нашата, има такова голямо разнообразие от танци и хора. Всеки, който е имал удоволствието да наблюдава тази магия, наречена български фолклор е останал възхитен от прекрасните ни песни и танци. В страната ни има шест етнографски области (Северняшка, Шопска, Пиринска, Добруджанска, Тракийска, Родопска) като всяка от тях се отличава със специфични движения.Да танцуваш винаги е много приятно, а предимството на българските народни танци е, че и повечето от нас имаме някакви спомени, свързани с песните, върху които се танцува. Танците ни укрепват мускулите на гърба, коремните мускули, ръцете, краката, помагат да се съхрани подвижността на ставите, правят ни по-стройни и грациозни. Има и много версии, в които родното изкуство е свързано и с лечебни цели. До колко е вярно, все още не може да се каже.", "date": "2018.03.17", "title": "Топ 5 на танците, с които ще изгорим най-много калории"}
{"url": "https://offnews.bg/tenis/federer-izliza-tazi-vecher-za-nova-krachka-kam-titlata-na-indian-uels-676900.html", "text": "Старт на програмата на Мастърс 1000 турнира в Индиън Уелс тази вечер от 20:00 часа българско време дава шампионът Роджър Федерер, който излиза срещу Борна Чорич в полуфинален сблъсък от надпреварата.Веднага след това сили ще премерят Хуан Мартин дел Потро и Милош Раонич. По-рано днес аржентинецът спечели битката с Филип Колшрайбер, налагайки се с 2:1 сета (3:6 6:3 6:4). Дел Потро никога не е печелил Мастърс титла в кариерата си, като има три загубени финала.\"Мачът не беше лесен, както всички видяха. Дочаках моя шанс. Милош може да спечели турнира – каза Дел Потро. – Роджър и Чорич играят много добре, всичко може да се случи\", каза Кулата от Тандил, отчитайки, че качеството на ретурите му се е подобрило.", "date": "2018.03.17", "title": "Федерер излиза тази вечер за нова крачка към титлата на Индиън Уелс"}
{"url": "https://offnews.bg/horoskop/horoskop-za-17-23-mart-ot-antonia-mechkova-675807.html", "text": "До понеделник е време за пътуване, проучване на нова информация, отговори на покани за сътрудничество. Овните могат да спечелят симпатии и подкрепа, ако се държат скромно и уважително и към по-ниско поставени хора или при финансови и други проблеми. Домашни ремонти също не вървят без „чираци”, колкото и добър майстор да сте. От вторник до петък полагате големи грижи за стабилизиране на взаимодействията и създаване на нови екипи, не е лошо, че поемате и чужди идеи. Не позволявайте да влияят на любовния ви избор, ОК е.Това 7-дневие не е лошо за плановете ви, но все пак бъдете внимателни и не поемайте повече ангажименти, отколкото можете да изпълните.Телците да се грижат и за тонуса си, от вторник до петък пречките в работата са по-сериозни, не бива да се преуморяват, да допускат разсеяност, егоизъм. Ако излъжете нечие доверие, горчилката е за вас. Едни кипят от енергия, в деловата сфера имат условия за убедителни изяви и печалби, други са във вихъра на любовта. Чаровни сте, но за мнозина е време да помислят за дом и брак, не за авантюри.До понеделник сте на вълна да анализирате и макар че околните може да не ви харесват в тази роля, направете си равносметка на постигнатото, подгответе си следващи ходове. При доста Близнаци се очертават промени, в начинанията им късметът често ще е на кантар. Ако работите почтено, но с хъс, резултатите ще са добри, дори ще дадете импулс за по-ефективна дейност на близки, колеги. Не се тревожете за пари, а идеи прокарвайте по-гъвкаво. От сряда подкрепете и чужди замисли, временно отстъпвате от искания, но авторитетът ви не пада.Хубаво 7-дневие, а и отдавна кроите планове за изява и печалби, макар че даже близки не подозират за някои. От събота Раците да заложат на сътрудничество с колеги, познати, съседи, има хора, с които биха се допълвали добре в екип от понеделник до петък. Част от знака предпочитат по-самостоятелната изява, склонни са да си наложат и ограничения от вторник, и са много съсредоточени в дела. Споко, ще блеснете с умения, привличайте подкрепа. Ако се влюбите, не бързайте веднага за тази връзка, радвайте се на приятната страна на живота. От събота до понеделник ви притесняват финансови проблеми, не допускайте тревогите да изострят дребни неразбирателства с партньори и близки. И те май са изнервени. Лъвовете имат идеи за изява и печалби, при първа възможност ще стартират нови проекти или ще започнат по-добра работа, това е много по-разумно отколкото разваляне на партньорства и сделки, а и задълбочаващи се спорове. Не се изтъквате твърде на преден план, от сряда възникват ненадейни трудности и заразявате околните със самообладание. За обичаните сте опората.През тези дни задачите ви вкъщи и в работата са доста, но вие ще упорствате за изпълнението им с ясното разбиране, че правите нужното за близките, за кариерата си. Така е, Девите ще се радват на добри резултати, финансите им нарастват. Вероятно през уикенда ще се съобразявате много и с желанията на домашните, от понеделник обаче ви изненадват делови проблеми, трябва да ги преодолеете, да прокарате свои идеи за промени. До петък избягвайте спорове, не сте наясно с ред ситуации, егоистичните цели ще срещнат остра съпротива.Това 7-дневие ви заварва с проблеми и не особено бодро настроение, ала ще се справите успешно с трудностите, късметът е с вас. От понеделник Везните ще задействат нова делова стратегия, вероятно до сряда ще се сдружат и с хора, които могат да им окажат ценни услуги. Не усложнявайте обаче отношенията си с роднини и приятели, които са ви помагали, а и проучвайте най-обстойно информацията и офертите за изява. Мнозина се включват в чужди проекти, други постъпват на ново място, истинската им опора е обичта на най-близките.И за вас се очертават доста задачи през идващите 7 дни, но в петък ще бъдете доволни и от свършеното, и от възможността да помогнете на най-обичаните си хора. Скорпионите ще си направят точна програма през уикенда, може да се върнат към някои свои по-стари бизнес идеи. В понеделник проявете търпение, общувайте повече, имате нужда от нова информация, съвети. Сряда е трудна, в четвъртък току прибързвате, а е важно да изчистите финансовите проблеми, да действате като едно цяло с близки. Не допускайте да ви се месят в лични неща. Труден период, но вие не се притеснявате от делови пречки, а от споровете в кръга си. По-добре, ако Стрелците не се месят в чужди разпри, малцина близки биха ги разбрали и подкрепили. През работната седмица едни ще подхванат стари идеи, други ще търсят подкрепа и сътрудници, все пак не е време да се изтъквате на преден план, да мислите за нов екип и месторабота. Четвъртък и петък ще ви поднесат информация за възможни промени, приключването на стари проблеми, резултатите от минал труд. Не губете контрол над емоциите...Периодът е труден и за вас, не си усложнявайте работата и още със спорове. Козирозите са стриктни професионалисти, имат много амбициозни идеи, гонят кариера, но това да не става повод за противопоставяне на колеги, партньори и близки. В понеделник и вторник изясняването трябва да заздравява съюзите ви, а не да ви откъсва от другите. Ако искате да промените нещата към добро, в сряда се пазете от дребнавост. Някои не са доволни от позицията и прихода си, но дали преценяват точно приноса си в екипа?... Флиртовете да са с мяра.За вас 7-дневието е напрегнато и плодотворно. Водолеите имат интересни планове, но първо трябва да наваксат някакви пропуски в работата, второ, да привлекат помощници, съмишленици. Периодът ще ви помогне да се сближите още повече с хората, които обичате, ще ги заразите с ваши амбиции. Любовта ви дава крила. В сряда не прибързвайте, не сте наясно с условия, а в четвъртък щадете здравето си. Откриват ви се нови хоризонти, за някои от знака е вероятен по-отговорен пост, други се заемат с амбициозен творчески проект.Хубаво 7-дневие, макар че не е леко, имате да разчиствате куп стари проблеми в работата. Рибите ще се справят и с най-деликатните ситуации, колеги и познати уговарят някои от знака да се отклонят от принципите си в работата, да направят нарушения. Пречките не ви плашат, в понеделник ще се преборите за идеите си и в спор, от вторник и околните ще повярват в смелия ви проект, вероятно ще го подкрепят. В четвъртък идват нови шансове, изявата няма да е лесна, но чувствате ли помощта и обичта на избраника си, друго не ви трябва.", "date": "2018.03.17", "title": "Хороскоп за 17 – 23 март от Антония Мечкова"}
{"url": "https://offnews.bg/kakvi-sa-pravata-ni-kato-potrebiteli/eksperti-raziasniavat-pravata-ni-kato-potrebiteli-v-sofijski-mol-676788.html", "text": "Комисията за защита на потребителите и Европейският потребителски център днес ще разясняват какви са правата ни като потребители на еднодневен щанд в мол \"Парадайс\" в София.Той се открива в 11 ч. с брифинг с участието на председателя на КЗП Димитър Маргаритов, членовете на Комисията - Константин Арабаджиев и Константин Райков, както и директорът на ЕПЦ - Игнат Арсенов.Потребителите ще могат да получат и безплатни съвети от експерти на място.Събитието е посветено на Световния ден на потребителите, който тази година е под мотото „Да направим дигиталния пазар по-справедлив“.", "date": "2018.03.17", "title": "Експерти разясняват правата ни като потребители в софийски мол"}
{"url": "https://offnews.bg/sviat/kremal-otvarna-na-udara-goni-23-britanski-diplomati-zakri-konsulstvo-676902.html", "text": "Русия обяви за персона нон грата 23 британски дипломати, които в срок от една седмица трябва да напуснат страната, закрива генералното консулство на Великобритания в Санкт Петербург и прекратява дейността на Британския съвет в Русия, предаде ТАСС.Това се съобщава в изявление на министерството на външните работи на Русия, разпространено след привикването на посланика на Великобритания в Русия Лори Бристоу в руското външно министерство.Русия си запазва правото да вземе и други ответни мерки срещу Лондон, се казва още в съобщението на министерството.Изгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка със отравянето в Англия на бивш руски шпионин и дъщеря му.Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.", "date": "2018.03.17", "title": "Кремъл отвърна на удара: Гони 23 британски дипломати, закри консулство"}
{"url": "https://offnews.bg/turizam/shefat-na-kzp-oproverga-angelkova-ot-godini-%d1%9d-podavame-signali-za-ho-676904.html", "text": "Председателят на Комисията за защита на потребителите (КЗП) Димитър Маргаритов индиректно упрекна министъра на туризма Николина Ангелкова за бездействие от нейна страна по случая с хотела на ужасите в село Чифлик, в който се разбра, че гостите се посрещат сред мухъл и мизерия.Маргаритов обясни, че ведомството му е извършвало много проверки в хотела и е установявало редица несъответствия при категоризацията му и е налагало санкции. За всичко Комисията е информирала министъра на туризма, която е категоризиращ орган и има право да понижава или отнема категория.Хотелът има 12 акта, като общата им стойност е 10 000 лв., а проверките са от 2015 г. и 2016 г.Сред нарушенията, описани в актовете, са липса на заведение за хранене и лоби бар, фризьорски салон, детска площадка и други, които трябва да се предоставят при категорията му.", "date": "2018.03.17", "title": "Шефът на КЗП опроверга Ангелкова: От години ѝ подаваме сигнали за хотела на ужасите"}
{"url": "https://offnews.bg/futbol/zatvariat-se-ulitci-v-sofia-zaradi-derbito-tcska-levski-676903.html", "text": "Футболното дерби между Левски и ЦСКА на националния стадион \"Васил Левски\" в неделя от 13:00 часа отново ще предизвика сериозна организация от страна на ръководните органи.От 12:00 часа на 18-ти март до приключване на мача, само при необходимост и по преценка на ръководството на СДВР може да се забрани влизането на автомобили в двете посоки по:улица \"Генерал Гурко\", между бул. \"Васил Левски\" и бул. \"Евлоги и Христо Георгиеви\"бул. \"Евлоги и Христо Георгиеви\", между площад \"Орлов мост\" и бул. \"Черни връх\"бул. \"Драган Цанков\", между бул. \"Евлоги и Христо Георгиеви\" и бул. \"Пейо Яворов\"Изключение ще се прави само за автобуси и тролейбуси от градския транспортОт 00:00 часа до 16:00 часа на 18-ти март се забранява престоят и паркирането на автомобили, с изключение на автомобилите на участниците в срещата по алеите около националния стадион \"Васил Левски\", а от 08:00 часа сутринта до 16:00 часа и на моста пред стадиона.Център за градска мобилност ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел \"Пътна полиция\" при СДВР.Припомняме, че агитката на ЦСКА се събира в градинката на улица \"Иван Асен II\" - №1, а шествието на \"червените\" фенове до стадион \"Васил Левски\" ще премине по \"Иван Асен\", в посока \"Царевец\" и езерото \"Ариана\". Феновете на Левски няма да имат шествие, но се събират в района на спирката около метростанция стадион \"Васил Левски\".", "date": "2018.03.17", "title": "Затварят се улици в София заради дербито ЦСКА - Левски"}
{"url": "https://offnews.bg/obshtestvo/kak-da-uchim-bezplatno-v-chehia-stranata-predstavia-vissheto-si-obraz-676778.html", "text": "Изложение на висшето образование в Чехия се организира днес в Чешкия център в София.От 11 до 17 ч. посетителите ще могат да разберат какви са условията за следване и безплатно обучение в Чехия.На изложението ще се представят висши училища с техническа, икономическа и художествена насоченост.От 13:30 ще бъде прожектирана презентация на сдружението StudyinPrague.В Чешкия център ще бъдат представени: Чешкият земеделски университет в Прага (Česká zemědělská univerzita v Praze); Икономическият университет в Прага (University of Economics, Prague); Чешкият технически университет в Прага (Study at CTU in Prague) и Химико-технологичният университет в Прага (VŠCHT Praha).Освен това на изложението ще може да бъдат получени информационни материали за: Академията за приложни изкуства в Прага (Vysoká škola uměleckoprůmyslová v Praze); Факултета по икономика и управление на Масариковия университет в Бърно (Faculty of Economics and Administration, Masaryk University); Ветеринарния и фармацевтичен университет в Бърно (Veterinární a farmaceutická univerzita Brno); Южночешкия университет в Ческе Будейовице (Jihočeská univerzita v Českých Budějovicích); Университета \"Томаш Бата\" в град Злин ( Tomas Bata University in Zlín ) и Филмовата академия на Мирослав Ондржичек в Писек (Filmová akademie Miroslava Ondříčka v Písku a SVOŠF Písek).", "date": "2018.03.17", "title": "Как да учим безплатно в Чехия? Страната представя висшето си образование в София"}
{"url": "https://offnews.bg/medii/spirat-li-regionalnite-novini-i-predavania-po-bnt-2-676893.html", "text": "Натискът върху Денят започва с култура и анонсът за играта Стани богат показват, че в БНТ се обмислят промени.Екипът на Денят започва с култура извърши нещо правилно: съобщи за намесата публично. Единствено уместно поведение в една обществена телевизия. Но след това отново настъпи тишина, от медиите научаваме по нещо за продуцентите на предаването.Вълната на промени е достигнала БНТ2: според служители на обществената телевизия от 2 април няма да се произвеждат регионални новини и регионални предавания.БНТ2 е терен на регионалната информация, така е и по лицензия – не по-малко от 50 на сто от общото програмно време на новините е за новини с регионална тематика; актуалните предавания са не по-малко от 25 на сто от седмичното програмно време; изискват се и предавания, отразяващи достиженията и проблемите на българската култура на регионално равнище; оригинална продукция с регионална тематика и пр. – вж Ако в обществената телевизия се готви толкова сериозна промяна, засягат се задължения и по лицензия, и по закон. А за много сериозна промяна трябват сериозни проучвания, сериозна обосновка и много сериозна прозрачност. Едва след което – и в зависимост от резултатите от анализите – да се иска мотивирано промяна на лицензията.Във всеки случай работа на СЕМ е да гарантира медийния плурализъм и регионалното съдържание в обществената телевизия.За сравнение можем да видим подготовката на решение, засягащо обществена програма в Обединеното кралство: обосновка с  и повечко наука.Б. ред. - Текстът на проф. Нели Огнянова е от ", "date": "2018.03.17", "title": "Спират ли регионалните новини и предавания по БНТ 2?"}
{"url": "https://offnews.bg/futbol/ofitcialno-video-asistent-i-chetvarta-smiana-na-mondial-2018-676895.html", "text": "ФИФА утвърди използването на системата за видео помощ на съдиите VAR за мачовете от световното първенство по футбол в Русия през лятото. Решението беше прието на срещата на световната футболна централа в Богота, Колумбия.В него няма изненада, тъй като преди дни то беше предложено от работна група, но се чакаше официална санкция.Системата се използва вече в няколко националния първенства като Серия А, Бундеслигата и други и не се приема еднозначно. Мондиал 2018 ще стане първият в историята с VAR. Друга важна новина от Богота е въвеждането на четвърта смяна в продълженията на срещите на световното след груповата фаза.Подобна възможност имаше и на турнира за Купата на конфедерациите през 2017 година. Тя беше използвана само един път - по време на мача между Португалия и Чили от полуфиналите Андре Гомеш беше заменен от Желсон Мартинш в 116-ата минута.\"Надявам се, че с VAR даваме на съдиите инструмент за намаляване на грешките. Това е особено важно за мачове от световното първенство. Смятам, че е абсурдно в днешно време всеки, който гледа мач от дивана, да знае имало ли е грешка, а съдията - не. В начлото и аз бях настроен скептично, но ако не опитате, няма да знаете струвало ли си е нещо или не.Всеки съдия допуска важна грешка средно по веднъж на три мача. Анализът ни показа, че благодарение на VAR това вече става един път на 19 срещи\", коментира президентът на ФИФА Джани Инфантино.", "date": "2018.03.17", "title": "Официално: Видео асистент и четвърта смяна на Мондиал 2018"}
{"url": "https://offnews.bg/obshtestvo/tragna-podpiska-balgaria-da-dade-ubezhishte-na-belite-ot-iuzhna-afrika-676897.html", "text": "Тръгна  България да даде убежище на белите хора от Южна Африка, които са подложени на геноцид в собствената си държава, твърдят организаторите на инициативата от Платформата за десни анализи и политики \"Мисъль\" и Младежки консервативен клуб.Те призовават Министерството на външните работи на Република България да отправи покана към африканерите.Според тях показателен пример в това отношение е намерението на местните власти да изземат земите на фермерите с бял цвят на кожата, под правно абсурдния и недоказуем предлог, че всички те са придобити незаконно от предците им.Белите фермери (наричани още \"африканери\" и \"бури\") са потомци на холандски, френски и германски заселници в Южна Африка от последните няколко века. Те са трудолюбиви, вярващи християни. Занимават се традиционно със земеделие и осигуряват селскостопанския тил на южноафриканската икономика.Преди дни австралийският вътрешен министър Питър Дътън заяви, че белите фермери в Южна Африка са подложени на гонения и би искал да ги доведе в цивилизована страна като Австралия.Според министъра въпросът за белите фермери заслужава специално внимание, защото са заплашени от насилие и конфискации на земи. Той добави, че е наредил на своето министерство да проучи дали те могат да получат бежански или хуманитарни визи за Австралия, включително на основание, че са подложени на гонения в собствената си страна.Дътън заяви пред австралийското радио 2GB, че южноафриканската общност в Австралия работи упорито и се интегрира добре в страната.", "date": "2018.03.17", "title": "Тръгна подписка България да даде убежище на белите от Южна Африка"}
{"url": "https://offnews.bg/ikonomika/vazhno-predi-da-kupite-onlajn-proverete-sajta-i-sravnete-s-drug-676906.html", "text": "Искаме да стимулираме потребителите да научат повече за своите права, когато ползват дигиталните услуги или пазаруват по интернет. Това каза Константин Арабаджиев, член на Комисията за защита на потребителите при откриването на еднодневния информационен щанд, организиран от институцията и Европейски потребителски център в столичния мол „Парадайс“. Събитието беше посветено на Световния ден на потребителите, който тази година  е под мотото „Да направим дигиталния пазар по-справедлив“. Съветът ни към потребителите е да упражняват своето право на информация преди да пазаруват, допълни Константин Райков, член на КЗП. Той препоръча на хората да анализират сайтовете преди да направят своите поръчки като проверят не само какви са мненията на  клиентите, но и да ги сравнят с други подобни онлайн магазини.В последно време в Европейски потребителски център се увеличават жалбите на потребители, които са си купили стока от т. нар. маркетплейс (онлайн платформа), където стоките се предлагат от различни търговци. Потребителите купуват даден продукт,  а след това ако решат да го върнат в рамките на 14-дневния срок за размисъл, не успяват да се свържат с продавача.Друг проблем се получава, когато продуктът се развали и трябва да бъде ремонтиран в рамките на гаранцията, но потребителите не знаят към кого да се обърнат, съобщи Игнат Арсенов, директор на ЕПЦ България. Той посъветва хората при пазаруване от онлайн платформа внимателно да четат общите условия, за да разберат какви са нейните отговорности за посредничество, ако възникне проблем с търговеца.", "date": "2018.03.17", "title": "Важно: Преди да купите онлайн, проверете сайта и сравнете с друг"}
{"url": "https://offnews.bg/obshtestvo/obshtinata-spusna-barieri-pred-kolite-v-borisovata-gradina-676892.html", "text": "Бариери спират от днес колите в Борисовата градина. В парка ще могат да влизат само автомобили на полицията, пожарната и Бърза помощ. По алеите ще се допускат за кратковременен престой автомобили с пропуск, издаден от Дирекция „Зелена система“ на Столична община, с цел обслужване на обекти и извършване на поддръжката на парка, съобщи Столична община.Поставените бариери са на входовете откъм ул. „Незабравка“ (до зала „София“) и откъм бул. „Драган Цанков“ (до „Спортна София“). Съгласно Наредбата за изграждане, поддържане и опазване на зелената система на Столична община, в обществените зелени площи се забранява преминаването и паркирането на МПС, с изключение на такива със специален режим. В събота и неделя ще се разрешава паркиране по бул.“Драган Цанков“ в крайна дясна лента в участъка от парк-хотел „Москва“ до кръговото кръстовище на телевизионна кула. От 8 до 20 часа днес и утре се разрешават престоят и паркирането на бул. „Драган Цанков” между ул. „Акад. Методи Попов” и бул. „Пейо К. Яворов”, посока център, извън зоните за престрояване и спирките на масов градски транспорт, уточняват от общината. ", "date": "2018.03.17", "title": "Общината спусна бариери пред колите в Борисовата градина"}
{"url": "https://offnews.bg/sviat/zam-shefat-na-fbr-e-uvolnen-676890.html", "text": "Министърът на правосъдието, генералният прокурор на САЩ Джеф Сешънс уволни заместник-директора на ФБР Андрю Маккейб, който участва активно в разследването на президентските избори през 2016 г., предаде БГНЕС.В официално изявление Сешънс посочи, че е освобождаването на Маккейб от поста е било наложително, след като вътрешна проверка е установила, че от него системно е изтичала информация към медиите и че умишлено е заблуждавал следователите за действията си.Уволнението на Маккейб идва само два дни преди 50-годишния му рожден ден, когато той би имал правото да се оттегли от ФБР с пълен размер на пенсията си. Уволнението му, което се случва девет месеца, след като Тръмп махна и Джеймс Коми - поставя пенсията на Маккейб в опасност. Предполага се, че това не е случайност.", "date": "2018.03.17", "title": "Зам.-шефът на ФБР е уволнен"}
{"url": "https://offnews.bg/futbol/stojcho-stoilov-kam-petrichev-ti-i-v-levski-li-si-na-zaplata-676896.html", "text": "Главният мениджър на ЦСКА Стойчо Стоилов отговори на атаките на Ангел Петричев, които той отправи вчера по негов адрес. За целта Стоилов използва профила си в социалната мрежа Facebook.Публикуваме написаното от шефа на \"червените\":\"Явно вече нервите на Петриньо не издържаха и след днешният шизофреничен бъртвеж , който си е постнал във ФБ, той стигна дъното....даже задълба в него, като излезе да говори и от името на клуб като Левски!!! Ти и там ли се водиш на заплата, че си позволяваш да говориш така?!?В неделя феновете ще покажат, дали мача е дербито на БГ, а не твоите шизофренични обяснения, на които дори и подчинените ти, не вярват?!!Само ЦСКА\", е написал Стоилов. Двубоят между ЦСКА и Левски е утре от 13 часа, а \"червените\" излизат като фаворит в него.", "date": "2018.03.17", "title": "Стойчо Стоилов към Петричев: Ти и в Левски ли си на заплата?"}
{"url": "https://offnews.bg/sviat/si-dzinpin-stana-pozhiznen-lider-na-kitaj-676898.html", "text": "Си Дзинпин беше преизбран днес от парламента за президент на Китай без ограничение за броя на мандатите, предадоха световните агенции.Общокитайското събрание на народните представители гласува единодушно за преизбирането на Си Дзинпин на поста председател на Китайската народна република.Ван Цишън, бившият ръководител на комисията на Китайската комунистическа партия за проверка на дисциплината, беше избран за вицепрезидент (заместник-председател на КНР).Си Дзинпин беше преизбран и на длъжността председател на Централния военен съвет.Ли Чжаншу беше избран за председател на парламента (Общокитайското събрание на народните депутати).Вотът дойде броени дни, след като беше променена конституцията на Китай и стана възможно президентският пост да е пожизнен.От 1982 г. имаше ограничение на броя мандати на държавния ръководител. То беше въведено от реформатора Дън Сяопин с цел да не се повтарят занапред кръвопролитията през пожизнената диктатура на Мао Дзедун и в частност хаотичната Културна революция от 1966 – 1976 г.", "date": "2018.03.17", "title": "Си Дзинпин стана пожизнен лидер на Китай"}
