{"url": "https://offnews.bg/sviat/pone-7-alpinisti-zaginaha-v-nepal-689883.html", "text": "Поне седем алпинисти са загинали, след като техният лагер под връх Гурджа в Хималаите в Западен Непал е бил ударен от буряИнформацията е на полицията, съобщава Reuters.Полицейският служител Бир Бахадур Будхамагар заяви, че на базовия лагер на 7 913-метровия връх Гурджа са забелязали седем тела в планинските склонове.„Телата не са идентифицирани. Съдейки по цвета на кожата им, четири от телата би трябвало да са на корейски алпинисти, докато двама са от Непал“, заяви Будхамагар пред Reuters.„Неясно е дали седмото намерено тяло е на кореец или непалец“, поясни той. Издирват се двама.Представителят на министерството на туризма Рамешвар Нираула заяви, че пилоти на спасителен хеликоптер също са забелязали телата, но не са могли да се приземят поради лоши климатични условия.„Спасителите ще се опитат да спасят телата в неделя“, поясни Нираула.", "date": "2018.10.13", "title": "Поне 7 алпинисти загинаха в Непал"}
{"url": "https://offnews.bg/politika/pargov-ogromna-greshka-beshe-restitutciata-na-imoti-kato-kashtata-na-689887.html", "text": "Реституцията на имоти като къщата на Пейо Яворов беше огромна грешка, която държавата допусна преди години.Това заяви лидерът на БСП - София Калоян Паргов по повод информацията, че къщата, в която е живял българският поет и революционер, е обявена за публична продан от частен съдебен изпълнител.\"БСП винаги е настоявала да не се допуска реституиране на такива имоти, като къщата на Пейо Яворов. Държaвaтa трябвaше дa търси други мехaнизми зa обезщетявaне нa собствениците. Какво по-голямо доказателство за правилността на нашата позиция от това, което се случи с къщата на Яворов?! Този лош и срамен пример трябва да е сигнал за управляващите не само в Столична община. Мисля, че е крайно време и Министерството на културата да помисли за трайно разрешаване на проблема със собствеността на подобни имоти и запазването на културно-историческото наследство\", коментира Калоян Паргов.По думите му сега е много важно дa бъдaт осигирени средствa, с които къщaтa-музей дa бъде ремонтирaнa, a сбиркaтa - рестaврирaнa.Според Калоян Паргов един от най-големите български поети на ХХ век, какъвто е Пейо Яворов, не заслужава подобно безотговорно отношение от следовниците си. Още повече, че в началото на 2018-а беше отбелязана 140-ата годишнина от рождението му.\"През 2018-а честваме и 105 години от основаването на Съюза на българските писатели. Предвид тези две годишнини, не можем да допуснем къщата-музей на Пейо Яворов, която е един от културните символи на София, да бъде продадена на публичен търг от частен съдебен изпълнител\", коментира още Калоян Паргов.\"С колегите от групата на БСП настояваме Столичният общински съвет да разгледа доклад с предложение за закупуване на тази къща. След като управляващите в Столична община харчат толкова много средства за ремонт на инфраструктурата, мисля, че ще намерят един милион, за да откупят този символ на културата в града ни. Управляващите постоянно твърдят, че културно-историческото наследство е важно и трябва да бъде пазено. Ето, че дойде момент, в който трябва да го докажат и с действията си\", добави той.", "date": "2018.10.13", "title": "Паргов: Огромна грешка беше реституцията на имоти, като къщата на Яворов"}
{"url": "https://offnews.bg/sviat/korab-potana-v-cherno-more-kraj-krim-689888.html", "text": "В Черно море край Крим потъна кораб, превозващ скрап и плаващ под панамски флаг. Екипажът е спасен, никой не е пострадал, предаде ТАСС.Руската Федерална агенция за морския и речния транспорт съобщи, че корабът се е наклонил опасно на една страна и е потънал на 50 морски мили от брега на Кримския полуостров, в международни води. Капитанът е успял да поиска помощ.Екипажът, състоящ се от граждани на Турция и Азербайджан, се е прехвърлил на спасителен сал и е бил спасен от намиращ се в района танкер, който плава за Новоросийск.Предполага се, че причината за рязкото накланяне на кораба е разместване на товара. Според Морския спасителен център в Севастопол корабът е превозвал скрап за Турция.", "date": "2018.10.13", "title": "Кораб потъна в Черно море край Крим"}
{"url": "https://offnews.bg/sviat/desetki-hiliadi-germantci-protestiraha-sreshtu-ksenofobiata-i-krajnata-689889.html", "text": "Протестиращи от цяла Германия се събраха в Берлин за едно от най-големите за последните години шествия срещу ксенофобията и крайната десница, предаде Ройтерс.По оценки на организаторите в протеста са участвали над 150 000 души. През лятото в няколко източногермански града се състояха акции срещу имиграцията и подкрепата за крайнодясната партия \"Алтернатива за Германия\" се засили преди утрешните избори в Бавария.Говорител на полицията отказа да направи оценка за броя на участниците в протеста, организиран от правозащитни организации, включително \"Амнести интернешънъл\". Протестиращите носеха плакати с надписи \"Стройте мостове, а не стени\" и \"Единни срещу расизма\". Някои танцуваха под звуците на поп-музика.В протеста под наслов \"Неделими\" се включиха различни групи, включително подкрепящи бежанците, защитавайщи правата на гейовете, както и мюсюлмански организации, отбелязва Асошиейтед прес, съобщава БТА.Пристигането на над милион имигранти, много от които бягащи от военни зони в Близкия изток, доведе до засилване на подкрепата за \"Алтернатива за Германия\". Очаква се партията да се представи добре на изборите в Бавария, отдавнашен бастион на консервативния Християнсоциален съюз, който е част от управляващата коалиция, отбелязва Ройтерс.", "date": "2018.10.13", "title": "Десетки хиляди германци протестираха срещу ксенофобията и крайната десница"}
{"url": "https://offnews.bg/112/edin-chovek-zagina-pri-katastrofa-na-magistrala-trakia-689885.html", "text": "Един човек е загинал при катастрофа на магистрала „Тракия”, съобщава „Фокус”.Инцидентът е станал в района на Нова Загора, сигналът за него е получен в 11:20 ч.Автомобилът е катастрофирал извън пътното платно. Загиналият е шофьорът на превозното средство. Той е пътувал сам.  Експерти и екипи на \"Пътна полиция\" извършват оглед на мястото на инцидента.Движението в района се осъществява свободно и в двете посоки.", "date": "2018.10.13", "title": "Един човек загина при катастрофа на магистрала Тракия"}
{"url": "https://offnews.bg/futbol/diego-maradona-kritikuva-lionel-mesi-689884.html", "text": "Диего Марадона почти винаги се е изказвал с уважение към сънародника си Лионел Меси, но този път аржентинската легенда разкритикува тоталната липса на лидерски качества на звездата на Барселона.Меси разочарова изключително на Мондиал 2018, след като не успя да поведе сънародниците си към нещо повече от прескачане на груповата фаза.“Той настоява за лидерска роля на терена, но би предпочел да играе на Playstation, отколкото да говори със съотборниците си. Няма смисъл да искаш да направиш лидер човек, който ходи 20 пъти до тоалетната преди мач.Не бих извикал Меси обратно в националния отбор, но никога не казвай никога. Трябва да се свали напрежението, което е върху него. Трябва да се смени Меси като лидер, какъвто искаме да е, но той няма да бъде такъв. Стига сме го обожествявали”, заяви Марадона пред Fox Sports.Присъствието на Бълхата, както наричат Меси, в националния отбор на Аржентина често е подлагано на дискусия. Мнозина са тези, които смятат, че той не се старае така, както го прави за клубния си отбор.", "date": "2018.10.13", "title": "Диего Марадона критикува Лионел Меси"}
{"url": "https://offnews.bg/obshtestvo/stotitci-motoristi-zakriha-motosezona-v-ruse-bez-narushenia-na-reda-689893.html", "text": "Около 200 мотористи се включиха в почетната обиколка на Русе, с която бе закрит активният мотосезон за тази година. Нейното начало бе поставено от Парка на младежта.Организацията на мероприятието беше съгласувана предварително с органите на реда. Мотористите бяха придружавани от полицейски патрули. Униформени служители бяха разположени и на кръстовища - част от маршрута.\"Обиколката приключи спокойно. Не са регистрирани нарушения на реда или пътни инциденти\", съобщи регионалният говорител на МВР Даниела Малчева.Преди началото на обиколката един от организаторите на проявата - Светослав Бонапартов, който е секретар на русенския мотоклуб \"The Thunders MC\", обясни, че не очаква да има провокации в днешния ден. Програмата на мотористите продължава с парти в клуба на организаторите на събитието.юБонапартов коментира, че не трябва да се преекспонира с влизането на група мотористи преди два дни в ромските квартали \"Тракцията\" и \"Селеметя\". В тях е пребивавал Северин Красимиров, който бе арестуван в Германия за убийството на 30-годишната Виктория Маринова.По думите на Бонапартов това не са частни квартали и там може да се карат мотори.\"Ние не сме отишли там да се бием или да правим вандалски прояви. Като част от това гражданско общество искахме по този начин да изразим съпричастност към близките на жертвата - не като палим свещи на Паметника на свободата, а метафорично казано да си запалим свещите на моторите\", заяви Бонапартов.Сред участниците в обиколката на Русе бе и Андрей Желязков - адвокат на роднините на Виктория Маринова.По думите му демонстрацията преди два дни на група мотористи в кв. \"Тракция\" е била излишна. Той обясни, че познава много добре квартала, тъй като бил преди години полицейски инспектор.\"Там има много добри хора, работни, но една част, като че ли нямат втора сигнална система. Това е лично мнение. Трябва да има стратегия и тези хора да бъдат качени на по-високо ниво. Неправителствените организации, които съблюдават правата на етническите малцинства, би следвало и те да се включат в тази интеграция\", каза Желязков.От полицията съобщиха още, че присъствието на полиция и жандармерия в двата ромски квартала ще остане, докато е необходимо.", "date": "2018.10.13", "title": "Стотици мотористи закриха мотосезона в Русе без нарушения на реда"}
{"url": "https://offnews.bg/sviat/tramp-gotov-da-nakazhe-sauditska-arabia-ako-e-otgovorna-za-izchezvane-689896.html", "text": "Президентът на САЩ Доналд Тръмп допусна, че е възможно Саудитска Арабия да е отговорна за изчезването на журналиста Джамал Хашоги и каза, че ако това се окаже така, страната му ще наложи сурово наказание на кралството.В същото време Тръмп потвърди, че изключва възможността за ограничаване на оръжейните продажби, предадоха Франс прес и Ройтерс.\"Засега (саудитците) отричат (да са замесени) и го отричат енергично. Би ли могло да са те? Да\", каза Тръмп в записано в четвъртък и излъчено днес интервю за Си Би Ес.Ако действително се окаже, че Саудитска Арабия е отговорна, ще има сурово наказание, добави той.Тръмп заяви, че случаят е особено важен, \"защото този човек е бил журналист\".Но на въпрос за обмисляните варианти за реакция президентът на САЩ повтори позицията си, че не подкрепя идеята за ограничаване на продажбите на оръжие на Саудитска Арабия и не е склонен да отмени сключената сделка за продажба на оръжие за 110 милиарда долара на Саудитска Арабия.\"Ще ви дам пример - те поръчват военно оборудване. Всички по света искаха да получат тази поръчка. Искаше я Русия, искаше я Китай, искахме я ние. Ние я получихме, и то изцяло. Ще ви кажа какво не искам да направя. Не искам да навредя на заетостта в Боинг, Локхийд, Рейтиън. Не искам да загубя такава поръчка. Има и други начини за наказание\", заяви Тръмп.", "date": "2018.10.13", "title": "Тръмп готов да накаже Саудитска Арабия, ако е отговорна за изчезването на журналист"}
{"url": "https://offnews.bg/politika/zdravnoto-ministerstvo-raboti-po-nova-natcionalna-programa-za-donorstv-689890.html", "text": "„От близо месец работим по създаването на нова Национална програма за донорство и Пътна карта към нея. За съжаление ви съобщаваме тази новина в началото на Европейската седмица на донорството и в деня, в който почина млад човек, който не можа да дочака своя шанс за трансплантация“.Това каза заместник-министър Бойко Пенков на брифинг в Мкинистерството на здравеопазването.Той подчерта, че младият мъж е трябвало да пътува в началото на следващата седмица до най-големия трансплантационен център в Рим, където да бъде осъществена консултация за възможностите за трансплантация при неговото състояние. Българските лекари са посочили, че трансплантация е била невъзможна поради наличие на редица противопоказания.„Проблемът с донорството е сериозен. От началото на 2018-та година, след присъединяването на 115 държави на декларация срещу трафика на органи и трансплантационен туризъм, все повече европейски държави отказват достъпа на чужди пациенти до своите трансплантационни центрове и програми“, обясни д-р Пенков.Това е причината осемте страни-пълноправни членки на Евротрансплант – Германия, Австрия, Белгия, Холандия, Словакия, Хърватия, Люксембург и Унгария – да отказват трансплантация на български пациенти. За да може наши съграждани, нуждаещи се от трансплантация, да бъдат лекувани в тези държави, страната ни трябва да отговаря на критерия десет донора на милион население годишно.„Предизвикателството пред нас е сериозно, затова и усилията ни са насочени, от една страна, към повишаване на донорството, от друга страна, към спешни преговори с международни специалисти в областта на трансплантологията, които да извършват операции у нас и да обучат нашите лекари. Трансплантациите са приоритет и на правителството, и на МЗ, средствата за тях са налични, а в случай на необходимост, ще бъде осигурен и допълнителен ресурс“, заяви още д-р Пенков.Той уточни, че преговорите с международни специалисти са в напреднал етап. Вече бяха извършени първите посещения от чужди лекари, които се запознаха с възможностите на страната ни. Изпълнителният директор на ИАТ д-р Михаил Христов посочи, че от началото на 2018-та досега трупните донори в страната ни са едва десет, а за да можем да отговорим на изискванията за пълноправно членство в Евротрансплант, броят им трябва да се увеличи неколкократно. Д-р Христов подчерта, че според данните за донорството в Европейския съюз България е в дъното на класацията.Набелязаните мерки за насърчаване на донорството включват спешни законодателни и нормативни промени, активна работа с координаторите от центровете по донорство, подготовка на екипи, които у нас да извършват трансплантации, и провеждане на мащабна национална кампания за донорството. Работата по Националната програма и Пътната карта към нея е със срок до шест месеца.", "date": "2018.10.13", "title": "Здравното министерство работи по нова Национална програма за донорство"}
{"url": "https://offnews.bg/obshtestvo/pochina-patcient-chakasht-za-belodrobna-transplantatcia-689886.html", "text": "Починал е 29-годишният Адриан Петков - един от българите, чакащи за белодробна трансплантация, съобщава Нова тв. Младият мъж беше включен в листата от чакащи към Изпълнителната агенция по трансплантации през февруари тази година.В България подобни операции все още не се правят. В момента няма и чужда клиника, където да се изпращат пациентите. Допреди година държавата изпращаше тези пациенти в болница в Австрия. След това договорът изтече. В момента близо 20 души чакат за животоспасяващи операции, които не могат да се правят в България.Днес от Министерството на здравеопазването излязоха с пресконференция по темата. \"Обсъждаме нормативни промени, включително законите във връзка с трансплантациите\", каза зам.-министърът на здравеопазването д-р Бойко Пенков по време на брифинг в Министерство на здравеопазването, предадеТой обясни, че в момента Законът за трансплантации на органи, тъкани и клетки е един \"тюрлю-гювеч\", който обхваща всичко. \"Една от идеите е да го разделим. Да направим специални текстове, които касаят органната трансплантации и да облекчим подзаконовата нормативна база, така че да улесним максимално работата на колегите в мрежата“, заяви д-р Пенков.Според него има дребни неща, които са изключително важни и трябва да се направят бързо, за да се облекчи работата на всички в системата и да има успехи.На въпрос дали ще се закрие Агенцията по трансплантации, д-р Пенков обясни, че се обсъжда оптимизация на работа, а не да се закрива дейност. По думите му страната ни изпуска донори поради отказ на близки.\"Има проблеми в организацията и негативно отношение към донорството от страна на хората\", допълни заместникминистърът.", "date": "2018.10.13", "title": "Почина пациент, чакащ за белодробна трансплантация"}
{"url": "https://offnews.bg/112/otkriha-trup-na-izcheznala-zhena-kraj-sliven-689891.html", "text": "Жена от дома за възрастни хора с умствена изостаналост \"Качулка\" край Сливен е открита мъртва в гориста местност, съобщава БТА, която цитира говорителя на Областната дирекция на МВР в Сливен Първолета Мандинска.28-годишната жена е била обявена за издирване на 16 септември, а е открита от ловци на 6 октомври в гориста местност край село Градско. По тялото й няма следи от насилие, според съдебния лекар. Жената от сливенското село Жельо войвода е била болна от епилепсия, съобщи директорът на дома Злати Стоянов. Тя не за пръв път изчезвала от институцията.Били сформирани и отряди за издирване, но претърсването на района не дало резултат. За инцидента били уведомени и близките на починалата. Селище \"Качулка\" се намира на 28 км от град Сливен и е специализирана институция за възрастни с умствена изостаналост. Движението на потребителите на заведението е свободно. Образувано е досъдебно производство.", "date": "2018.10.13", "title": "Откриха труп на изчезнала жена край Сливен"}
{"url": "https://offnews.bg/futbol/balgaria-obarna-kipar-i-prodalzhava-da-bade-nepobedima-v-ligata-na-nat-689897.html", "text": "Показахме характер! България победи Кипър с 2:1 в двубой от Лига С, Група 3 на турнира Лига на нациите, игран на стадион \"Васил Левски\". Точни за \"лъвовете\" бяха Кирил Десподов и Тодор Неделев. И двамата се разписаха през вторите 45 минути, след като преди почивката националите ни изоставаха в резултата с гол на Кастанос.България излезе единствено за победата в този мач, но въпреки че \"трикольорите\" победиха Кипър, трябва да се отбележи, че допуснаха твърде груби грешки в средата на терена и в защита. Все пак футболистите на селекционера Петър Хубчев демонстрираха воля за победа и вече имат пълен актив от девет точки, след като победиха Словения и Норвегия в предишните си мачове. Кипърците имат една победа и са с три пункта.Така България ще чака с приповдигнато настроение за трудното си гостуване на Норвегия след три дни в Осло.", "date": "2018.10.13", "title": "България обърна Кипър и продължава да бъде непобедима в Лигата на нациите"}
{"url": "https://offnews.bg/politika/ninova-prizova-stolichnata-obshtina-da-napravi-vsichko-vazmozhno-za-d-689879.html", "text": "Лидерът на БСП Корнелия Нинова призовава столичния кмет Йорданка Фандъкова да направи всичко възможно общината да придобие собствеността на къщата на Яворов. По-рано днес се разбра, че  обяви за продан къщата музей на поета Пейо Яворов на столичната улица \"Раковски \"136. Фандъкова пък обяви, че общината или държавата може да придобият къщата.Според Нинова общината може да предостави сградата за ползване на Съюза на българските писатели и това място да не пустее и да не се руши, а да се превърне в средище на българщината и духовността.Жените- социалистки от град София също призоваха Фандъкова общината да участва в търга и да закупи имота. Те настояват общинските съветници да внесат такова предложение в комисията по култура.\"Къщата- музей на Пейо Яворов е паметник на културата. Яворов е един от най-ярките  символи на българската култура и духовност\", каза още лидерът на БСП Корнелия Нинова.", "date": "2018.10.13", "title": "Нинова призова Столичната община да направи всичко възможно, за да придобие къщата на Яворов"}
{"url": "https://offnews.bg/futbol/trenior-v-tcska-otide-na-stazh-v-barselona-689880.html", "text": "Кондиционният треньор на ЦСКА Кирил Динчев замина за Барселона, където ще премине обучение, съобщава официалният сайт на \"червените\".Каталунският гранд вече има университет, който предлага специализации в различни сфери и Динчев ще изкара курс за кондиционна подготовка с трайност между 4 и 6 месеца.Той ще пътува до испанския град за няколко практически изпита и след като изкара курса, ще получи лиценз за завършена специализация по кондиционна подготовка.Сред лекторите е един от треньорите на Барселона в тази област, както и Майкъл Бойл, който е сред доайените в сферата и изнася лекции в цял свят. Заедно с Динчев, курса минават и млади специалисти от много водещи европейски клубове.", "date": "2018.10.13", "title": "Треньор в ЦСКА отиде на стаж в Барселона"}
{"url": "https://offnews.bg/temida/izvirvaniat-anton-stanoev-birmata-se-predade-v-spetcprokuraturata-689892.html", "text": "Издирваният от Интерпол Антон Станоев, известен като Средната Бирма, се е предал в Специализираната прокуратура с адвокат, а днес съдът му е наложил и постоянен арест, съобщи \"24 часа\".Той бе обвинен задочно за участие в престъпна група за производство на нелегални цигари. Според прокуратурата освен Антон в бандата попадат баща му Евлоги Станоев-Голямата Бирма, брат му Георги и други шестима. Обвинението гласи, че Бирмите стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско).По груби сметки на разследването месечният оборот от фабриките бил около 10 млн. лв. На 24 август, когато се проведе първата акция, разследващите иззеха 42 тона тютюн и над 50 хил. кутии цигари.Снимката на Антон Станоев беше публикувана преди няколко дни в публичния сайт на Интерпол. Това не означава, че досега той не е бил издирван с червена бюлетина, обясниха експерти. И подчертаха, че снимките на всички издирвани са видими на служебния сайт на международната организация, а когато се прецени, че търсените са свръхопасни, чак тогава снимките им се появяват на публичния сайт на Интерпол.Все още продължава издирването на Евлоги Станоев-баща и на сина му Георги-Малката Бирма.", "date": "2018.10.13", "title": "Извирваният Антон Станоев - Бирмата се предаде в спецпрокуратурата"}
{"url": "https://offnews.bg/futbol/levski-puska-vhod-svoboden-za-kontrolata-s-loko-sf-689865.html", "text": "Треньорът на Левски Славиша Стоянович ще даде шанс на играчи, които играят по-рядко, в днешната контрола срещу Локомотив София на \"Герена\".Двубоят е от 17 часа, а за феновете ще бъде отворен само Сектор \"А\". Входът е свободен, а от клуба призоваха феновете да се възползват от този шанс. Левски излиза без националите Иван Горанов, Николай Кръстев и исландеца Холмар Ейолфсон, които имат ангажименти покрай Лигата на нациите.Срещата пропускат също Габриел Обертан, Паулиньо и Серджиу Буш, които се оплакват от травми и се пазят за гостуването на шампиона Лудогорец.Стоянович може да даде почивка и на други от титулярите, но ще даде шанс да го впечатлят на Луан Виана и Луи Нганиони, които все още чакат своя дебют. Мачът е важен и за Филипе Нашименто, който иска да докаже на Стоянович, че има място сред титулярите. В контролата ще вземат участие и Нуно Рейш и Богдан Вашчук.", "date": "2018.10.13", "title": "Левски пуска вход свободен за контролата с Локо Сф"}
{"url": "https://offnews.bg/112/pozhar-izbuhna-v-stolichno-zavedenie-689895.html", "text": "Столични огнеборци гасят пожар, обхванал покривна конструкция на заведение на бул. „Евлоги Георгиев\" , съобщиха от МВР.Сигнал за инцидента е подаден към 19.45 часа тази вечер. На място веднага са изпратени екипи на пожарната.Районът е отцепен от полицейски сили, посетителите на заведението са евакуирани. По първоначални данни няма пострадали хора. Гасителните действия продължават и в момента, огънят е обхванал покривната конструкция на ресторанта. Тепърва ще се изясняват и причините за възникналия инцидент.", "date": "2018.10.13", "title": "Пожар избухна в столично заведение"}
{"url": "https://offnews.bg/sviat/melania-tramp-otreche-sluhovete-za-izvanbrachni-vrazki-na-sapruga-%d1%9d-d-689864.html", "text": "Първата дама на САЩ Мелания Тръмп отрече в телевизионно интервю да има напрежение в брака ѝ заради спекулациите за извънбрачни връзки на президента. По думите на Мелания тези твърдения не представляват \"притеснения или фокус\" за нея, защото имала по-важна работа.Пред ABC News тя обаче призна, че цялата ситуация не е приятна са нея. Попитана дали обича съпруга си, първата дама отговори: \"Да, ние сме окей.\"Въпреки изявленията на няколко жени, сред които бивш модел на Плейбой и бивша порно актриса,  Доналд Тръмп отрича да е имал извънбрачни афери.\"Аз съм майка и първа дама. Имам много по-важна работа. Знам кое е вярно и кое не\", отговори Мелания.", "date": "2018.10.13", "title": "Мелания Тръмп отрече слуховете за извънбрачни връзки на съпруга ѝ да вредят на брака им"}
{"url": "https://offnews.bg/tehnologii/gigantat-sega-shte-otvori-tcentar-u-nas-689867.html", "text": "Световната технологична компания SEGA, производител на популярни видеоигри, ще отвори център у нас.Гигантът планира да изгради студио за QA (Quality Assurance) в София, съобщава специализиранията сайт GamesIndustry.biz.То ще е подразделение на SEGA Europe. В момента студиото е разположено в Лондон. Прехвърлянето му у нас ще се осъществи в рамките на следващите две години. Очаква се откриването да е през юни 2020. По думите на президента на компанията за Европа Гари Дейл това решение не е продиктувано от Брекзит. За него е повлиял фактът, че България се превръща в лидер в бизнеса с развиване на информационни технологии, добавя изданието.“България е европейски лидер в развитието на IT, седалище е на едни от най-именитите компании в сектора като IMB и Hewlett-Packard и има своя история в технологиите и иновациите. Представлява перфектното място за отваряне на представителство с капацитет за разширяване\", казва Дейл.Sega Holdings, известна също и като Sega Corporation, Sega Enterprises, Service Games или SEGA, е международна компания, разработвала и произвеждала видеоигри и оборудване за тях от 1983. Сред най-известните ѝ видеоигри е Sonic.", "date": "2018.10.13", "title": "Гигантът SEGA ще отвори център у нас"}
{"url": "https://offnews.bg/futbol/zuma-za-natcionalnia-otbor-krakata-triabva-da-se-prostirat-spored-che-689870.html", "text": "Футболната легенда Христо Бонев даде мнението си за предстоящия мач с Кипър в Лигата на нациите, който е днес на националния стадион \"Васил Левски\". Според Зума родните футболисти все още са далеч от европейския футбол и феновете не трябвад да очакват много от тях.\"В последните години кипърският футбол, най-вече на клубно ниво, се представя доста по-добре спрямо това, което беше преди 15-20 лета. Това се дължи най-вече на чужденците, които играят в тамошните отбори.Някои от тях бяха и натурализирани за националния им отбор. Покрай тях израснаха и много добри млади кипърски футболисти. Затова нашите момчета трябва да имат едно наум с противника и да не го подценяват по никакъв начин. Трябва да се раздадат на сто процента, за да не съжаляват след мача.Лигата на нациите дава добра възможност за класиране на европейското първенство и трябва максимално да се възползваме от турнира. Краката обаче трябва да се простират според чергата.Ние още сме много далеч от големия европейски футбол и затова привържениците не бива да имат и чак толкова големи очаквания. Бавно и полека вървим нагоре\", каза Бонев пред \"Тема Спорт\".", "date": "2018.10.13", "title": "Зума за националния отбор: Краката трябва да се простират според чергата"}
{"url": "https://offnews.bg/obshtestvo/izlozhenie-na-minerali-fosili-i-skapotcenni-kamani-v-muzeia-zemiata-689869.html", "text": "ХХVIII Софийско изложение на минерали, фосили и скъпоценни камъни се провежда на 12-14 октовмври в музея \"Земята и хората\" в София, в рамките на традиционните Дни на минералите.Участват над 60 изложители от нашата страна, Армения, Македония, Украйна, Полша, Сърбия и Румъния - фирми и колекционери на минерали, фосили (вкаменелости) и скъпоценни камъни, авторски изделия с минерали, природни картини, сувенири. Ще участва колекционер на метеорити, намерени на различни места по света. На изложението ще присъстват Минно-геоложкият университет „Св. Иван Рилски” и Нов Български университет.Посетителите могат да видят и да си купят обработени скъпоценни и декоративни камъни, разнообразни изделия от тях. За колекционерите ще се предлагат минерали от български находища, редки и екзотични минерали - образци с изключителна класа от цял свят, от световноизвестни и наскоро открити находища в: Южна Африка, Мозамбик, Заир, Намибия, Малави, Мадагаскар, Танзания, Мароко, Индия, Пакистан, Русия, Боливия, Конго, Бразилия, Мексико, Австралия, Англия, Индонезия, Доминиканската република.Традиционно на октомврийските изложения се провеждат конкурси за определяне на: „Най-добър минерален образец”, „Най-добър минерален образец от България - съвместно с Клуб на лапидарите в България и „Най-добро художествено изделие от минерал или най-добър фасетиран камък”. На отличилите се участници в конкурсите ще бъде връчен почетен диплом в 13.00 часа на 8 октомври (събота).На 13 и 14 (събота и неделя) ще се правят демонстрации за промиване на злато от речен пясък за децата. Малките посетители ще могат да видят под лупа изключително пъстрата мозайка от разноцветни минерали, съдържащи се в речните пясъци. А ако късметът ги е споходил – ще се сдобият и със златна частица. Най-успешно представилите се участници ще получат награди от образователния телевизионен канал Da Vinci Learning.Входът за музея е с билети от 1 лев за деца и възрастни. Работното време е от 10.00 до 19.00 часа.", "date": "2018.10.13", "title": "Изложение на минерали, фосили и скъпоценни камъни в музея 'Земята и хората'"}
{"url": "https://offnews.bg/obshtestvo/posetete-dnite-na-astronomiata-v-observatoriata-na-su-689866.html", "text": "Астрономическата обсерватория на Софийския университет „Св. Климент Охридски“ по традиция ще се включи с разнообразна програма за малки и големи в световните дни на астрономията.От 16.00 до 22.00 часа днес, при ясно небе, са предвидени наблюдения на Слънцето, Луната и Марс с няколко телескопа. Най-малките ще могат да посетят Детския кът на Space Academy. Всички посетители на обсерваторията в Борисовата градина в столицата ще имат възможност да разгледат най-старата обсерватория в България и да научат повече за научните и образователни дейности на катедра „Астрономия“ във Физическия факултет на Софийския университет от специално подредена изложба.Малки и големи ще могат да задават въпросите си на астрономите в Университетската обсерватория, съобщиха от университета. Предвидени са и следните кратки популярни лекции на достъпен език: Представяне на Космическата академия за деца Space Academy (Тихомир Димитров, магистър-астроном - „Астрономия и популяризация на астрономията“); История на астрономията през последния век (Георги Максимов, студент-магистър по „Астрономия и популяризация на астрономията“); Пътуване до Марс (Тихомир Димитров, магистър-астроном - „Астрономия и популяризация на астрономията“); Покоряване на Космоса (Людмила Филипова, студент-магистър по „Астрономия и популяризация на астрономията“); Слънчеви и Лунни затъмнения (Ганчо Ганчев, докторант към катедра „Астрономия“); Живот във Вселената: Въпрос на късмет? (Борислав Михайлов, студент-магистър по „Астрономия и популяризация на астрономията“); Тайните на Плутон (Никола Каравасилев, докторант към катедра „Астрономия“); Първи стъпки в астрофотографията (Венцислав Крумов, студент-магистър по „Астрономия и популяризация на астрономията“); Обръщане на полюсите на Земното магнитно поле – риск за живота (Милен Цеков, гл. ас. в катедра „Метеорология и геофизика“).", "date": "2018.10.13", "title": "Посетете Дните на астрономията в обсерваторията на СУ"}
{"url": "https://offnews.bg/politika/porozhanov-darzhavata-shte-poeme-polovinata-ot-razhodite-na-malki-man-689882.html", "text": "До дни държавата ще информира Европейската комисия (ЕК) за намерението си да окаже помощ на малки мандри и кланици с поемане на 50% от разходите.Това съобщи министърът на земеделието Румен Порожанов при откриването на специализирано изложение в Раковски, съобщиха от МЗХГ.Очаква до около 2 месеца да бъдат изготвени правилата за участие в схемата и тя за започне да функционира. Целта е да се подпомогнат малки и средни фермери и организации на производителите да преработват и реализират сами продукцията си.Министърът припомни, че в новия европейски бюджет след 2020 г. за българските земеделци няма да има намаление.“Подобни животновъдни изложения като това в Раковски са обречени на успех при съчетанието на животни с традиционните храни и прекрасното вино от Пловдивския регион. Министерството винаги ще подпомага подобни събития”, заяви още министър Порожанов.В откриването на изложението участваха и еврокомисарят по цифровата икономика и общество Мария Габриел и евродепутатът Владимир Уручев. В програмата му е предвидена и конференция за новите технологии в животновъдството.“Това е симбиоза и превлъпъщение на традиции и поглед към бъдещето. Новите технологии не са в противоречие с традиционните отрасли като земеделието“, каза Мария Габриел.", "date": "2018.10.13", "title": "Порожанов: Държавата ще поеме половината от разходите на малки мандри и кланици"}
{"url": "https://offnews.bg/sviat/nova-sreshta-na-tramp-i-kim-chen-un-predstoi-do-mesetci-689859.html", "text": "Втората среща между президента на САЩ Доналд Тръмп и севернокорейския лидер Ким Чен-ун може да се състои в следващите няколко месеца., заяви в излъчено вчера интервю съветникът на Тръмп по националната сигурност Джон Болтън, цитиран от БТА.В интервю по радиото за предаването на американския журналист Хю Хюит Болтън каза, че очаква срещата да се състои \"по някое време в следващите няколко месеца\", но допълни, че остава да се види дали дипломатическите усилия да бъде убеден Пхенян да се откаже от ядрените оръжия ще се увенчаят с успех.\"Президентът остави вратата отворена за Северна Корея\", каза той. \"Те трябва да се разоръжат напълно и безвъзвратно. И ако го направят и минат през тази врата, то бъдещето за севернокорейския народ може да е много по-различно\", добави Болтън.В интервюто той обеща и още по-голямо втвърдяване на подхода на правителството на Тръмп към Китай.Болтън заяви, че \"поведението на Пекин трябва да бъде коригирано в сферата на търговията, както и в международната, военната и политическата сфера\".", "date": "2018.10.13", "title": "Нова среща на Тръмп и Ким Чен Ун предстои до месеци"}
{"url": "https://offnews.bg/liubov-i-seks/kralskata-svatba-v-snimki-689858.html", "text": "Дворецът Кенсингтън сподели в профилите си в социалните мрежи някои от най-впечатляващите кадри от кралската сватба на принцеса Юджини, внучка на Елизабет Втора, с Джак Бруксбанк.Престолонаследникът принц Уилям, съпругата му Кейт Мидълтън, принц Хари и Меган Маркъл бяха сред гостите на церемонията. Наследниците на Кейт и Уилям - принц Джордж и принцеса Шарлот - бяха сред шаферите на младоженците.", "date": "2018.10.13", "title": "Кралската сватба в снимки"}
{"url": "https://offnews.bg/futbol/bosat-na-iuventus-sravni-ronaldo-sas-supergeroj-689881.html", "text": "Президентът на Ювентус Андреа Аниели даде подкрепата си на Кристиано Роналдо, който преживява трудни времена заради обвинения в изнасилване.Шефът на торинци сподели колко е признателен на португалеца за решението да облече екипа на \"бианконерите\" след близо десет фантастични сезона в Реал Мадрид.\"С идването му феновете ни се увеличиха. Кристиано популяризира не само Ювентус, но и италианския футбол като цяло. Продажбата на телевизионни права върви добре.Децата по света обичат да гледат супергерои, а Кристиано е именно такъв. Все пак обаче той не е Ювентус. Ние сме отбор, в който Кристиано е черешката на тортата\", коментира Аниели.Роналдо стана част от \"бианконерите\" след Мондиал 2018, като Ювентус плати за трансфера му 112 милиона евро.", "date": "2018.10.13", "title": "Босът на Ювентус сравни Роналдо със супергерой"}
{"url": "https://offnews.bg/obshtestvo/chsi-obiavi-za-prodan-kashtata-muzej-na-iavorov-689872.html", "text": "Частен съдебен изпълнител обяви за продан къщата музей на поета Пейо Яворов на столичната улица Раковски 136.Обявата е публикувана на 11 октомври. Обявената цена е 1 628 758.08 лв.От обявлението става ясно, че търгът ще бъде отворен на 15 октомври и затворен на 15 ноември.Къщата е частна собственост и е с много финансови тежести. Заради тях се стига до публичната продан. Имотът е на три етажа с обща площ 297 кв. м.В емблематичната къща поетът живее от ноември 1912 г. до трагичната нощ на 30 ноември 1913 г. заедно със съпругата си Лора Каравелова. От 1963 г. къщата функционира като музей, съхраняващ ценни сбирки от ръкописи, оригинални фотографии, личната библиотека на поета, първите му издания с автографи, оръжейната му колекция. Лични вещи на Пейо Яворов, Мина Тодорова, и Лора Каравелова, живописни платна, графични листове и произведения на пластичното изкуство от бележити български творци.", "date": "2018.10.13", "title": "ЧСИ обяви за продан къщата музей на Яворов"}
{"url": "https://offnews.bg/sviat/pastorat-chijto-arest-izpravi-turtcia-sreshtu-sasht-se-pribira-u-dom-689871.html", "text": "Американският пастор Андрю Брънсън, чието задържане в Турция предизвика криза между Анкара и Вашингтон, пристигна рано днес в Германия с военен полет от Измир, предаде БТА.Американският посланик в Германия Ричард Гренел публикува в Туитър своя снимка заедно с пастора на летището във военновъздушната база Рамщайн.\"Приветствах пастор Брънсън и неговата съпруга в Германия при тяхното спиране за презареждане. Той си е почти у дома, благодарение на Доналд Тръмп. Когато го посрещнах с американския флаг, той веднага го целуна\", написа посланик Гренел.Вчера турски съд отмени домашния арест на пастора и вдигна наложената му забрана за пътуване, с което приключи неговото задържане в Турция. Брънсън бе арестуван преди две години по обвинения в шпионаж и тероризъм.Американският президент Доналд Тръмп потвърди освобождаването на Брънсън в Туитър. Тръмп заяви, че пасторът ще посети Овалния кабинет и допълни, че се надява той да е в добро здраве. Американският президент отрече да е сключвал сделка за освобождаването на Брънсън.Адвокатът на пастора Исмаил Джем Халавурт заяви пред турски медии, че Брънсън и съпругата му Норин ще останат два дни в Германия преди да отлетят за САЩ. Но говорител на Белия дом каза, че се очаква пасторът да пристигне във военновъздушната база \"Андрюс\" край Вашингтон в събота по обед.Петдесетгодишният пастор бе задържан през октомври 2016 г. и арестуван през декември. Той бе обвинен във връзки с движението на ислямския проповедник Фетхуллах Гюлен, който живее в изгнание в САЩ и когото Турция обвинява за осуетения преврат през юли 2016 г.Брънсън пристигнал в Турция през 1993 г. и заедно със съпругата си ръководил в Измир църквата Възкресение. Той бе обвинен също във връзки с поставената извън закона Кюрдска работническа партия (ПКК), която е обявена за терористична организация от Турция, САЩ и ЕС. Прокурорът искаше присъда от 35 години затвор за пастора, но вчера намали искането до 10 години затвор по обвинение в подкрепа на терористична организация без да членува в нея. Прокурорът поиска също домашния арест и забраната за пътуване на пастора да бъдат отменени. В крайна сметка Брънсън бе осъден на три години, един месец и 15 дни затвор, но бе освободен заради времето, което е прекарал зад решетките.Неговият адвокат каза, че Брънсън е бил отведен у дома си в Измир, а електронното устройство на глезена му е било отстранено. Пасторът е напуснал Турция заради рискове за сигурността му.\"Той е човек, който обича Турция и искаше да остане тук. Но сега трябва да напусне. Това, разбира се, го натъжава\", добави адвокатът.Американски медии съобщиха, че Белият дом е постигнал \"тайно споразумение\" с Анкара, според което Брънсън ще бъде освободен и някои обвинения срещу него - свалени, в замяна на облекчаване на икономическия натиск върху Турция. По-рано в туит американският президент Доналд Тръмп посочи, че неговата администрация е работила усилено по случая на пастора, но не даде други подробности.Когато бе запитан дали американските санкции срещу Турция могат да бъдат отменени в замяна на освобождаването на Брънсън, Тръмп заяви, че не е сключвана сделка за свободата на пастора, допълва Ройтерс. \"Няма сключена никаква сделка. Няма сделка. Но ние сме много щастливи да си го върнем и той да е в добра форма\", заяви Тръмп пред журналисти в Синсинати.По време на задържането на пастора Турция и САЩ си наложиха взаимно санкции и мита върху износа. Безизходицата доведе до валутна криза в Турция, посочва ДПА.Отношенията между двете съюзнички в НАТО са обтегнати също заради американската подкрепа за кюрдските бунтовници в Северна Сирия, плановете на Турция да закупи руска ракетна система и осъждането в САЩ на ръководен кадър на турска държавна банка по дело за заобикаляне на санкциите срещу Иран. Освобождаването на пастор Брънсън ще намали напрежението, но политически анализатори отбелязват, че остават много нерешени въпроси, отбелязва Ройтерс.Вниманието сега може да бъде насочено към съдбата на бивш учен от НАСА, който е с турско и американско гражданство и който се намира в затвор в Турция по обвинения в тероризъм. Освен това са задържани и трима местни служители на американското консулство.\"Ние се надяваме, че турското правителство бързо ще освободи и останалите задържани американски граждани и местни служители на Държавния департамент\", посочи в Туитър американският държавен секретар Майк Помпейо. Анкара пък настоява за екстрадицията на Фетхуллах Гюлен. Ислямският проповедник, който живее в САЩ от 1999 г., отрича да има нещо общо с опита за преврат в Турция.", "date": "2018.10.13", "title": "Пасторът, чийто арест изправи Турция срещу САЩ, се прибира у дома"}
{"url": "https://offnews.bg/tenis/federer-ne-moga-da-se-sravniavam-s-agasi-i-sampras-689868.html", "text": "Швейцарската легенда в мъжкия тенис Роджър Федерер е модел за подражание не само на корта, но и извън него. Маестрото сподели, че се опитва да работи за имиджа на спорта и гледа да е пример за децата.\"Изглежда, че хората ме харесват, което е добре за мен. Много от тях казват, че имам съвършенна игра. Да, хубаво ми е да чуя такива неща за себе си, не го отричам. На всеки би му било. По време на кариерата ми съм получавал наистина много похвали.Това не е нещо ново за мен. Не мога да се сравнявам със Сампрас и Агаси по простата причина, че не ги познавам толкова отблизо. Не знам какви са техните характери. Това са наистина много далечни сравнения.Очевидно е обаче, че по време на техните кариери те имаха различна игра от моята. Да, и тримата имаме отлични кариери, но начинът по който те играха, докато бяха действащи тенисисти, бе съвсем различен от този по който играя аз в момента.Винаги съм се опитвал да бъда пример за децата, да бъда модел за подражание. Мисля, че това е много важно нещо. Така, че си мисля, че върша правилните неща както на корта, така и извън него. Важно е тениса да има добър имидж\", каза Федерер.Швейцарецът продължи защитата на титлата си в Шанхай с труден успех над Кей Нишикори. Маестрото изигра мача на много високо ниво и спечели с 6:4 7:6(4) след двучасова битка.На полуфинал Федерер ще се изправи срещу Борна Чорич, който елиминира Матю Ебдън със 7:5 6:4.", "date": "2018.10.13", "title": "Федерер: Не мога да се сравнявам с Агаси и Сампрас"}
{"url": "https://offnews.bg/sviat/16-sa-zhertvite-na-uragana-majkal-v-sasht-689857.html", "text": "Броят на жертвите в САЩ от урагана Майкъл стана 16, съобщиха американските власти, цитирани от БТА. Спасителните екипи започнаха да претърсват най-тежко засегнатите места във Флорида, а достъпът до тях е почти невъзможен заради опустошенията, предаде Ройтерс.Открити са още трима загинали в Мариана, в окръг Джаксън, Флорида, съобщи на пресконференция местен шериф.Очаква се броят на загиналите да нарасне още, защото все още няма съобщения за загинали от крайбрежните населени места като Мексико Бийч, Порт Сейнт Джо и Панама (Флорида), които понесоха най-тежката част от бурята. \"Спасителите засега не могат да претърсят щателно там\", заяви представител на властите в щата Флорида.Екипи се опитват да проправят път през отломките с булдозери и друга тежка техника, за да могат спасителите да претърсват развалините с кучета, а от въздуха в издирвателните дейности участват безпилотни летателни апарати и хеликоптери \"Блекхок\".Властите във Флорида обобщиха, че от идването на Майкъл по-рано през седмицата са спасили близо 200 души и са проверили 25 000 сгради.Губернаторът на Флорида Рик Скот отвори официалната си резиденция в Талахаси за служителите на щатската полиция, отиващи към най-тежко засегнатите райони от Майкъл.В Северна Каролина разчистват щетите след урагана. Възстановява се електозахранването на 460 000 жилища и предприятия и се работи за отварянето на 360 пътни артерии, блокирани основно от дървета, отломки и стълбове.  Компанията \"Уолт Дисни\" ще дари 1 милион долара за ликвидиране на последствията от Майкъл.", "date": "2018.10.13", "title": "16 са жертвите на урагана Майкъл в САЩ"}
{"url": "https://offnews.bg/obshtestvo/dzhambazki-smianata-na-vremeto-da-e-ednakva-za-tciala-evropa-689876.html", "text": "Смяната на времето трябва да е еднаква за Европа, коментира евродепутатът от ВМРО Ангел Джамбазки.\"Единствената правилна логика ме води към този извод. А кое време точно ще бъде избрано – „лятното“ или „зимното“, е тема, върху която е необходимо да разсъждават само и единствено лекарите, психолозите и икономистите. Всички други интерпретации, анкети, референдуми, лични чувства и страсти са не само излишни - те могат да се окажат и вредни за държавите членки на ЕС, за здравето на хората и икономиките в тези страни, аргументира се евродепутатът.Представете си, че ние приемем „лятното“ време, каквато е и обществената нагласа, Румъния реши, че иска на „зимното“, а Гърция също на „лятното“. Сърбия и Македония така или иначе са на различно от нас – и какво става на Балканите, пита в позицията си Джамбазки. Земеделците искат на „лятното“, защото така е изгодно за земеделието, производителите също, защото работният ден може да започва от по-рано. Родителите и учителите обаче не са съгласни – искат „зимното“ време. Така децата и преподавателите ще отиват на работа по светло, а не „в тъмни доби“. Лекарите, обаче, правят съвсем други изводи и по двете теории. Заради една инициатива, която е в полза на гражданите на Съюза, но не беше добре обмислена от председателя на ЕК, се създават излишни междуособици. Нужно е не да се правят референдуми, седенки и тематични викторини, а задълбочен анализ от лекари, икономисти и психолози кое точно ще е най-доброто за хората и икономиките на държавите и ЕС, доплъва евродепутатът Джамбазки.ЕК даде на всяка страна членка да реши дали да приеме лятното или зимното часово време. Няма вариант да се запази досегашната смяна на времето.Обобщените резултати от официалното допитване на правителството сред гражданите у нас показа, че от гласувалите около 16 000 души 47,7% искат зимното часово време, 31,9 - лятното, а 20,4% са отговорили, че не могат да преценят. Решението на България още не е официално обявено.", "date": "2018.10.13", "title": "Джамбазки: Смяната на времето да е еднаква за цяла Европа"}
{"url": "https://offnews.bg/futbol/bivsh-iurist-na-tcska-dariava-parite-ot-falita-689863.html", "text": "Бившият юрист на ЦСКА Радостин Василев стана първият, който официално обяви, че дарява парите, които има да взема по делото за фалита на старото дружество.В момента, в който получи сумата, той ще я даде на школата на \"червените\", информира \"24 часа\". Феновете призоваха и други, които имат да получават пари, да последват примера му. Очаква се много от парите да бъдат дарени.Най-много от фалиралото дружество има да получава бившият треньор Стойчо Младенов. Покрай плащането се получиха и куриозни ситуации. Бившият международник и култов фен на ЦСКА Илия Илиев е бил призоваван от приятели да върне парите, но в случая става въпрос за съвпадение на имената с друг бивш служител на \"Армията\".Междувременно един от емблематичните ветерани на ЦСКА Емил Бучински се появи още в петък в офисите на клуба и си купи абонаментна карта за ложата на \"Българска армия\". Той беше обявил, че ако се плати емблемата, ще е първият, който ще се върне на стадиона, и спази думата си.", "date": "2018.10.13", "title": "Бивш юрист на ЦСКА дарява парите от фалита"}
{"url": "https://offnews.bg/leka-atletika/silen-start-za-atletite-ni-v-buenos-ajres-689861.html", "text": "Българските състезатели Валентин Андреев и Яна Копчева започнаха силно участието си в турнира по лека атлетика на Младежките олимпийски игри в Буенос Айрес (Аржентина).В първия етап на дисциплината хвърляне на чук (5 кг) Валентин Андреев се класира втори.16-годишният българин записа 82.29 метра в третия опит и остана на сантиметри от собствения си национален рекорд от 83.09 метра. Андреев, който е европейски вицешампион за юноши до 18 години от Дьор 2018, започна с неуспешен опит, след това постигна 81.11, а в четвъртия опит отново направи фаул. Българинът остана зад световния рекордьор Михайло Кохан (Украйна), който постигна 85.97 метра.Двамата бяха единствените с над 80 метра, а в началото на юли завършиха на първите две места на европейското първенство в Унгария, когато Кохан постави световен рекорд - 87.82 метра. Вторият етап на състезанието е на 15 октомври. За крайното класиране се сумират резултатите от двата най-добри опити на спортистите от двата етапа.При девойките в тласкането на гюле (3 кг) българката Яна Копчева зае шесто място в първата фаза на състезанието. Плевенчанката направи три неуспешни опита, но в четвъртия (последен) постигна 15.41 метра. Българката има личен рекорд от 15.77. Начело след първия етап е Синхуей Ли (Китай) с 18.42 метра.Втората фаза на надпреварата е на 15 октомври. Състезателките ще имат право на още четири опита, след които ще стане ясно крайното класиране в дисциплината.", "date": "2018.10.13", "title": "Силен старт за атлетите ни в Буенос Айрес"}
{"url": "https://offnews.bg/sviat/ubitiat-sauditski-zhurnalist-mozhe-bi-e-zasnel-sobstvenata-si-smart-s-689875.html", "text": "Турското разследване на изчезването на известния саудитски журналист Джамал Хашоги е открило записи, направени с неговия часовник \"Епъл\", които показват, че той е бил измъчван и убит, пише днес турски вестник, цитиран от CNN и БТА.Информацията в проправителственото издание \"Дейли сабах\", която предстои да бъде проверена, бе публикувана, след като делегация от Саудитска Арабия пристигна в Турция за съвместно разследване на изчезването на журналиста, посочва агенцията.\"Моментите, в които Хашоги е разпитван, измъчван и убит, са били записани в паметта на часовника \"Епъл\", пише вестникът и посочва, че часовникът е бил синхронизиран с неговия айфон, който е останал у годеницата му след влизането на Кашоги в консулството на Саудитска Арабия в Истанбул на 2 октомври.Двама високопоставени турски представители заявиха по-рано пред Ройтерс, че журналистът е носел черен часовник \"Епъл\", когато е влязъл в консулството, и че той е бил свързан с мобилния му телефон, останал отвън.Ройтерс посочва, че все още не е ясно дали данните от часовника на Хашоги може да са се прехвърлили на телефона му навън или как следователите биха могли да извлекат данните без да разполагат с часовника.\"Сабах\" се позовава на \"достоверни източници от специален разузнавателен отдел\", според които Хашоги е включил телефона си на запис преди да влезе в консулството. Вестникът твърди, че агенти на саудитското разузнаване са осъзнали след смъртта на журналиста, че телефонът записва и са използвали пръстовия му отпечатък, за да го отключат, като са изтрили някои данни, но не всички. Записите след това са били открити на неговия телефон, твърдят източниците на \"Сабах\".В четвъртък Турция съобщи, че се е договорила със Саудитска Арабия да сформират съвместна работна група, по инициатива на Рияд, за разследване на случая. Същия ден високопоставен член на саудитската кралска династия, принц Халед ал Файсал, е посетил Турция за разговори.Джамал Хашоги е влязъл в саудитското консулство на 2 октомври, за да получи документи за предстоящата му женитба. Саудитски представители твърдят, че скоро след това той е напуснал сградата, но турски официални лица и неговата годеница, която е чакала отвън, казват, че той така и не е излязъл.Турски източници заявиха пред Ройтерс, че според първоначалните оценки на полицията Хашоги, който е отявлен критик на саудитското правителство, е бил убит в консулството. Рияд отхвърли тези твърдения.Саудитският министър на вътрешните работи принц Абдул Азиз бин Сауд определи медийните съобщения за убийство на журналиста като \"лъжи\" и \"безпочвени обвинения\" срещу саудитското правителство, което по думите му \"спазва международното право и конвенции\".Саудитската делегация, която пристигна в Турция в четвъртък, има срещи с турския прокурор, разследващ случая, както и с представители министерството на правосъдието, на вътрешните работи, на полицията и на разузнавателната служба. Във вторник турското външно министерство съобщи, че саудитското консулство в Истанбул ще бъде претърсено в рамките на разследването.", "date": "2018.10.13", "title": "Убитият саудитски журналист може би е заснел собствената си смърт с часовника си"}
{"url": "https://offnews.bg/futbol/lokomotiv-plovdiv-naznachi-nov-direktor-689860.html", "text": "Локомотив (Пловдив) има нов административен директор, пише PlovdivDerby.com. Овакантеният преди около два месеца пост е зает от 32-годишния юрист по професия Тома Цилев.За новия администратор на клуба “черно-бялата” идея не е чужда. Той е фен на Локо, става ясно от профила му във фейсбук. Цилев освен това е страстен планинар, а покорените от него върхове не са един или два, се вижда ясно от снимките му.Тома завършва висшето си образование в Бургаския свободен университет, работил е като юрист в няколо сериозни кантори, включително и в държавна институция.", "date": "2018.10.13", "title": "Локомотив Пловдив назначи нов директор"}
{"url": "https://offnews.bg/horoskop/horoskop-za-13-19-oktomvri-ot-antonia-mechkova-688163.html", "text": "Това 7-дневие е напрегнато, възникват и пречки, и поводи за спорове. Овните да бъдат търпеливи, по Петковден да си отдъхнат, в понеделник им се струпват задачи, а във вторник излишно припират за нови изяви. Ще имате ненадейни делови предложения, а и вашите амбиции не са малки, но в четвъртък е рано да гоните графици и похвали, и стари уговорки и проекти ще носят печалби. Служебно израстване за някои. В личен план май дълго сте се примирявали с нежелани неща, но не е време да бързате и да усложнявате връзките с близки.Периодът е изнервящ, обаче доста от проблемите си ги създавате вие. Телците да бъдат по-грижовни към домашните и личните неща – може да се наложат ремонти, изясняване с близки, а ако работата им е на път, редица задачи вкъщи ще изостанат... От уикенда бъдете бдителни с нови служебни ангажименти и бизнес партньори, за да не се ощетите. В понеделник имате да изяснявате доста детайли в работата, да прокарвате идеи с такт. В четвъртък и петък не се бойте за доходи, а гледайте да се справите прецизно с всичките си задължения.За вас – динамично време, но дали ще бъдете доволни от дела? Група Близнаци да намалят темпото и амбициите си още по Петковден, понеделник носи непредвидени грижи. Разчитайте на подкрепа, има възможност да привлечете влиятелни хора с идеите си или да се впишете в техни проекти. Във вторник и сряда си мерете приказките пред близки, не бива да си разваляте отношенията, не мислете само за своите желания и интереси. В четвъртък и петък няма да споделяте грижи и радости с околните, а и не бива да надценявате постигнато.Следващите дни са хубави, макар че имате куп домашни и служебни задачи. Раците няма да пестят усилия за изпълнението, през уикенда е видно, че няма защо да проявяват припряност. До вторник е важно планът ви за действие да разпределя точно времето и енергията, ако зависите от колеги и партньори – да стиковате начинанията. В сряда резултатите ви радват, но в четвъртък и петък няма да парадирате с тях. Имате си семейни ангажименти, вероятни са грижи около децата. Няма място за съмнения и страхове, така окуражавате и другите.Периодът е богат на празнични поводи, но нека те да не стават причина да пренебрегнете делата, сега в професионалната сфера ви се разкриват добри шансове. Някои Лъвове се поддават на влиянието на близки, познати, колеги, обаче работата през пръсти не им приляга. От понеделник до сряда трябва да покажете и на тях, че съвестният труд носи печалби и утвърждаване, не само възможности да се купонясва до насита. От четвъртък изострете бдителността, попадате на хора, които не споделят вашите принципи. Избягвайте авантюри.Това 7-дневие е добро за ваши делови и лични планове, усилията на мнозина ще бъдат възнаградени с утвърждаване, издигане, печалби... Девите имат и домашни отговорности, с присъщото си старание ще изпълнят и битовите, и професионалните си задължения, а ще подскажат и на близките, че трябва да помагат по-осезаемо в домакинството. От вторник ще отделяте повече време за проучване на информация, контакти с нови хора, но внимавайте да не дразните с придирчивост и амбиции. Петък носи поводи за радост, но в по-тесен кръг...Хубаво 7-дневие, макар че пречките пред плановете ви не са малко. До вторник Везните ще трябва да накарат и околните да се заемат по-сериозно с деловите задачи, и да се помъчат да прокарат новаторските си идеи в екип. Няма да е лесно, но вие имате едно безотказно средство – всеотдайността, с която изпълнявате задачите си, от сряда и другите ще се убедят, че няма труд на вятъра. Доста от знака следва да разчитат на добри печалби и повишение. Вкъщи се радвате на хармония, но сега предпочитате да сте в най-тесен кръг.Тези 7 дни минават под знака на уреждане на куп проблеми – делови, битови, административни, финансови, та се запасете с търпение. Скорпионите не се плашат от трудности и вероятно още по Петковден ще имат план за действие, в понеделник трябва да обърнат повече внимание на партньорствата. Не карайте другите да прибързват, но и не допускайте да се качат на главата ви, желаните промени не могат да дойдат сами. В сряда ви тегли самостоятелна изява, но взаимни услуги с околните са полезни, след време може да прераснат в съюзи.За вас - трудни дни, но те ви разкриват завидни шансове за уреждане на делови и лични проблеми. Стрелците да не се изкушават само от високи постове и горещи авантюри, важно е да правят сериозни промени в изявата си, да усвоят умения, да доказват все по-убедителни професионални и граждански позиции. От понеделник разширявате кръга си на общуване, но и старите приятели ще ви подкрепят, вторник и сряда са доста изнервящи. В четвъртък разчиствате изостанали неща, в петък се радвате на постигнато, заздравени лични връзки. Натоварено 7-дневие, а и вие си добавяте служебни и домашни задачи. Доста Козирози са склонни да поемат задължения на близки и колеги, май е редно да изяснят на околните, че всеки трябва да си гледа работата съвестно. Вашите забележки може да са горчиви или да се видят някому дребнави в понеделник и вторник, в сряда всичко си идва на място. Сътрудничеството ви е резултатно, не се нагърбвайте с решаване на чужди спорове и защита на чужди интереси. Голямата ви грижа е към обичаните, заради тях се отказвате и от развлечения.През тези дни делата тръгват добре, ако нещо е спъвало идеите ви – можете да преборите пречките. От уикенда Водолеите нека влагат подобаваща енергия в работата, в понеделник някои предпочитат самостоятелните изяви, имат нужда и от услуга, съвет. От вторник напасвате взаимодействието с околните, пример сте за уважение към техния принос, за добронамереност и упоритост. Обаче в четвъртък избягвайте поводи за спор, може да ви излъжат да кажете неуместни думи. Любовни изкушения има, ако държите на здрава връзка, подминавайте...Периодът е напрегнат, излишно е да усложнявате проблемите си със спорове и прекалена придирчивост към околните по Петковден. В понеделник Рибите ще стабилизират делови партньорства и така ще преборят спънки пред идеите си. Проясняването на ситуацията започва от сряда, до тогава бъдете по-грижовни и към тонуса си. В четвъртък и петък темпото се ускорява, мнозина точно са обмислили начинанията и ще използват и най-малкия шанс за изява и печалби. Свободните сърца може да се огледат за подходяща половинка, а обвързаните да не се мъчат да налагат воля на партньора, такива победи са кратки, горчиви.", "date": "2018.10.13", "title": "Хороскоп за 13 – 19 октомври от Антония Мечкова"}
{"url": "https://offnews.bg/obshtestvo/referendum-se-provezhda-v-katunitca-689853.html", "text": "Местен референдум за добива на инертни материали се провежда в село Катуница, община Садово.Жителите ще гласуват дали са съгласни или не с добива в землището на селото.Допитването бе иницииране заради решението на Министерския съвет от февруари тази година, което предоставя концесия за добив на инертни материали в находище \"Кацара\".За да бъде валиден референдумът, трябва да гласуват минимум 40 на сто от имащите право на глас жители.", "date": "2018.10.13", "title": "Референдум се провежда в Катуница"}
{"url": "https://offnews.bg/futbol/fifa-spria-pravata-na-spas-delev-za-4-mesetca-689873.html", "text": "Българинът Спас Делев получи жестоко наказание от ФИФА. Нападателят няма да играе футбол за срок от 4 месеца и ще трябва да заплати обезщетение на Берое.Погон Шчечин пък получи забрана да прави трансфери през следващите две години. Причината - нерегламентирано преминаване на футболиста в полския клуб.През 2016 година Делев прекрати договора си с Берое едностранно и премина в Погон като свободен агент. От ФИФА съобщиха, че това се е случило в разрез с разпоредбите за договорна стабилност.Спас Делев и Погон имат право да обжалват. Наказанието им обаче остава в сила дори и да се обжалва в срок. То ще бъде валидно до окончателното решение след обжалването.", "date": "2018.10.13", "title": "ФИФА спря правата на Спас Делев за 4 месеца"}
{"url": "https://offnews.bg/obshtestvo/do-24-gradusa-dnes-iasno-vreme-s-malko-oblatci-689841.html", "text": "Ясно и слънчево време ни чака днес.Температурите в страната ще достигнат 19-24 градуса. За София максималните са 20, прогнозират синоптиците от БАН. Минималните температури ще са между 5 и 10 градуса.Над по-голямата част от страната ще преобладава ясно време. В низините и около водните басейни преди обяд ще се появи облачност.Очакват се слаби, а в Източна България - до умерени ветрове.Слънчевото време със сходни температури ще се запази и в неделя.", "date": "2018.10.13", "title": "До 24 градуса днес, ясно време с малко облаци"}
{"url": "https://offnews.bg/obshtestvo/bivshiat-saprug-na-ubitata-viktoria-da-ne-tarsim-mast-a-da-pomislim-689877.html", "text": "\"Искам този народ да се промени, този народ да спре да мисли за наказания, да спре да мисли за проблемите, да спре да се оплаква, да мрънка\", коментира в интервю за предаването \"Тази събота и неделя\" на  бившият съпруг на убитата Виктория Маринова Свилен Максимов.Той е собственик на телевизията, в която тя работеше - TVN.„Предпочитам да мисля за бъдещето, както трябва да направя, за да продължим това, което Виктория започна. За мен това е най-важното в момента\", каза той. Според него Виктория е показала, че се интересува от социалните теми и от проблемите на хората в затруднено положение и особено на децата. Предаването \"Детектор\", на което тя води само едно издание, пък било създадено да даде гласност на важните теми, за които не се говори достатъчно – като задържането на журналистите от „Биволъ” и тяхното разследване за злоупотреби с европари.„Това е несправедливост, която няма как да бъде поправена, ако всички хора не научат това нещо – и не само да стоят пред телевизора и да гледат, но и да направят нещо по въпроса”, подчерта Максимов.Той призова хората да не търсят мъст, визирайки възможни наказателни акции. \"Мотористите са хора с изключително свободен дух, със санкции няма да ги уплашите. Те по душа са добри хора и ако им обясните, че такива показности и походи в махалите ще доведат само до напрежение, до допълнително насилие, аз съм сигурен, че тези хора ще разберат.\"Според Свилен вариантите в момента пред нашето общество са два:Максимов заяви, че не иска да мисли за арестувания за убийството Северин Красимиров. „Той е някакъв изверг, аз в момента го мразя страшно много, но от друга страна, дори и да го убием с камъни, да го обесим, това няма да ни върне Виктория\", сподели той.", "date": "2018.10.13", "title": "Бившият съпруг на убитата Виктория: Да не търсим мъст, а да помислим как да продължим започнатото от нея"}
{"url": "https://offnews.bg/112/pochina-11-godishnoto-momiche-blasnato-ot-pian-shofior-v-s-tarnak-689856.html", "text": "Почина 11-годишнoто момиче, което бе блъснато от джип на пиян шофьор във врачанското село Търнак, съобщи Нова тв.Трагичната вест е съобщил роднина на малката Сара.Шофьорът, блъснал детето, бе задържан и освободен след 24 часа, което предизвика протести от близки на детето.Инцидентът стана в началото на октомври на улица в селото. Момичето било връхлетяно от джипа, а от сериозните травми изпадна в кома. Въпреки усилията на лекарите, то не е могло да бъде спасено. Веднага след инцидента роднините споделиха, че медиците са ги предупредили да се готвят за най-лошото.59-годишният шофьор е бил с 1.48 промила алкохол в кръвта. По-късно стана ясно, че той е директор във фармацевтична база в селото.", "date": "2018.10.13", "title": "Почина 11-годишното момиче, блъснато от пиян шофьор в с. Търнак"}
{"url": "https://offnews.bg/medii/reporteri-bez-granitci-rano-e-za-zakliuchenia-za-viktoria-sigurnostt-689852.html", "text": "Българското правителство трябва да гарантира сигурността на колегите на убитата журналистка Виктория Маринова, заявява в интервю за програма \"Хоризонт\" на БНР Полин Адес-Мевел, ръководител на бюрото на \"Репортери без граници\" за Европейския съюз - регион Балкани.Според Адес-Мевел е рано за заключения дали убийството на русенската журналистка е свързано с работата ѝ. От организацията акцнетират, че е важно да се провери дали заподозреният за престъплението Северин Красимиров е действал сам или има и други замесени.В разговора Адес-Мевел се връща и към случая с журналистите от \"Биволъ\":\"Ние се чудим защо няма отговор на нашите призиви. Не смятаме, че българските власти положиха усилия да защитят журналистите от сайта \"Биволъ\". Също така в неделя призовахме да се осигури защита на колегите на Виктория Маринова, независимо дали убийството й е свързано с работата ѝ или не.\"За убийството на Виктория Маринова е задържан 21-годишният Северин (Селяйдин) Надеждов Красимиров. Предстои той да бъде екстрадиран от Германия у нас, за да бъде съден.", "date": "2018.10.13", "title": "Репортери без граници: Рано е за заключения за Виктория, сигурнoстта на журналистите да бъде гарантирана"}
{"url": "https://offnews.bg/politika/kmetski-izbori-predstoiat-na-3-mesta-dnes-e-den-za-razmisal-689851.html", "text": "Частични местни избори се провеждат в три населени места в страната днес.В село Столетово, общоина Карлово, Пловдивско, има трима кандидати за кмет: Стефани Тодорова (БСП), Мирослав Колев (ВМРО) и Андрея Радев, издигнат от инициативен комитет.В Бургаското село Орлинци, общшина Средец, на изборите ще се явят досегашният кметски наместник от ГЕРБ Христинка Шопова и Светла Симеонова, издигната от БСП.юВ село Суходол в силистерснката общиа Главиница се явяват Недрет Алил от ДПС и Абедин Рушид, издигнат от ГЕРБ.", "date": "2018.10.13", "title": "Кметски избори предстоят на 3 места, днес е ден за размисъл"}
{"url": "https://offnews.bg/kultura/darzhavata-mozhe-da-otkupi-obiavenata-za-prodan-kashta-na-iavorov-689878.html", "text": "Общината или държавата може да придобият обявената за  къща музей на Пейо Яворов, обяви столичният кмет Йорданка Фандъкова.Тя е разговаряла с премиера и с министъра на културата след като частен съдебен изпълнител обяви къщата за продан. Макар и културен паметник, тя е частен имот.\"Къщата на Яворов трябва да бъде отворена свободно за граждани и пълноценно да изпълнява функцията на музей на един от най-великите български поети. Нашата задача е тя да бъде съхранена като архитектурен паметник, заедно с всички изключително ценни сбирки от ръкописи, книги и вещи на поета Пейо Яворов\", обяви кметицата в своя профил във фейсбук.Тя уточнява, че къщата от десетилетия е частна собственост. \"Поради отказ на собственика да я реставрира и поддържа съм налагала най-високата глоба от 100 хил. лв. Преди години беше направен ремонт на фасадата, по състоянието на конструкцията остава тежко\", пише Йорданка Фандъкова.", "date": "2018.10.13", "title": "Държавата може да откупи обявената за продан къща на Яворов"}
{"url": "https://offnews.bg/politika/bsp-nie-sme-za-tcialostna-reforma-v-zdravnia-sektor-689855.html", "text": "„В момента основният проблем в България е бедността, здравеопазването и липса на перспектива. Има огромна криза в здравеопазването. Не е нормално пациентът да не е в центъра на здравната система. Не може лекарствата ни да са по-скъпи от съседните държави, при положение, че се произвеждат у нас. Във \"Визия за България\" ние предлагаме една цялостна идея и реформа за този сектор.”Това каза пред БНТ зам.-председателят на ПГ на „БСП за България” Драгомир Стойнев по темата за вота на недоверие, искан от левицата за провала на управляващите в здравеопазването.„Министър Ананиев заяви, че ще иска нов модел за здравна реформа, а ни подхвърли една оферта за промяна - от здравноосигурителен модел да минем към застрахователен модел. Тези два модела, като финансиране, не се приемат от никой. Ние изнесохме дебата за вота извън парламента. Срещнахме се със съсловните за сектора организации- на общинските болници, на общопрактикуващите лекари, пациентските организации. Предстоят още срещи. Никой от тях не подкрепя идеите на ГЕРБ за реформи в сектора”, каза Драгомир Стойнев.", "date": "2018.10.13", "title": "БСП: Ние сме за цялостна реформа в здравния сектор"}
