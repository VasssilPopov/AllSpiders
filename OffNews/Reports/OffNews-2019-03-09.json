{"url": "https://offnews.bg/politika/pargov-gerb-dava-na-miutfijstvoto-shto-ne-dade-na-shofiorite-ot-grad-699010.html", "text": "БСП няма как да подкрепя лошите практики на управляващата в момента коалиция. Това заяви председателят на БСП – София Калоян Паргов при участието си в сутрешния блок на телевизия \"Европа \". Той визира приетото от парламента в петък решение да бъдат опростени дълговете на вероизповеданията и в частност на Главното мюфтийство в България.Според Калоян Паргов опрощаването на дълговете на Главното мюфтийство е много лоша практика, тъй като няма никаква гаранция, че след година то няма да натрупа нови задължения, ако продължава да работи по същия начин, както досега.Според председателя на БСП – София министърът на финансите Владислав Горанов е счетоводителят на правителството и борави със счетоводните термини в зависимост от това как му е угодно.Калоян Паргов е категоричен, че БСП няма да се върне в Народното събрание, за да легитимира подобно управление.Според председателя на БСП – София нестандартният ход, който БСП предприе с излизането си от Народното събрание, тревожи много хора.", "date": "2019.03.09", "title": "Паргов: ГЕРБ дава на мютфийството, що не даде на шофьорите от градския транспорт"}
{"url": "https://offnews.bg/ikonomika/demokratite-se-obiaviha-sreshtu-radoslav-milenkov-iskat-konkurs-za-po-699014.html", "text": "Бързото присъединяване на България към Банковия съюз и Еврозоната е стратегически национален приоритет. Неговото постигане обаче зависи от изпълнението на решителни реформи, включително и в практиките, и в персоналния състав на управителните органи на финансовите регулатори – БНБ и КФН, се казва в позиция на Демократична България.Според обединението на ДСБ, Зелените и Да, България оставката на Димитър Костов от поста Подуправител, ръководещ Банковия надзор, както и тази на Председателя на Комисията по финансов надзор, създават възможности персоналният състав на двата регулаторни органа, отговорни за стабилността на финансовата система, да бъде попълнен с подходящи нови личности.От Демократична България смятаме, че изискванията към номинираните за членове на управителните органи на финансовите регулатори лица следва да са: компетентност, независимост, отговорност, прозрачност в действията, безупречна професионална и лична репутация, споделяне на общо европейските ценности и амбицията за бързо членство на България в Банковия съюз и Еврозоната, диалогични и уважавани от сектора личности, разпознаваеми в обществото.Най-добрият начин за постигането на тази цел е изборът на титуляр за позицията да се осъществи чрез публичен конкурс, в който водещи качества да са доказан професионализъм и независимост от властта и от поднадзорните лица. Само така ще гарантираме, че КТБ няма да се повтори, категорични са извънпарламентарните демократи.Според тях номинацията на Радослав Миленков за подуправител на БНБ с ресор „Банков надзор“, показва пореден опит от страна на управляващата коалиция за извършване на зле обмислени назначения в УС на БНБ.Повече от всякога Банков надзор има нужда от независима от властта и проблемните банки личност, която е доказала през годините, че има смелостта да взема решения за оздравяване на сектора, особено когато са в ущърб на олигархията, заявяват от Демократична България.И подчертават, че близостта на г-н Миленков с финансовия министър Горанов и обслужваното от него статукво, са основание за съмнения относно автономността на неговите бъдещи решения.Г-н Миленков показва неспособност да защити публичния интерес в качеството си на Председател на УС на Фонда за гарантиране на влоговете в банките (ФГВБ), който назначава и контролира дейността на синдиците на обявената в несъстоятелност КТБ, категорични са десните.Според тях номинацията на г-н Миленков потвърждава тезата на Демократична България, че процесът на овладяване на финансовите регулатори от кръгове близки до тези, отговорни за присвояването на активите на КТБ, е навлязъл в своя финален етап.Не е случаен фактът, че парламентът даде само три дни за номинация, което показва предварителен сговор около кандидатурата. Тази блиц операция е още една проява на коалицията ГЕРБ-ДПС. Без благословията на Борисов, Цветанов, Доган и съответно без гласовете на депутатите от Герб и ДПС – тази сделка не може да се реализира, заявяват демократите.Те настояват за избора на подуправител на БНБ трябва да има публичен конкурс. Каквато е здравословната практика по целия свят.", "date": "2019.03.09", "title": "Демократите се обявиха срещу Радослав Миленков, искат конкурс за подуправител на БНБ"}
{"url": "https://offnews.bg/futbol/lokomotiv-plovdiv-smachka-dunav-699015.html", "text": "Локомотив Пловдив разби гостуващия Дунав с 4:1 в мач от 25 кръг на Първа лига. Победата за пловдивчани е втора поредна с този резултат, след като преди седмица се разправиха с Берое. Димитър Илиев се разписа на два пъти, а по едно попадение добавиха Един Бахтич и Игор Банович. За гостите Исмаил Иса отбеляза единствения гол.Домакините влязоха по-настървено в срещата и още във втората минута бяха близо до откриване на резултата. Димитър Илиев овладя малко след централния кръг, напредна с топка в крака, но нямаше нужната скорост да излезе очи в очи с Макенджиев. Все пак Илиев успя да стреля, но право във вратаря на \"драконите\".В 14-та минута Анте Аралица остави зад себе си Георги Динков и излезе фронтално сам срещу вратаря, но бе задържан точно пред наказателното поле. Съдията Волен Чинков изненада всички, показвайки само жълт картон на провинилия се футболист.Десет минути по-късно \"смърфовете\" излязоха напред в резултата. Абделхаким Буна свали с глава за Банович, който на свой ред намери Димитър Илиев. Капитанът на Локомотив се справи със съпротивата на Ковачев и отправи удар по земя, който спря в мрежата зад Макенджиев.В 28-та минута реферът Чинков сътвори нов гаф. Ковачев спря с ръка опасна атака на домакините пред наказателното си поле, но това остана незабелязано от съдията. Две минути след това Божидар Васев изведе Исмаил Иса сам срещу Мартин Луков и нападателят на Дунав възстанови равенството. Гостите бяха на прага на пълен обрат в 32-та минута, но Щерев стреля в аут от около 6-7 метра.В 35-та минута Локомотив отново поведе в резултата. Банович намери Бахтич, който стреля изключително точно, за да се озове в прегръдките на съотборниците си. В 42-та минута Аралица отново бе по-бърз от Динков и нахлу по дясното крило, след което върна топката към Димитър Илиев. Последният не овладя добре топката и домакините не успяха да се възползват от ситуацията. В края на полувремето Илиев успя да отбележи второто си попадение в мача, след невероятно изпълнение на пряк свободен удар.През втората част атрактивният футбол липсваше. На два пъти Анте Аралица бе близо до вкарването на четвърти гол, но не съумя да намери път към мрежата на Макенджиев. В първия случай стреля над вратата, а във втория бе спрян от стража на русенци. В заключителните минути на двубоя Локомотив стигна до четвърти гол. В негов автор се превърна направилият страхотен мач Игор Банович.", "date": "2019.03.09", "title": "Локомотив Пловдив смачка Дунав"}
{"url": "https://offnews.bg/futbol/lesni-tri-tochki-vav-veliko-tarnovo-doblizhiha-tcska-do-parvoto-miasto-699019.html", "text": "ЦСКА постигна лесна победа в гостуването на Етър с 3:1 в мач от 25 кръг на Първа лига, който се игра пред над 8000 зрители на стадион \"Ивайло\". Жоржиньо откри резултата в 65-та минута, а четири по-късно Али Соу вкара втори гол за армейците. В 75-та минута домакините намалиха чрез Даниел Младенов в 75-та минута, но в 81-та отново Али Соу сложи точка на спора с второто си попадение в мача. Футболистите на ЦСКА можеха да стигнат и до по-изразителна победа, но Тиаго на два пъти бе спрян от гредите.Наставникът на ЦСКА Любо Пенев изненадващо предпочете Валентин Антов за партньор на Бодуров в отбрана вместо Чорбаджийски, а Джеси остана на пейката за сметка на Жоржиньо.В 3-ата минута феновете на двата отбора почетоха паметта на легендарния български защитник Трифон Иванов с мощни скандирания на неговото име.Първото полувреме не успя да предложи интересни ситуации с изключение на удар встрани от вратата на Черниаускас, отправен от левия бранител на \"болярите\" Крум Стоянов. В 37-та минута Сърмов отправи силен изстрел към \"червената\" врата, но стража на \"армейците\" внимаваше и изби в корнер.В началото на второто полувреме играчите на ЦСКА вдигнаха оборотите и бяха близо до откриване на резултата още в 51-та минута. Тиаго стреля от фал, но топката се спря в напречната греда и излезе в аут. Играчите на Етър започнаха да грешат все по-често и положенията пред вратата им следваха едно след друго. В 63-та минута Кристиан Малинов изведе Соу, но нападателят не уцели топката и тя стана лесна плячка за вратаря Иванов.Две минути по-късно защитата на домакините не успя да се справи с лесна топка и позволи на Соу да овладее топката в собственото им наказателно поле. Той комбинира с непокрития Жоржиньо, който не сгреши очи в очи с Иванов - 1:0 за ЦСКА. Четири минути по-късно гостите ликуваха за втори път след като Али Соу не остави шансове на Иванов с мощен удар под гредата.Етър като по чудо не допусна трети гол преди в 75-та минута да успее да се върне в мача. Центриране отдясно стигна до Батрович, който с глава намери Даниел Младенов, а последния от близко разстояние преодоля Черниаускас. Надеждите им за нещо повече обаче угаснаха още в 81-та минута. Бомбен удар на Тиаго отново се отби от горната греда, но при добавката Али Соу я прати в мрежата и подпечата трите точки за своя отбор.Победата за ЦСКА на този стадион е първа от 1991 година насам. С трите точки актива на \"армейците\" вече е 54, с две по-малко от лидера Лудогорец и три повече от третия Левски, като утре Левски и Лудогорец имат пряк сблъсък", "date": "2019.03.09", "title": "Лесни три точки във Велико Търново доближиха ЦСКА до първото място"}
{"url": "https://offnews.bg/zimni/mikaela-shifrin-s-15-ta-pobeda-v-slaloma-malak-kristalen-globus-i-rek-699011.html", "text": "Американката Микаела Шифрин продължава да властва в алпийските ски и днес спечели поредния слалом в Шплиндеров Млин, Чехия. Шифрин спечели в първия манш, а във втория остана на втора позиция. Тя записа време от 1:38.98 минути, а най-близко до нея бе Уенди Холденер, която изостана на 0.85 секунди. Трета на стълбичката се нареди словачката Петра Вълхова с време от 1:41.01 минути. Победата на Шифрин ѝ осигури малкия кристален глобус, след като поведе с повече от 200 точки в слалома. Американката записа името си в историята и с още един рекорд. С днешната победа, тя стана състезателката с най-много победи в рамките на един сезон, регистрирайки победа номер 15. Предишният рекорд държеше Врени Шнайдер от Швейцария, която постига 14 победи през сезон 1988/1989. Като краен резултат 1:38.98 минути, изпреварвайки с 0.85 стотни швейцарската състезателка Уенди Холденер и 2.3 секунди Петра Влъхова.", "date": "2019.03.09", "title": "Микаела Шифрин с 15-та победа в слалома, малък кристален глобус и рекорд в Шплиндеров Млин"}
{"url": "https://offnews.bg/kultura/galeria-359-otkriva-sezona-s-formatirane-na-otsastvieto-698999.html", "text": "Галерията за съвременно изкуство +359 във Водонапорната кула в София е единствената, която поради спецификата на мястото има ваканция през зимата. Новият сезон се открива на 22 март и ще продължи до края на декември.Изложбеният календар е структуриран около няколко постоянни тематични програми, които ще бъдат следвани и през 2019 година. Първата изложба е част от концепцията Форматиране на отсъствието и представя съвременния визуален артист Георги Георгиев – Jorrras. Проектът „ХОТЕЛ“ създава нов контекст за осмисляне на съдържанието на творческия процес. Авторът превръща работата върху един визуален обект в ритуал, а „ХОТЕЛ“ е обектно обобщение на съвременната криза на възприемане на образа в претоварена информационна среда. В този формат ще се представи и турската авторка Гьонюл Нюоглу (Gonul Nuhoglu). От 07 юни до 07 юли ще бъде показана изложбата й „Корабът на глупците“ . В нея скулптурните обекти, илюстриращи форми на телесно присъствие, създават един различен прочит на света. Лишените от тела усмирителни ризи представят еманация на разпада на личността във време, когато индивидуалните морални императиви се разминават с посланията на политическите режими.В изложбеният календар на галерията през 2019 са включени още програмите - Точка на пресичане и Радиус. Чрез тях се подлагат на проучване широк диапазон от идеи и стратегии в съвременното изкуство. Те са фокусирани върху различни аспекти от работата на съвременния художник не само като артист, но и като куратор, способен сам да създава контекст, който провокира нови гледни точки към собствената му работа. „ Точка на пресичане“ изследва начина, по който функционира творческата колаборация художник – куратор от момента на избора на тема за изложба, през проучване и събиране на информация до създаване на визуалното съдържание. През миналата година показахме проекта на Искра Благоева с куратор Даниела Радева „Коли, дзверове, пейзажи“. През 2019 Искра работи с кураторката Владия Михайлова върху нова тема, а изложбата ще се открие на 3 май и ще може да бъде посетена през целия месец май. Други интересни акценти от годишната програма са изложбата на Албена Баева „Елекронни сънища“ с много силна международа селекция на автори за Радиус (12 юли – 11 август), представянето на артистичния тандем, работещ в Париж, Валентин Стефанов и Нина Ковачева (16 август – 15 септември).", "date": "2019.03.09", "title": "Галерия +359 открива сезона с Форматиране на отсъствието"}
{"url": "https://offnews.bg/obshtestvo/kzp-sanktcionira-neloialna-praktika-na-firma-za-dogrami-699001.html", "text": "Фирма за дограми е сключвала договори с потребители, като предварително е знаела, че няма да е в състояние да изпълни изцяло и в срок поетите от нея ангажименти. Търговецът системно нарушавал задълженията си и не възстановявал на клиентите заплатените от тях суми по сключените и неизпълнени договори. Това съобщи Константин Райков, член на Комисията за защита на потребителите (КЗП), в Новините на TV+ в края на зимния сезон и в навечерието на кампанията за ранни записвания за извършване на такъв тип услуги с отстъпки.Потребителите са били мотивирани от цените на предлаганата от фирмата дограма и сроковете за изпълнение на поръчките, сключвали са договори, а след това икономическите им интереси са съществено увредени, тъй като са заплатили определена сума, а договорът не е изпълнен в уговорения срок.„Конкретният търговец рекламираше и предлагаше услуга по изработка и монтаж на нова дограма. Беше събрал авансово суми от клиенти, като някои от тях се оплакаха и при нас. Причината е, че повече от месец след изтичането на определения в договора срок търговецът не е предприел абсолютно нищо по изпълнението на задълженията си, въпреки предплатените суми”, обясни Райков.В хода на проверките по постъпилите жалби от граждани фирмата е дала пред контролния орган различни обяснения. Например, че някои потребители не са осигурили достъп до обекта в работното време, че на други клиенти дограмата вече е монтирана и те са компенсирани, на трети пък е дадено обещание, че ще им бъдат възстановени заплатените суми. Но документи, удостоверяващи извършени действия във връзка с което и да е от тези твърдения, не са били представени.„След като Комисията недвусмислено доказа, че търговецът е действал по този начин, обяви практиката за нелоялна”, посочи Райков. За подобни нарушения законът предвижда санкция до 30 000 лв.Засегнатите от прилаганата нелоялна практика потребители, могат да се възползват от влязлата в сила Заповед № 920/19.11.2018 г. на КЗП и да поискат разваляне на договора с търговеца. Те имат право и да претендират за обезщетение по общия ред. Правото да се иска обезщетение се погасява в срок 5 години от влизането в сила на заповедта.„Предупреждаваме отново потребителите да внимават, когато сключват договори за различни услуги, включително и за изработка на дограми”, обърна внимание Райков.", "date": "2019.03.09", "title": "КЗП санкционира нелоялна практика на фирма за дограми"}
{"url": "https://offnews.bg/politika/dzhambazki-evropa-tova-sa-korenite-na-balgarskoto-rodoliubie-699020.html", "text": "България на Балканите е най-смислената и най-стабилната държава, задачата е да бъдем водещата страна в региона. Това подчерта евродепутатът и зам.-председател на ВМРО Ангел Джамбазки в изказването си на организирана от него международна среща на консерваторите на тема \"Бъдещето на Европа - традиции, ценности, патриотизъм\" в София.По думите му, бъдещето на Европа е във връщането на традициите и патриотизма. Това е единствената отбрана срещу няколко фактора, които настъпват на нашия континент, обясни евродепутатът.Джамбазки коментира, че години наред българските правителства са страдали от слугински синдром, за пръв път при европредседателството си България е започнала да задава дневния ред, да защитава националния си интерес.Той отбеляза, че милиони хора, които навлизат на европейска територия, целят да ни променят според тяхната религия и начин на живот, което е напълно неприемливо. Ето защо е нужен просветеният патриотизъм. Говорейки за Европа, трябва първо да се върнем към истинските корени на българското родолюбие - просветата, а не към социалните мрежи, смята Ангел Джамбазки.Друга актуална, според него тема, е каква да бъде Европа - на Макрон или на нациите и отечествата.Всички усещаме, че е настъпило време, когато перспективата не е една, коментира министърът на екологията Нено Димов. По думите му, пълзящата цензура обхваща настоящето.Лявото, според Димов, е предало европейските си избиратели и като резултат налага атеизъм на собствените си граждани, а християнството превръща в подтисната идея.Консерватизъм е лекарството. На предстоящите избори трябва да започне лечението на Европа и Отечеството, подчерта Нено Димов.Според изпълнителния директор на Института за дясна политика Георги Харизанов проблемът днес е проникването на новия социализъм там, където до момента не е имало диктатура.И добави, че благодарение на г-жа Нинова България е държава, която няма социалисти в своя парламент. Оттук нататък ние като държава и нашите представители в националните и европейските институции трябва да се борят срещу налагането на левичарство и социализма, препоръча Харизанов. ", "date": "2019.03.09", "title": "Джамбазки: Европа - това са корените на българското родолюбие"}
{"url": "https://offnews.bg/sviat/anglia-othvarli-porednoto-evropejsko-predlozhenie-za-sdelka-698998.html", "text": "Великобритания отхвърли поредното европейско предложение за споразумение за решаване на въпроса за предпазния механизъм за ирландската граница, съобщава ДПА, цитирана от БНР.Британският министър, отговорен за Брекзит, Стивън Баркли е заявил на своя колега Мишел Барние, който преговаря от страната на ЕС, че държавата му не е съгласна на условията на Брюклсел.Предложението на Барние беше Великобритания да напусне ЕС заедно с Общия европейски пазар и Митническия съюз, но Северна Ирландия да остане част от тях. Нещо, на което Лондон очевидно не е готов.Председателят на ЕП Антонио Таяни коментира, че напускането на Великобритания не бива да става без сделка, защото това ще е катастрофално.По думите му планираното за 29 март излизане на Великобритания може да бъде отложено най-много с няколко седмици.", "date": "2019.03.09", "title": "Англия отхвърли поредното европейско предложение за сделка"}
{"url": "https://offnews.bg/112/napadnaha-meditci-v-burgaskia-kv-rudnik-699005.html", "text": "Медици от Спешна помощ са били нападнати с камъни в бургаския квартал \"Рудник\" вчера вечерта, предаде БТВ.Екипът се отзовал на повикване за родилка в безпомощно състояние, но когато отишли на адреса започнали да хвърлят камъни по тях. „Съпругът на родилакта хвърли камъка, при което даже и майката на родилката от счупените стъкълца нарани ръката си. Ако не беше затворена задната врата, можеше камъкът да удари шофьора на линейката по главата”, разказва д-р Галина Нинова, като допълва, че се чувства обидена от случилото се.Сега задното стъкло на линейката е строшено.Нападателят е задържан в полицията. След дълги години работа, спешните медици се замислят дали да продължат да работят като такива.", "date": "2019.03.09", "title": "Нападнаха медици в бургаския кв. Рудник"}
{"url": "https://offnews.bg/futbol/iunoshite-do-17-godini-veche-imat-nov-trenior-699000.html", "text": "Любомир Божанков вече не е треньор на националния отбор за юноши, родени през 2003 година. Това потвърди самият той пред Viasport.bg. Неговият наследник ще бъде Марчо Дафчев.Божанков бе треньор на тази гарнитура в последните 8 месеца. На последния турнир, на който отборът участва в Беларус, националите регистрираха победа, равенство и загуба в група с Украйна, Литва и Словакия. След това отпаднаха на дузпи от Таджикистан и бяха разбити от Белгия с 10:0. Именно тази загуба предизвика много дискусии и е в основата на треньорската рокада.\"Тези осем месеца, които бях в националния отбор, за мен бяха много по-полезни от периода в клубните отбори, тъй като ми отвориха очите за истинските неща. Важно е да не се повтарят грешките, тези момчета имат нужда от силни международни мачове. Пожелавам успех на Марчо Дафчев и на набор 2003\", сподели Божанков.На 18 март предстои нов лагер на националния отбор. Тимът ще изиграе две контроли с Молдова на 22 и 24 март в Сливен.", "date": "2019.03.09", "title": "Юношите до 17 години вече имат нов треньор"}
{"url": "https://offnews.bg/politika/borisov-kaza-che-niama-dogovorka-s-dps-za-miusiulmanite-699009.html", "text": "\"Не сме с договаряли с ДПС за Закона за вероизповеданията. В ГЕРБ също има десетки хиляди мюсюлмани. Няма да правим компромис с темата за етническата толерантност\". заяви Бойко Борисов във Велико Търново.Той разясни че не бива чужди държави да плащат заплатите на нашите проповедници, независимо дали са християни или мюсюлмани.„Аз съм участник във Възродителния процес като 27-годишен командир на батальон. Такава мъка, такъв ужас повече никога няма да допусна, докато от мен зависи нещо. Най-добре държавата да плаща на вероизповеданията, за да няма намеса отвън\", допълни премиерът.Според него българите слушали и вярвали на своите проповедници и затова е редно опасността от радикализъм да бъде пресечен още там. Той отново подчерта, че желае в страната да има нормален религиозен живот, равнопоставеност и да е ясно откъде идват парите за обученията на религиозните лица.", "date": "2019.03.09", "title": "Борисов каза, че няма договорка с ДПС за мюсюлманите"}
{"url": "https://offnews.bg/dw/rumania-ni-progonva-ot-domovete-ni-699006.html", "text": "Най-добрите ѝ приятели работят в чужбина - като милиони други румънци. Писателката Лавиния Бранище също мислела да напусне страната си, днес обаче желае едно - да остане въпреки всичко. Прочетете емоционалното ѝ есе, публикувано в .Преди известно време са записах на курс по немски в Букурещ. Не знам точно колко души имаше в групата. Може би малко повече от десет. Половината бяха студенти по медицина, които пишеха домашните си работи с такова усърдие, че се почувствах стара сред тях. Всички те искаха да заминат за Германия след като положат изпитите си. През януари пътувах до Бон и в самолета видях един млад мъж, който четеше дебела книга по неврохирургия на румънски. Това не бе някакво развлекателно четиво. Изглежда тежката книга бе запълнила ръчния му багаж да край. Не завързахме разговор. Не знаех защо чете това, но подозирах с какво може да е свързана неговата история. Единственият мой съученик, който следва медицина, сега е в Германия. Другите две любими цели на хилядите лекари, които всяка година напускат Румъния, са Франция и Великобритания. Аз гледам на ситуацията от известна дистанция, защото тя не ме засяга пряко. Защото съм още млада и все още нищо не ме боли. Това обаче засяга моята майка, която от 17 години работи в Испания. Скоро ще стане пенсионерка и мисълта да се върне в Румъния, където старините са унизителни, я плаши. И като споделя това, тя мисли най-вече за здравеопазването, което през последните 30 години се превърна в невралгична точка в Румъния.Три поколения в шокМладите хора в курса по немски са били на моята възраст, когато майка ми напусна Румъния. Тогава бях студентка втора година. Може би затова никога не съм се чувствала като изоставено дете. Бях вече пораснала, но въпреки това цели три поколения изживяха шок от тази раздяла. Родителите на моята майка, самата тя и нейната дъщеря, тоест аз. Беше много объркано, защото тя не беше израснала в една глобална култура и тридневното пътуване с автобус до Испания беше първото ѝ пътуване зад граница. Странно е това, че аз съм тази, която е израснала с очарованието на Запада. Тръгнах на училище през 1990 година. През 2002 година започнах да следвам. Малко преди да завърша гимназия, имах чувството, че най-доброто, което може да ни се случи, би била една стипендия за някой университет в чужбина. За да избягаме и да се спасим. Някои от нас успяха. Те обаче бяха най-добрите в класа. Но за да получиш стипендия, трябваше поне да си спечелил златен медел от някоя международна ученическа олимпиада. Тези, които нямаха нито медали, нито финансова подкрепа от семейството си, заминаха веднага след завършването на университета в чужбина. Тези колеги първоначално извършваха неквалифициран труд и след много, много години станаха горди граждани на други държави.Румъния се обезлюдяваСтраната напускат не само лекарите, а и хората от всички сфери. С или без квалификация и независимо от възрастта. Познавам и 60-годишни, които са заминали в чужбина, за да бъдат по-близо до децата си. Румъния се обезлюдява пред очите ни и управляващите не знаят как да се справят с този проблем. Испания не признава двойното гражданство, а майка ми не искаше да се откаже от румънското си гражданство. Всеки път, когато я посещавам в Испания, се изненадвам от това, колко бързо автобусът напуска летището и дава газ по магистралата. След това ми става мъчно само като погледна магистралата. Това са нашите потребности и желания в Румъния -магистрали, чисти тоалетни. Тоалетни! Това се нещата, които могат да бъдат постигнати най-лесно. И те ще бъдат (ако това изобщо се случи) най-видимите постижения. Също както при изучаването на чужд език. Човек бележи най-голям напредък в началото, когато се запознае с основните понятия. По-късно, в напредналия стадий, се сблъсква с тънкостите. И погледнато отвън, всичко напредва сякаш по-бавно.Мъчителният въпросХората напускат Румъния заради всичко, което изразява метафората с магистралата. Моите най-добри приятели заминаха преди няколко години за сравнително кратко време. Един след друг. Тогава за първи път ме обзе ярост: Румъния ни прогонва от домовете ни. Нямах такова усещане, когато майка ми замина в Испания. Може би, защото бях много млада и все още не познавах мащабите на този феномен. Навремето гледах на заминаването на майка ми, като на отчаяно лично решение. Сега като работещ човек забелязвам, че ние сме сключили договор с държавата, в която живеем. Разбрах това, когато започнах да работя самостоятелно и да попълвам данъчни декларации и да плащам данъци на държавата за услуги, които не съществуват. Ето затова хората заминават в чужбина. За да сключат един по-добър договор с държавата, в която живеят. За другите, които са останали от моето поколение остава мъчителният въпрос: Ти кога тръгваш? Или: Какво търсиш още тук? Като ученичка бях запленена от магията на Запада. Когато през 1990-те година като деца се радвахме на цветната експлозия, дакото нашите родители се бореха с тежкия преходен период. Но след известно време, прекарано на Запад, и след един неуспешен опит за емиграция, най-много ми се иска да имам сили да си остана у дома. Да не позволя да ме прогонят. Не мога да обясня защо. Наясно съм и каква битка водя на 36 години, за да не замина.", "date": "2019.03.09", "title": "\"Румъния ни прогонва от домовете ни\""}
{"url": "https://offnews.bg/112/skior-se-zabi-v-darvo-i-pochina-v-bansko-699017.html", "text": "Скиор е починал в Банско, след като се ударил в дърво и наранил главата си, съобщиха от Планинската спасителна служба в Банско.Инцидентът е станал малко след 15 ч.На мястото има екипи, които изясняват фактите и обстоятелствата, довели до трагичния инцидент.", "date": "2019.03.09", "title": "Скиор се заби в дърво и почина в Банско"}
{"url": "https://offnews.bg/futbol/iuventus-smenia-alegri-s-guardiola-prez-liatoto-699007.html", "text": "Настоящият мениджър на английския Манчестър Сити Хосеп Гуардиола се е договорил да поеме Ювентус, заменяйки на поста Масимилиано Алегри през лятото. Новината съобщи журналистът на \"Ил Джорнале\" Луиджи Гуeлпа пред радио CRC. Припомняме, че Гуелпа бе първият, който обяви, че Кристиано Роналдо ще заиграе за \"Старата госпожа\".\"Научих, че Пеп Гуардиола вече е постигнал устна договорка с Ювентус за следващите четири години. Каза ми го същият човек, който ми съобщи, че Роналдо отива в Ювентус\", заяви Гуелпа.В момента Гуардиола се е устремил към втора поредна титла с Манчестър Сити. Той пое \"гражданите\" през 2016 година и въпреки колебливия първи сезон успя да превърне Сити в един от най-доминиращите отбори на Албиона. Бившият треньор на Барселона и Байерн Мюнхен вече спечели за втори пореден път Купата на Лигата. Основната цел обаче си остава Шампионската лига.Испанецът на два пъти покори Европа с Барселона, но след като си тръгна от \"Лос кулес\" така и не успява да триумфира в надпреварата. Въпреки успехите в Германия, той така не успя да направи Байерн Мюнхен фактор на европейската сцена. Ако този сезон не успее в мисията си с Манчестър Сити може би няма да има друг шанс с \"гражданите\". Причината за това е, че има реална опасност Сити да не участва в най-комерсиалния турнир през следващия сезон, тъй като УЕФА започна разследване относно нарушаване на Финасовия феърплей.Шампионската лига е голямата цел и на Ювентус, след като торинци се разминават с нея през последните години. С привличането на Кристиано Роналдо ръководството на италианския шампион се надяваше, че най-накрая ще се докопа до \"ушатата\". На Старата госпожа, обаче предстои безкрайно тежък реванш от осминафиналите срещу Атлетико Мадрид след 0:2 в първия мач.", "date": "2019.03.09", "title": "Ювентус сменя Алегри с Гуардиола през лятото"}
{"url": "https://offnews.bg/ikonomika/eto-gi-nashentcite-ruzha-i-konstantin-pribrali-ima-niama-3-3-miliarda-699016.html", "text": "Престъпната схема на българите Ружа и Константин Игнатови е събрала над 3,3 млрд. евро. Това е записано в обвинителния акт на прокуратурата в Манхатън, Ню Йорк, часове, след като стана ясно, че Константин Игнатов е бил арестуван на летището в Лос Анджелис.Нашенецът е сочен за настоящия лидер на престъпната група, обвинена в редица финансови престъпления. Сестра му Ружа Игнатова се издирва. Тя се укрива от 2017 г. насам.Двамата са основните фигури зад криптовалутата OneCoin, създадена през 2014 г. В обвинителния акт се казва, че измамата е осъществена във Великобритания, Германия, Индия, Китай и България.Братът и сестрата са обвинени в организирането на финансова пирамида за милиарди долари и продажба на криптовалута с цел измама.В обвинителния акт се посочва, че 38-годишната Ружа Игнатова - съосновател и бивш президент на OneCoin, е обвинена в измама с ценни книжа и пране на пари.Константин Игнатов, понастоящем президент на OneCoin, е обвинен в заговор за извършване на финансова измама. Максималното наказание в САЩ за повдигнатите обвинения е до 20 г. лишаване от свобода.", "date": "2019.03.09", "title": "Ето ги нашенците Ружа и Константин, прибрали има-няма 3,3 милиарда долара"}
{"url": "https://offnews.bg/obshtestvo/deian-mihajlov-naj-mladiat-lektor-v-kejmbridzh-699003.html", "text": "България не ражда само индивиди като , който нашумя през последните дни. Българи са и личности като Деян Михайлов, най-младия лектор в Кеймбридж.Астрофизикът е роден през 1990 г. в столицата, където завършва Софийската математическа гимназия. Впоследствие записва да учи за бакалавър по физика в Оксфорд, а после магистър и доктор в Кеймбридж.„Когато реших да кандидатствам в университет след средното си образование, се замислих кое е нещото, което най-много ме вълнува и което искам да направя в живота си. Това за мен беше да разбера повече за Вселената и да помогна за общото познание в тази област”,  Деян.Докторската му дисертация се фокусира върху темата за използването на гравитационните вълни за изследване на фундаменталните закони на физиката. Интересите му са насочени към използване на квантови алгоритми за програмиране на изкуствен интелект.Още през 2015 г. обаче, докато следва за магистър, започва и да преподава в Кеймбридж, ставайки най-младия лектор там.„Забележителното беше това, че аз бях доста по-млад от повечето хора, които я посетиха. Тогава съм бил на 22-23 г. Доста хора и тогава, и сега ме подценяват. Не им отговарям нищо, просто продължавам да водя лекцията”, разказва за първата си лекция българинът.Той избира да следва докторантура в престижния университет заради известния физик Стивън Хокинг, който почина наскоро. Когато Деян започва научната си работа обаче, Хокинг все още е водил лекции и научни разработки.\"Въпреки че нямах възможността лично да работя с него, съм имал честта да разговарям с него и да обсъдя някои от идеите си. Дори преди няколко години той присъства за кратко на един мой семинар”, каза Деян Михайлов.Относно Бог той споделя, че не вярва, но голяма част от именитите физици все още вярват. Вместо това българинът посочва, че човек трябва да изгради своя живот сам и че не му се струва логично целият ни живот да е предначертан от някаква висша сила, а ние да сме безсилни да го променим.„Бях на не повече от 6-7 години, когато много се интересувах защо и как Вселената е безкрайна. Това ме подтикна към изучаването на физика”, допълва той пред телевизията.В свободното си време той свири на китара, пътува и спортува. Като цел си е поставил да изкачи няколко планински върха в родината си. Вече е бил на връх Ботев, а тази година иска да покори Вихрен и Мусала.", "date": "2019.03.09", "title": "Деян Михайлов, най-младият лектор в Кеймбридж"}
{"url": "https://offnews.bg/obshtestvo/do-23-gradusa-dnes-no-e-vazmozhen-slab-dazhd-698987.html", "text": "Днес ще има променлива облачност и следобед на отделни места над страната краткотрайно ще превали. Вятърът ще е слаб - в Северна България от северозапад, а в останалите райони предимно от югозапад.Минималните температури ще са между 4° и 9°. Максималните - между 18° и 23°.Атмосферното налягане ще е по-високо от средното за месеца.Над планините облачността ще е променлива и след обяд на отделни места слабо ще превали.Ще духа умерен до силен, предимно западен вятър. Максималната температура на 1200 метра ще бъде около 12°, на 2000 метра - около 6°.Край морето ще има променлива облачност, често намаляваща до слънчево. Максималните температури ще са между 19° и 21°..", "date": "2019.03.09", "title": "До 23 градуса днес, но е възможен слаб дъжд"}
{"url": "https://offnews.bg/medii/londonskiat-super-tunel-po-viasat-explore-698983.html", "text": "Третият сезон на поредицата на  \"Лондонският супер тунел\" започва тази събота, 9 март, в 20:15.Тя следва 10 000 мъже и жени, натоварени с изграждането на новата линия на метрото \"Елизабет\" - позната преди като \"Кросрейл\", под оживените улици на Централен Лондон.Строителният проект на стойност 15 млрд. британски лири - един от най-големите и сложни проекти в Европа, разполага само с девет месеца за оборудването и тестването на новите десет станции, 41 км от тунели и 66 нови влака.Всичко трябва да е готово, преди линията да отвори за пътници. Колкото повече наближава крайният срок, толкова по-невероятно изглежда всичко да се случи навреме...", "date": "2019.03.09", "title": "Лондонският супер тунел по Viasat Explore"}
{"url": "https://offnews.bg/zdrave/bezplatni-pregledi-v-umbal-sv-ivan-rilski-po-povod-svetovnia-den-na-b-698974.html", "text": "По повод Световния ден на бъбрека, който тази година ще отбележим на 14 март, в УМБАЛ „Св. Иван Рилски” стартират безплатни прегледи за бъбречни заболявания.Те ще се провеждат от 11 до 19 март 2019 г. (без събота и неделя) от 15:00 до 17:00 часа в кабинет N6, ет. 1. Необходимо е предварително записване на тел. 02/952 38 33.По този начин болницата се присъединява към световната кампания, която през 2019 година е под надслов „Бъбречно здраве за всички и навсякъде”. Тя акцентира върху превенцията като основен фактор за предотвратяване на хроничната бъбречна недостатъчност (ХБН).Над 850 млн. са засегнатите от хронични бъбречни заболявания (ХБЗ) по света. В глобален мащаб те са причина за смъртта на 2,4 млн. човека годишно. В България статистиката е не по-малко тревожна: над 700 000 души или всеки осми човек има проблем с функцията на тези, жизнено важни органи.Хроничното бъбречно заболяване е такова, което продължава три или повече месеца. Ако не бъде диагностицирано и лекувано навреме, то може да прерастне в бъбречна недостатъчност. Бъбречната недостатъчност се разделя на пет фази. Във фаза І и ІІ състоянието може да се контролира успешно, с помощта на подходяща терапия и промяна в начина на живот. За съжаление 90% от пациенти в България се диагностицират във фаза ІІІ, ІV или V, когато вече са налице симптоми и необратими бъбречни промени. В последната, V фаза, е налице пълен отказ на бъбреците да пречистват кръвта. Тогава единственият вариант е пациентът да премине на хемодиализа или да му бъде трансплантиран нов бъбрек.Специалистите наричат хроничните бъбречни заболявания „тихият убиец”, тъй като могат да се развиват безсимптомно в продължение на години. Единственият начин да бъдат установени навреме, преди развитието на тежки усложнения, са редовните изследвания на урина и консултации със специалист.Никой не е застрахован от развитието на хронична бъбречна недостатъчност. Все пак има рискови групи, при които тази вероятност многократно нараства. Около 35% от диабетиците и 25% от хипертониците рано или късно достигат до това състояние. При тях лечение е по-сложно, тъй като при назначаването на терапия лекарите трябва да се съобразяват и с основното заболяване. Затова съветът е задължително да изследват бъбречната си функция поне 2 пъти годишно.Заседналият начин на живот, прекомерната консумация на сол (повече от 1 чаена лъжичка на ден), както и популярните напоследък диети с високо съдържание на белтъци, също са сред рисковите фактори за развитие на болестта.Клиниката по нефрология на УМБАЛ „Св. Иван Рилски” е една от водещите в страната. В нея освен нефролози, работят още лекари със специалност ендокринология, кардиология, имунология и вътрешни болести, което позволява едно по-всеобхватно наблюдение на състоянието на пациентите. Тя наследява Клиниката по терапия на вътрешните болести, създадена през 1986 г. от проф. Н. Беловеждов, която е била с по-широк профил: имало е отделение по кардология, гастроентерология, клинична фармакология, ендокринология. Затова и най-отличителната черта на настоящата клиника е този по-широк обхват.Изисквания за безплатните прегледи:Консултациите ще се провеждат всеки работен ден от 11 до 19 март 2019 г. в каб. N6, ет. 1 на УМБАЛ „Св. Иван Рилски”. Необходимо е предварително записване на тел. 02/952 38 33.Пациентите трябва да носят със себе си следните изследвания:1. Обикновено изследване на урина2. Изследване за креатинин, уреа и пикочна киселина в кръвта3. За диабетиците - изследване на кръвна закар (по възможност, не е задължително).Не е необходимо направление от личния лекар.", "date": "2019.03.09", "title": "Безплатни прегледи в УМБАЛ Св. Иван Рилски по повод световния ден на бъбрека"}
{"url": "https://offnews.bg/futbol/tcska-shte-skasiava-distantciata-do-varha-sreshtu-etar-698991.html", "text": "Днес от 17:30 часа отборът на Етър приема ЦСКА в мач от 25-я кръг на Първа лига. \"Червените\" се нуждаят от трите точки, за да скъсят дистанцията до лидера Лудогорец. Към момента \"армейците\" са трети с 51 точки, на 5 от първото място. Футболистите на столичния клуб ще трябва доста да се постараят, защото Етър е една от приятните изненади в шампионата, а от стадион \"Ивайло\" само Левски и Лудогорец са си тръгвали с пълен комплект от точки, като ЦСКА не го е правил от 1991 година. Очаква се над 8000 души да подкрепят \"болярите\" на Красимир Балъков.Великотърновци няма да могат да разчитат на преотстъпените от ЦСКА Никола Колев, Пламен Гълъбов и Александър Георгиев. В отсъствието на Гълъбов се очаква в игра да бъде естонецът Артьом Артюнин. Заедно с Венцислав Василев в сърцето на отбраната, Здравко Илиев отдясно и Крум Стоянов отляво ще спират опитите на \"червените\" нападатели да стигнат до вратаря Христо Иванов. Аласана Мане, Румен Руменов и Георги Сърмов ще бъдат в средата на терена като последният ще бъде натоварен с дефанзивни функции. Атаката на Етър ще се води от Флорент Боджадж, а по двете крила ще му помагат Велко Батрович и Даниел Младенов.В лагера на \"червените\" имат доста добри новини свързани със завръщането на играчи от контузии и наказания. Старши треньорът Любослав Пенев ще може да разчита на Ангел Лясков, Николай Бодуров и Евандро, които са възстановени, а Едвин Джеси и Божидар Чорбаджийски изтърпяха санкциите си. Защитният вал пред Черниаускас ще бъде оформен от капитана Бодуров и Чорбаджийски в средата, новото попълнение Нуно Томаш отляво и младия Иван Турицов отдясно. Пред тях Жанио Бикел, Кристиан Малинов и Тиаго Родригес. Евандро ще замени Енрике Рафаел по левия фланг на атаката, Джеси се завръща на дясното крило, а лидер в атаката ще бъде Али Соу.През есента ЦСКА спечели безпроблемно с 3:0 на \"Българска армия\", но в контрола, играна по време на зимната подготовка, Етър надделя с 1:0. Рефер на срещата ще бъде Никола Попов.", "date": "2019.03.09", "title": "ЦСКА ще скъсява дистанцията до върха срещу Етър"}
{"url": "https://offnews.bg/horoskop/horoskop-za-9-15-mart-ot-antonia-mechkova-698068.html", "text": "{\"oven\":\"Въртят ви се куп идеи за самостоятелни начинания, дали да се хващате за тях на мига? Доста Овни имат условия да запалят за изява колеги, познати, близки, пък и Сирница е подходящо време за взаимно опрощаване на старите грешки, за обединяване на усилията, за привличане на съвсем нови хора. В понеделник някои от вас се чувстват уморени, ако имат хронични болежки – да се грижат за тонуса си и да не се претоварват. Във вторник вече заразявате с хъс околни, водите ги към смели промени. Не всичко става леко, а в любовта не бързайте.\",\"telec\":\"До вторник сякаш околните ви дърпат за езика, има доста поводи за спорове и направо за караници. По-добре да си ги спестите сега. Телците ще избегнат куп ядове в деловата сфера, а и в личните отношения, пък и е редно да бъдат честни пред себе си, не винаги те са най-прави. Сряда ще ви накара да мислите за пътища и запознанства, но с оформяване на новите съюзи не бързайте, не се изтъквайте много в екипи, не настоявайте за идеи. Упорствайте по обичайните задачи, влагайте повече време в свои проекти и хобита, нещата ще се подредят.\",\"bliznaci\":\"Напрегнат период, притеснявате се за партньорства и постъпления, боите се да не направите сериозни пропуски. Близнаците да не забравят, че е Сирница – време за прошка на грешки, за опазване на доброто, перспективното. Затова в понеделник бъдете по-отстъпчиви с околните, но без да погазвате принципи. Във вторник предложете идеите си, хубави са, но не чакайте в екипа ви бързо да ви разберат, подкрепят и последват. Равностойните съюзи и за работа, и в любовта ще минат през сериозни проверки, които не издържат – не издържат.\",\"rak\":\"Това 7-дневие ще тече по-спокойно, ако забравите за острия тон и позицията на сила, ултиматумите не ускоряват постигането на високите ви цели. Група Раци имат добри планове за работа и печалби, но на някои идеи още не им е време. Вие сте пълни с енергия, а и от понеделник до четвъртък все се боите да не пропуснете шансове за реализация. По-уместно е да приключите изостанали дела, да изясните отношения с колеги и близки, има куп подводни камъни и в службата, и в личния живот. Искреността, предаността ви ще бъдат оценени.\",\"luv\":\"Напоследък сте в приповдигнато настроение, търсите компании, поклонници. Лъвовете да бъдат предпазливи, в деловата сфера ще има редица трудности, а любовните авантюри не винаги си заслужават. Понеделник ще ви подскаже, че е редно да следвате своите планове и желания, а не капризите на някои околни, така се пилеят сили, средства, време... От сряда май ставате по-критични и към себе си, и към другите, но пропуснатото не винаги може да бъде наваксано бързо. Вместо да подхващате спор, работете, предизвикайте мечтани промени.\",\"deva\":\"Натрупаната умора си казва думата до Сирни заговезни, така че мнозина ще предпочетат да прекарат свободното си време вкъщи, само с близки. Някои Деви имат предложения за купони с компания, но и необвързаните ще изберат по-камерните развлечения, не искат да се хвърлят във флиртове и авантюри. От понеделник–вторник работите сериозно по свои идеи, ала не споделяте нашироко проблеми, избягвате спорове с колеги, партньори. От сряда до петък уреждайте стриктно административни неща, финанси, има опити за ощетяване.\",\"vezni\":\"Динамичен период, трябва да подхождате много по-задълбочено към пречките, които срещате в делови и личен план, куп въпроси все още чакат уреждане. В понеделник Везните да не разчитат на услуги от близки, съдействието се бави. Във вторник бъдете внимателни с финанси и други „висящи” въпроси. В едни случаи тактът е ваше оръжие, в други битката ще е по-тежка, но можете да я спечелите. В сряда ще бъдете доволни от резултата си, а и екипът ви ще тръгне по-бързо напред. И колегите да бъдат наясно, без дисциплина нищо не става... \",\"scorpion\":\"До сряда е редно да действате тактично по амбициозните си планове, иначе рискувате да настроите колеги и партньори срещу идеите си, а и да направите детински пропуски. Малко Скорпиони ще се вслушат в съвета, устремени са към кариера, печалби, някои искат да се изперчат с постижения пред обичани хора. Понеделник-вторник е добре да си дадете пауза, да се погрижите за своя тонус и да изчакате подходящи моменти за реализация. В четвъртък и петък ви налягат страхове за доходи и делови съюзи, напразни са, ако си знаете мярата.\",\"strelec\":\"Сега залагайте на търпение, макар че имате куп идеи за печалби и нови делови съюзи. Стрелците от понеделник до петък ще се натъкват на ненадейни пречки и не е редно да поемат излишен риск, още повече близки не биха могли да им съдействат дори да обещаят. Обратно, вие ще им помагате да се справят с техни грижи, но това го можете и ви радва. От вторник бъдете по-внимателни с информация, научавате важни детайли за изяви, други хубави новини. От четвъртък редите лични неща, не бъдете припрени, ако искате здрава връзка.\",\"kozirog\":\"Динамично 7-дневие, упорито ще ловите откриващите се шансове за изява и постъпления. Само че Козирозите да бъдат бдителни, от понеделник до петък не е редно да говорят нашироко за подготвяните нови планове, някой може да се възползва от информацията. До вторник по-резултатно ще прокарвате идеи с гъвкавост и отстъпчивост, конкуренцията няма и да се усети как ще вземете превес. В сряда и четвъртък намалете темпо, задачите ви са бол, а ваши близки имат нужда от помощ. В любовта решително и с такт поправяте стари грешки.\",\"vodolei\":\"Периодът е напрегнат, но май не сте доволни от темпото, с което реализирате планове. Водолеите сега дават заявка и за амбициозни идеи, и за големия делови потенциал, с който ще действат и печелят. За Сирница не е редно да критикувате околните, в понеделник не се месете в чужд спор. От вторник се стремете да обединявате колеги, познати, а в четвъртък-петък подчертавайте, че много високо цените сътрудничеството с приятели и роднини, подкрепят ви в затруднения. Бъдете грижовни към тонуса, а в любовта търпеливи и предани.\",\"ribi\":\"Това 7-дневие не е леко, действайте предпазливо, за да заздравите важните си партньорства и начинания. Търпението е особено ценно и в любовта, не се огорчавайте от разногласия, временни са. В работата Рибите да се опрат на помощ от влиятелни познати, да се вписват в планове на шефа. От понеделник до сряда се чувствате претоварени, в четвъртък – и някак неразбрани. Петък ви зарежда с енергия за цял екип, мнозина са обмислили дългосрочна стратегия и ще се оглеждат за още съюзници, да слушат внимателно всички събеседници...\"}", "date": "2019.03.09", "title": "Хороскоп за 9 - 15 март от Антония Мечкова"}
{"url": "https://offnews.bg/tenis/sled-indian-uels-grigor-dimitrov-otkazva-i-turnira-v-maiami-698994.html", "text": "След като отказа участието си в Индиън Уелс в последния момент, контузията в рамото може да принуди Григор Димитров да пропусне и следващия турнир от категорията „Мастърс 1000\".Най-добрата ни ракета страда от възпалено сухожилие в дясното рамо. Това е причината да не е записал нито един мач след откритото първенство на Австралия. В програмата му бяха турнирите в Ротердам и Акапулко, но ги пропусна.След новината, че най-добрият български тенисист няма да играе в Калифорния, веднага се появиха коментари, че има голяма вероятност да не е в състояние да участва и в Маями, пише \"24 часа\".В Индиън Уелс Димитров трябваше да започне от втори кръг срещу Ян-Пенард Щруф или Джон Милман. На мястото на нашия тенисист влезе „щастливият губещ“ от квалификациите Рикардас Беранкис.", "date": "2019.03.09", "title": "След Индиън Уелс, Григор Димитров отказва и турнира в Маями"}
{"url": "https://offnews.bg/izvan-terena/bivsh-igrach-na-levski-pobedi-kovarna-bolest-698995.html", "text": "Бившият играч на Левски Нуно Пинто сподели добри новини относно здравето си. 32-годишният португалец разкри, че е победил рака, след като през миналия декември беше диагностициран с левкемия и веднага се подложи на лечение.„С голямо вълнение и радост мога да заявя, че най-дългоочакваната новина е тук. Започнах да печеля битката. Изследванията тази седмица показа, че лимфомът е изчезнал. Въпреки това, трябва да продължа с терапията до 13 юни. Както и да е, ще изпълня този протокол с още по-голямо удоволствие. Искам да благодаря на съпругата ми за силата, която ми вдъхваше и за това, че не ме остави да падна духом. Скоро отново ще мога да правя това, което обичам най-много“, написа бранителят в профила си в социалната мрежа Фейсбук.Нуно Пинто игра с екипа на Левски в от януари 2012 година до декември 2013. За \"сините\" той записа 61 мача - 50 в \"А\" група, 10 за купата на България и веднъж игра в Лига Европа. За престоя си на \"Герена\" португалецът не успя да се разпише, но остави добри впечатления с играта си. През този сезон Пинто изигра 12 срещи за Витория Сетубал, където заигра през 2015 година. ", "date": "2019.03.09", "title": "Бивш играч на Левски победи коварна болест"}
{"url": "https://offnews.bg/kultura/kshishtof-zanusi-naj-opasnoto-dnes-e-che-veche-ne-mozhem-da-razlichi-699002.html", "text": "Вашата идея е, че истинският артист никога не принадлежи само на една страна. Но във Вашия случай той не принадлежи и само на едно изкуство. Каква е необходимостта да се разширява възможността за изразяване и извън територията на киното? Кое е първичното: работата извън киното ли Ви дава материал и идеи за нови филми, или желанието извън филмите да реализирате идеи и възгледи, възможности за въздействие върху обществото, които не са по сила само на филмовото изкуство?Нека Ви дам един непряк отговор - от време на време пиша книги, даже една от тях е преведена на български: \"Време да се мре\". Доста смело я написах преди 10 години... Последната ми книга се казва \"Как да превърнем живота си в шедьовър\" - не е мой израз, откраднах го, или по-скоро заех от папа Йоан Павел II, но мисля, че той също го е заел от някого. Това е много добър израз, защото изравнява живота с творческия акт. Нищо не може да е по-голямо от красивия живот - нито един шедьовър в музея, нито една катедрала, нито една симфония няма как да е по-голяма от красиво изживения живот. Така че - животът е на първо място, изкуството - на второ.А ето и един по-банален отговор: аз съм на 80 - един истински динозавър. Често хората ме питат: \"Полша ли представлявате, или Джурасик парк?\" Така че някои разумни членове на семейството ми често ме питат защо винаги съм толкова зает. Моят отговор е: защото нямам какво друго да правя.От друга страна, ако трябва да се върнем към началото, първата Ви книга всъщност е нещо като инструктивна книга за кинолюбители. Т.е. малко хора може би знаят и си спомнят, че всъщност Вие сте влезли в киното през кинолюбителското движение.Да, наистина, и съм много горд от това - страхотно преживяване е за един студент. Но е една вселена, която вече изчезна - много е трудно да обясниш на хората защо филмовата техника беше нещо толкова необикновено навремето. Всичките ми братовчеди идваха и питаха \"може ли да кажа нещо на микрофона и да чуя гласа си?\" Обикновените хора нямаха достъп до такива неща, но аз имах. Вие не можете да си представите. По същия начин да записваш изображение бе необикновено. А сега публиката не ме разбира, защото никога не са живели в свят без мобилни телефони. Много е различно. И беше толкова вълнуващо да можеш да заснемеш времето - да заснемеш движещи се картини. Без съмнение ние живеем в една епоха, в която мобилните телефони влияят и на голямото кино, на сериозното кино. Това въздействие за добро или за лошо е според Вас?Страхувам се, че няма никакво значение, защото моето мнение нито ще се промени, нито ще промени нечие друго.Мисля, че във връзка с новите възможности за заснемане има една друга много красива Ваша мисъл: Някога животът на филмите е бил дълъг колкото на пеперудите, докато днес техният живот повече започва да напомня живота на костенурките. Кой печели от това според Вас - авторите, зрителите или разпространителите?Мисля, че всички. Аз обичам тази метафора и мога да я кажа на много езици, защото я ползвах толкова често. Дори я помня на испански, който не ми е най-силният език. Филмите имаха толкова кратък живот, а сега е много по-дълъг. Но нашата връзка с времето също се променя малко по малко. Първо, човешкият живот сега е много по-дълъг отколкото някога е бил. Само преди 2 века 40-годишните са били смятани за стари. Днес дори аз не се чувствам стар, въпреки че съм. Има голяма разлика. Също така ставаме претрупани с памет - не знам дали е за добро, или за лошо. Колко снимки правят хората с телефоните си? Кога ще ги видят? Те имат нужда от втори живот само за да ги разгледат - за да видят всичките снимки, които всички правят, без да знаят защо. Паметта трябва да бъде възпитана как да избира - трябва да трием каквото не е необходимо. За съжаление в училище не ни учат как да го правим.Срещу Вашето име стои едно огромно творчество от повече от 100 заглавия, в които сте участвали като автор, сценарист, режисьор. Но има и огромен брой филми, на които сте продуцент, включително на Ваши колеги. Филмът на Агнешка Холанд, който беше представен миналата година, е продукция на студио \"Тор\", което ръководите - за тази толкова широкообхватна и като брой филми, и като години кариера в киното, каква е според Вас най-голямата промяна, която се случи през тези повече от 60 години, в които се занимавате с кино?Имам доста спомени от военно и следвоенно време. Храната беше оскъдна. Това да имаш какво да ядеш беше събитие. Когато имаше вечеря на масата, ние го възприемахме като празник. По същия начин беше време, в което ако някой искаше да ти разкаже история, също беше събитие. А сега имаме стотици DVD-та,  и и всички произвеждат повече и повече, така че ние преяждаме. Всъщност затлъстяването е проблем на богатото общество. Но има и някакво визуално преяждане, при което не можем да преглътнем повече, да асимилираме повече, защото е прекалено много. И качеството дори не е добро. Така че ние преяждаме с визуална информация, но качеството на храната е като качеството на МакДоналдс - съвсем не най-доброто.В същото време искам да отделя специално място на един Ваш филм, който гледахме като студенти. Моите спомени за този филм са от началото на 80-те. Става въпрос за \"Защитни цветове\". И за нас този филм беше истинско откровение как може да се разобличава системата без да се използва нито една препратка към идеология, към политика. Гледах го и преди няколко дни и честно казано бях изненадан колко директно той се отнася към теми и сюжети от нашата действителност днес. Не е ли някак си безнадеждно, че дори най-доброто, най-голямото изкуство не успява да промени човека и обществото?Обществото се променя - то понякога става по-добро, понякога - по-лошо. Понякога доброто надделява, понякога то губи. Не е вярно, че сме такива варвари каквито и нашите предци са били. Опасността е, че може да се превърнем във варвари отново. Надявам се да не се случи. И това е което изкуството иска да предотврати - това да се върнем към варварските епохи. Но е вярно, че нашите пороци и слабости са много силни, но ще използвам една метафора от юдео-християнската традиция - тази на първородния грях, за да кажа, че ние никога няма да сме ангели. Че човешкото същество винаги е склонно към грехопадение. Злото днес обаче далеч не е толкова драматично колкото преди - като например във времената, когато България е била под турско иго. Мисля, че животът Ви тогава е бил доста по-лош от това, което е сега.Въпрос от публиката: Вие сте едно от ключовите лица на полското кино на \"моралното безпокойство\". Сашо припомни студентските години - за нас бяхте идол, въпреки че не трябва да си създаваме идоли. Да Ви попитам - в момента кое е Вашето най-голямо морално безпокойство? Наистина е трудно да определя най-основното, има толкова промени наоколо... най-много може би ме притеснява, че доброто и лошото вече е невъзможно да бъдат различени едно от друго. Мисля, че постмодерната философия е катастрофа за Европа. Мразя я толкова много... мразя постмодерното изкуство, постмодерните философи - някои от тях познавам лично и се опитвам да ги псувам колкото се може по-изкусно. Преподавах с Дерида в един университет, така че казвах на американските си студенти: \"Не му вярвайте - може да е известен философ, но това, което казва, е лъжа\". И това наистина е проблем за мен - този релативизъм, моралния релативизъм. Смесването на лошо с добро е нещо, което прави света много по-лошо място. Това се прокрадва като тема и в последния ми филм с героя на дявола, който казва: \"Най-голямата ми победа е, че хората не вярват, че съществувам\".В същото време \"Етер\", въпреки че действието се развива преди 100 години, до голяма степен е алегория за днешния ден...Все пак не съм историк, така че моят стремеж не е да пресъздам миналото, а картина, която да отговаря на днешните ни проблеми. Според много хора Първата световна война е края на един продължен 19-и век, и Първата световна война, според някои хора, метафорично, все още не е приключила. Втората световна война беше нейно продължение, Студената война - на Втората световна, и сега все още сме в едно метафорично продължение - имаме същия мотив, разрушителния мотив на модерността. Затова и използваните във филма костюми от 19-и век не противоречат на съвременното му послание.Един от основните сюжетни похвати на филма е класическият реализиран в най-мащабна форма от Гьоте договор, споразумение между Мефистофел и учения, който иска да продаде душата си, за да достигне до върховете на знанието. В този смисъл ми е интересно дали някога Вие сте имали такова предложение от Мефистофел?Не, и не съм сигурен дали трябва да се разкайвам или да съм разочарован. Може би никога не съм бил достатъчно добър и дяволът избира само гениите. Някои от моите студенти се смятат за гении и биха били щастливи да сключат тази сделка с дявола. Но дяволът, който представлява това метафизично зло, в различните творби предлага различни цени за душата. За Гьоте е най-вече младост, защото Фауст е разочарован от познанието. За Томас Ман беше по-скоро таланта, за Булгаков - спорно е какво предлага, може би оцеляване. Така че злото винаги иска нещо по-добро.Днес младите хора в големите корпорации лесно си продават душата и дори не забелязват кога се случва. Те просто се смеят, когато шефът им казва тъпа шега. Това е първата стъпка към съглашение с дявола - те му се подмазват, защото се надяват, че ще ги повиши. И днес изборът не е толкова ясен - не знаеш точно кога си предал идеалите си. В миналото е било по-ясно, по-чернобяло. Днес камуфлажът на злото е много добър. И рекламата - тази индустрия на камуфлажа... искат да ни направят по-лоши хора, казвайки ни, че имаме нужда от неща, от които нямаме нужда. Покваряват ни - по най-незабележимия, сластен начин, понякога и аз самия се поддавам. И мисля, че това е първата стъпка към съглашението с дявола.Само рекламата ли всъщност е причината хората да са толкова беззащитни към аморалната власт?Не казвайте, че са беззащитни - имат възможности, но не ги използват. Имаме възможността да изключим телевизора, можем да застанем срещу всеобщите идеи и общественото мнение. Малко боли, но е възможно. Ние обаче сме конформисти и предпочитаме да не обявяваме война на целия свят... и това е жалкото. Защото е редно винаги да воюваме с нашите слабости - с изкушенията, с нашата способност да предаваме себе си.Склонен ли сте да отговаряте на въпроси, свързани с политика?Не съм политически активист или политолог, но като гражданин съм информиран за политическите проблеми, които имаме. Също така имам позиции и нямам проблем да отговарям на такива въпроси. Не съм депутат или партиен член, но като гражданин мога да отговарям - да.Вие винаги заявявате, че вярвате в бъдещето на Европа. Само че какво мислите за конкретната реализация на този проект? Има ли бъдеще тази форма на обединена Европа или по-скоро трябва да вървим към някакъв тип рестарт на този проект?Не смятам, че трябва да рестартираме проекта, но определено смятам, че трябва да го коригираме. Обединена Европа е наследството на една идея, която е стара почти 2000 години. Идеята, която на латински е наречена Christianitas - значи \"обединението на християнските страни, които никога няма да воюват една с друга\". И като човешки същества ние предадохме идеята много пъти, но късната Римска империя след Константин се опита да бъде такава империя. После Карл Велики се опита да изгради отново тази идея за цивилизация, която е по-щедра, толерантна, и ще може да живее заедно и да постигне консенсус без насилие, въпреки че интересите на държавите в нея винаги ще са различни.И това е същото, което се случи с обединена Европа - стана небалансирана и противоречива. Това трябва да бъде коригирано, но не изоставено, защото е велика идея. Ето, например, наскоро бях в Уругвай и там те гледат на обединена Европа като на модел за добро политическо решение. Те се опитаха да създадат подобен съюз, но ето, че егоизмът надделя. Така че не е изгубена възможност, но трябва да бъде реформирана през цялото време, и то много радикално. Аз бих искал да допринеса колкото мога, за да може да се приближим към този блян за Christianitas - цивилизация, основана на уважение, любов и сътрудничество.Апропо, защо толкова често Уругвай присъства във Вашите филми?Няма добро обяснение. Уругвай е модел за страна, за която никой не знае нищо и, страхувам се, на никого не му пука особено. Не бих го казал в Уругвай, разбира се. Наричан е \"Швейцария на Южна Америка\". Малка страна - 3-4 млн. жители, намира се между Бразилия и Аржентина и е много европейска. Тя е нещо като спомен за Европа отпреди Втората световна война. Буенос Айрес беше нещо такова, но Монтевидео още повече. И е държава, която няма коренно население - всички там са европейски имигранти или техни наследници. Има големи банки, големи пари - много масонска държава, но и демократична... с някои изключения.Най-напред сам си \"измислих\" Уругвай в един от филмите си - тогава заснех \"Уругвай\" в един град в Испания - Кадис. Този филм беше показан впоследствие в Уругвай и оказа страхотно въздействие върху публиката. После наистина заснех един филм в Уругвай - един от много редките случаи, в които чуждестранен филм бива заснет в тази държава. От общината ме потърсиха и ме помолиха да заснема нещо там - за без пари, просто да има нещо. Те казваха: \"Ние сме толкова горди от парламента си\". Никога не ми е предлагана локация по този начин. Беше абсолютно ненужно за филма, но в крайна сметка заснех нещо там - наистина беше много красива сграда. Казаха ми: \"Ние сме толкова горди, искаме светът да види парламента на големия екран\". Така че ето и една банална причина. с Никита Михалков?Да, но Никита категорично отказа да лети до Уругвай - каза, че е прекалено далеч. Така че заснех сцените му в близък план в Москва... Също така Алфред Жари в своята пиеса  казва, че действието се развива в Полша, така че \"никъде\". Така че и аз бих могъл да кажа, че съм снимал в Уругвай, в едно такова \"никъде\".Всъщност Вие сте един от класиците на европейската копродукция. Вашите първи копродукции са от началото на 70-те години на практика. Променя ли се природата на европейската копродукция?Много често срещано явление е сега, и това може би е начинът да оцелеем. Защото по този начин се гарантира пазарен интерес в няколко държави, получаваме субсидии от различни страни. Последния филм, който продуцирахме от \"Тор\", беше филм на Агнешка Холанд. Имахме шестима копродуценти - абсолютно главоболие е, имаше замесени и няколко адвоката. Законите понякога са абсолютно абсурдни. Всяка страна си има някакви правила. На едно място в една от копродукциите унгарската актриса казва само една сричка: \"Да\". Това е само защото адвокатите ми казаха, че трябва да има 5 реплики за унгарската актриса - до онзи момент имахме 4.Но все пак, колкото и да е скучно и изморително да се справяш с цялата тази бюрократщина, това ни дава достъп до финансова помощ - може би(фонд за спонсориране на кинопроекти към ЕС, бел. ред.). Те обаче отказаха да заснемат \"Етер\", защото бил прекалено религиозен. А те имат много дълбок идеологически уклон. Но смятам, че копродукциите ни сближават, особено с дистрибуцията във всички тези държави. Така че препоръчвам да се правят повече такива филми, но само ако са художествено оправдани. Иначе е кич, който се репликира стотици пъти. Историята за чужденеца, който идва в държавата и се влюбва в местното момиче - не съм фен на това.Моето впечатление не е за особена религиозност на този филм. Може би дори напротив - в него Вие сте доста критичен към институциите на религията.Да, но дълбае в метафизиката. Някои т. нар. \"прогресивни хора\" отказват да толерират метафизиката. Аз пък отказвам да толерирам подобни хора - смятам, че принадлежат в 19-и, а не в 21-ви век, където светогледът ни е толкова променен. Но това е голяма тема за друга конференция.Въпрос от публиката: Театърът затворена страница ли е за Вас, имате ли планове за такива проекти?Зависи от обстоятелствата - аз обожавам театъра и работя там, когато имам почивка между филмите. Защото трябва винаги да си в добра форма като режисьор и театърът е малко като фитнес - работиш с актьори и твориш заедно с тях. Списъкът с места, на които съм поставял спектакли, е много дълъг. Той включва и Народния театър тук преди много време, както и столицата на Република Бурятия, което е доста екзотично място, в Москва също имах нещо наскоро. Но помолих актьорите да дойдат и да отседнат с мен във Варшава - беше много вълнуващо и работата вървеше доста бързо. Целият екип работеше заедно, ядеше заедно и извеждаше кучетата ми - имам 8 кучета. Всичко това беше като част от репетициите. Последната ми постановка беше в Литва преди 2 години и тя все още се играе. Така че театърът все още е отворена възможност за мен.", "date": "2019.03.09", "title": "Кшищоф Зануси: Най-опасното днес е, че вече не можем да различим доброто от лошото"}
{"url": "https://offnews.bg/ikonomika/doklad-niama-nikakav-sabotazh-bezhaberie-v-bdzh-e-dovelo-do-golemia-699008.html", "text": "Серия от грешки и откровени мърлящини в БДЖ са довели до големия пожар на гара Коньово, при който на 30 март миналата година, при който напълно изгоряха два пътнически вагона на влака София - Бургас.Веднага след инцидента жп властите у нас лансираха версията, че възпламеняването, което по щастлива случайност не взе жертви, е в резултат на умишлени действия - саботаж.Почти година по-късно обаче се оказва, че няма нищо такова. Окончателният доклад на звеното, разследващо катастрофата, не е установило следи от каквито и да е лесно запалими течности по обгорелите повърхности. Напротив - всички пропуски, довели до огнената стихия във влака са на БДЖ, категоричен е документът от 21 декември 2018 г., с който OFFNews разполага.Проверката е установила, че огънят е възникнал от късо съединение в инвертора на трети вагон, който е бил ремонтиран само преди три години в жп завода \"Интерком\" в Дряново. Монтажът на устройството обаче е осъществен на грешно място във вагона (върху дървена повърхност, от която винтовете се саморазвиват) и по грешен начин (вертикално, а не хоризонтално). Въпросните нередности обаче не са някаква приумица на вагоноремонтния завод, а съвсем официално изискване на самия възложител - БДЖ-Пътнически превози.  Звеното за разследване на жп инцидентите е провело редица интервюта в различни бази на жп превозвача, от които категорично е установено, че след ремонта на вагона, от който е тръгнала огнената стихия никой не е проверявал състоянието на инсталацията на проблемния инвертор.И още:В края на доклада е възложено на Изпълнителна агенция „Железопътна администрация” да разпореди на БДЖ „Пътнически превози” ЕООД да въведе в изпълнение 8 препоръки за безопасност:С препоръка № 1 се предлага да се проведе обучение на превозния персонал на длъжности началник влак и кондуктор за работа с монтиран Инвертор във вагона.С препоръка № 2 се предлага да се промени мястото и начинът на монтаж на Инвертора в хоризонтална повърхниназа работа в експлоатационни условия.С препоръка № 3 се предлага да се преработи схемата на захранване на инвертора в автоматичен режим с отделни автоматични предпазители със стойности 80А.С препоръка № 4 се предлага захранващите кабели на електрическата инсталация за 24 V да бъде защитена в гофриран кожух.С препоръка № 5 се предлага да се поставят указания при контактите за 220 V в купетата на вагоните, които да илюстрират тяхното предназначение.С препоръка № 6 се предлага да се допълни системата за поддръжка на Инвертора, обвързана с Планово-предупредителната система за ремонт в СУБ.С препоръка № 7 се предлага на персонала извършващ поддръжка на Инвертор в пътнически вагони, същата да се извършва по смисъла на предвидените в СУБ за тази цел процедури.С препоръка № 8 се предлага да се разработи Инструкция за експлоатация и поддръжка на Инвертор във вагони с изградена електрическа инсталация за 220 V.", "date": "2019.03.09", "title": "Доклад: Няма никакъв саботаж. Безхаберие в БДЖ е довело до големия пожар на гара Коньово"}
{"url": "https://offnews.bg/temida/6-dushi-ot-noi-silistra-s-obvinenie-za-uchastie-v-prestapna-grupa-699004.html", "text": "Специализираната прокуратура е повдигнала обвинение на директора на НОИ-Силистра и още петима други работещи там за участие в организирана престъпна група за източването на НОИ чрез фалшиви пенсии, предаде БНР.Групата е действала от 2017 г., като са уреждани пенсии чрез неистински осигурителен стаж за професии, включително от първа категория труд.Членовете на групата притежавали дебитните карти на пенсионерите и всеки месец си отчитали част от преведените им пенсии - това било заплащането, което те получавали, за да уредят фалшивите документи за инвалидна пенсия.Пострадалите са подписвали и пълномощни, с които участниците в схемата лично посещавали пощенските клонове, от които са теглили самите пенсии. Директорът на НОИ-Силистра е диктувал по телефона на началника на отдел \"Пенсии\" лични данни на мнимите пенсионери.С абревиатурата СМЧ-Пенчев или \"Силно мой човек - Пенчев\" служителите знаели, че това са близки до директора хора. По този начин самите пенсионни досиета се изготвяли по-бързо и безпроблемно. Не са извършвани нужните проверки.По време на разследването са претърсени 14 адреса и са иззети банкови карти, извлечения и ТЕЛК-ови решения. Има данни за 20 души, които са се възползвали от услугата. Сред тях има кметове, зам.-кметове, общински съветници, а и хора без никакъв трудов стаж, допълват от БНР.Освен директорът на НОИ-Силистра Милен Пенчев, обвинения получават началникът на отдел \"Пенсии\" в града, бивш служител на НОИ-София и тричленно семейство - баща, майка и син.", "date": "2019.03.09", "title": "6 души от НОИ-Силистра с обвинение за участие в престъпна група"}
{"url": "https://offnews.bg/kultura/aktcenti-ot-sofia-film-fest-dnes-698997.html", "text": "София Филм Фест продължава ударно и днес, като от феста са подготвили редица премиери и срещи с гости, включително легендата на киното Кшищоф Зануси, с когото ще можете да се срещнете и разговаряте от 12:30 в Дом на киното.Акценти от 9 март:Дом на киното – 12:30 – София град на киното: Интервю с автограф с големия полски режисьор Кшищоф Зануси, специален гост на 23-тия София Филм Фест.Дом на киното – 16:00 – Прожекция на документалния филм, посветен на българския артист Кристо – „Граница на мечтите\", представен от режисьора Георги Балабанов.Люмиер Лидл – 16:00– Прожекция на дебютния игрален филм на Надежда Косева „Ирина\" - и представяне на основния екип на филма.Дом на киното – 18:00 – прожекция на хитовия филм на Джулиън Темпъл - „Абсолютно начинаещи\", представени от известният британски продуцент и председател на Международното жури на София Филм Фест - Ник Пауъл.Люмиер Лидл –18:00– Премира от програмата Ново българско кино: „Ирина\" на режисьора Надежда Косева и представяне на целия екип на филма. „Ирина\" е много лична и много женска история за преоткриването на света чрез новия живот.Дом на киното – 20:30 прожекция на документалния филм Free To Rock, представен лично от емблематичната рок звезда на Русия – Стас Намин, специален гост и член на журито на София Филм Фест.Люмиер Лидл – 20:30– Премиерна прожекция за България на удостоения с „Оскар\" за най-добър филм, вдъхновен от истинското приятелство, което успява да преодолее расизма и класовото разделение – „Зелената книга\", представен лично от българския актьор Димитър Маринов.Зала за събития „В парка\" – 22:00 - Рок-гала на фестивала: Концерт от музикалната програма на София Филм Фест - Free to Rock: Rhythm Boys със специалното съдействие на Американското посолство в България.Одеон – 18:30 – прожекция на „Кралят на бюрека\", представен от Орит Офир Ронел. Филмът разказва за възхода и падението на Алколомбри – българско семейство пекари, които заминават за Израел, където създават прочутата си пекарна за бюрециОдеон – 20:30 –специална прожекция на най-новия филм на легендарния полски режисьор Кшищоф Зануси – „Етер\", представена лично от него.", "date": "2019.03.09", "title": "Акценти от София Филм Фест днес"}
{"url": "https://offnews.bg/futbol/hubchev-zacherkva-trima-za-cherna-gora-i-kosovo-698992.html", "text": "Георги Миланов, Божидар Краев и Андрей Гълъбинов остават извън списъка на националния селекционер Петър Хубчев за старта на квалификациите за Евро 2020.Тримата не попадат сред избраниците на специалиста за първите два мача - домакинството на Черна гора (22 март) и гостуването на Косово (25 март).Като доста изненадваща се смята липсата на Миланов и Краев. Първият е основен футболист на шампиона на Унгария МОЛ Види, където разчитат много на него.Футболистът на датския Мидтиланд Божидар Краев също изнесе силни мачове за националния отбор, вкарвайки двата гола за успеха срещу Словения в Лигата на нациите, но сега също няма да е сред извиканите.Очаква се селекционерът да обяви окончателния списък до дни.", "date": "2019.03.09", "title": "Хубчев зачерква трима за Черна гора и Косово"}
{"url": "https://offnews.bg/dw/ne-zhenata-ne-obsluzhva-mazha-698993.html", "text": "Няма да скрия радостта си от това, че българският феминизъм започва да преминава от академично четене на Вирджиния Уулф към гражданска битка за равенство.Не, Осми март не е денят на мама, нито пък на колежката, която веднъж в годината получава карамфил и се връща подпийнала от работа. Осми март е ден за мобилизация.„Издай свинята!\"Забелязвате ли как излезе на дневен ред женската тема през последните две години? През 2017 от американската филмова индустрия тръгна движението #MeToo („и мене също“), в което жени публично изповядваха дълго крити срамни тайни за сексуално насилие от страна на властни мъже. Стигна се и до крайности, понякога до лъжливи обвинения с нарцистично-истеричен пълнеж. Но независимо от всичко лавината беше отприщена, жените не желаеха повече да мълчат за унижението, на което ги обрича полът им.Наблюдаваме го в най-различни точки от планетата. Във Франция например същата година тръгна инициатива, наречена „Издай свинята!\". Тя взе на прицел насилието в семействрото или партньорската двойка, което взима много жертви в тази обсебена от еротизма страна. Преди това пък видяхме масови женски протести в Индия, където едно жестоко, смъртоносно изнасилване взриви тази иначе традиционно търпелива култура.Когато мъжете се запитат какви са ги вършилиКакво точно се случи? Не, положението на жените по света не се влоши внезапно. Просто изведнъж се промениха правилата на играта. Изведнъж много хора усетиха, че е недопустимо онова, което преди се възприемаше като нормално: да опипаш спътничката в автобуса, да накараш актрисата да мине през леглото ти, за да получи ролята, да отправиш унизителни забележки за умствените способности на колежката. Новото правило се задейства дори ретроспективно, сякаш за обидата вече нямаше давност. Типичен пример бяха изобличенията срещу кандидата за Върховния съд на САЩ Кавана (сам по себе си неприятен човек), за това, че преди 35 години на някакъв младежки купон в пияно състояние се съблякъл пред състудентка. И много мъже се замислихме какво сме правили като млади...Новите десни виждат мястото на жената в кухнята и в леглотоНо не бива да оставим крайностите да скрият голямата промяна в нравите, на която сме свидетели. Така, както извоюваха своите равни избирателни права през първата половина на 20 век, така сега жените тръгнаха на поход за равно достойнство. Имам чувството, че тласъкът дойде заради възшествието на алтернативната десница, яхнала антимигрантските настроения след кризата 2015-2016: с трансгресивния си език тя гъделичкаше дремещото Господарско, Расистко, Сексистко несъзнавано на западната цивилизация. Доналд Тръмп е най-отвратителният пример за тази взривоопасна смес и не случайно мнозинството американски жени го посрещнаха на нож още от първия ден на неговия мандат.Но настъплението и по този фронт е глобално. Полските фундаменталисти забраниха аборта, Путин накара своите последователи да не приемат Истанбулската конвекция и, впрочем, декриминализира домашното насилие, българсикте лъжепатриоти пък искат да върнат жената към традиционното й място в кухнята: да прави салатки, докато мъжете се черпят. (Между другото, виждате ли жени на лидерски позиции в тази коалиция? Не? Защо ли?) С две думи: настъплението на сексизма от крайно-десния политически фланг предизвика масовата мобилизация на жените.България в шпагат между социализма и консерватизмаВ България #MeToo не поникна, но не защото жените не си патят, а защото патриархалната стена на срама все още е твърде дебела. Само си представете какво е в едно провинциално градче да излезеш и да кажеш „И моят ме млати“: как ще те гледат след това, как ще те одумват. Гласовете, които чуваме, обикновено осъждат феминистките изхвърляния, уверяват себе си и света, че при нас всичко си е наред. Не е вярно, но не можем и да обвиняваме когото и да било в липса на смелост - рано или късно тя ще дойде и лавината ще се отприщи и в България.Българските жени сякаш все още не си представят, че настъпващата крайна десница може да им отнеме правото да решават кога да раждат, например. Че ще започне да обсъжда облеклото им, сексуалните им контакти. Тези теми вървят в пакет. Основната битка в България засега си остава в сферата на заплащането и трудовите права – а там, според сравнителните изследвания, България съвсем не стои зле. Имаме повече от средното жени в парламента, не малко в бизнеса, да не говорим за университета или болниците. Тогава защо, ще кажете, ни е Осмомартенско шествие?Българският мъж: султанче със склонност към депресии?Ако обаче погледнем към частната сфера, ще видим, че българските жени са в доста незавидно положение. Социализмът им спусна еманципацията отгоре, без борба. Като „бонус\" последва удвояване на женското бреме – и в завода, и в къщи. В повечето семейства това положение не се е променило, защото много български мъже израстват като малки султанчета, които нищо не похващат в къщи. Особено тежко става, ако съпругът си загуби работата - тогава жената, освен че трябва да изхранва къщата и да върти домакинството, започва да се грижи за нараненото му самолюбие, да го налага с мокри кърпи след отчаяно препиване. Не сме далеч и от Средиземноморието, където мачовщината е необходим аксесоар на мъжката идентичност. А мачовщината обикновено избива на ревност, свалячество и дори побои, в духа на печалния афоризъм „бие, значи ме обича“.Гнилият мит, че природните разлики преминават в социалниКойто повдигне подобни теми обаче, неминуемо ще бъде обвинен от новите консерватори в „културен марксизъм“, „постмодерен либерализъм“ или някакви подобни смехотворни глупости. Жената си имала традиционни роли и всичко друго било политика. Не става ясно само дали тези роли са от традицията на социалистическата жена-кранистка, на жената-одалистка от харема на султана или пък жената, вграждана в строежа на мостове от легендите. Но да не издребняваме. Вляво пък темата поражда надменни подигравки, защото, видите ли, днес сме били надценявали някакви си кутурни специфики, докато важното било класовата борба, експлоатацията, разобличаването на неолиберализма.Но битката за равенство на жената няма как да мине без фронтална атака срещу жилавия мит, според който природните разлики естествено преминават в социални: че младият трябва да слуша стария, жената да обслужва мъжа, черният да работи за белия.Но нека тук да си зададем простичкия въпрос: Не сме ли станали хора тъкмо надскачайки природата, която ни е произвела?Б. ред. - Статията на проф. Ивайло Дичев е от ", "date": "2019.03.09", "title": "Не, жената не обслужва мъжа"}
{"url": "https://offnews.bg/112/dvama-zaginali-pri-katastrofa-na-okolovrastnia-pat-698996.html", "text": "Водач на лек автомобил и жената, която се е возила с него, са загинали при катастрофа на Околовръстния път в София, съобщи МВР.Сигналът е получен малко преди 10:00 часа тази сутрин. Близо до разклона за с. Казичене е установен самокатастрофирал лек автомобил.Екипи на полицията и пожарната работят на мястото на инцидента.", "date": "2019.03.09", "title": "Двама загинали при катастрофа на Околовръстния път"}
