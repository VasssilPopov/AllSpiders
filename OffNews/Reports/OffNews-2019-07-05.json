{"url": "https://offnews.bg/medii/koshlukov-shte-se-boria-za-prozrachnost-i-zaplashtane-na-ambitciite-n-706750.html", "text": "Новият директор на БНТ направи първи коментар пред телевизията след избирането си на поста, в него той очерта целите си за идните години.На въпроса как ще управлява телевизията, той заяви:\"Ами както сме записали в тази концепция, която е приета и става неотделна част от договора за управление. За мен е най-важно да я направим по-открита и по-прозрачна, да може да има механизми за контрол и баланс и никой да не си позволява самоволни решения вече. Това, което е най-важно според мен е журналистите да имат ясни правила за кариерно израстване. Много бих искал да видя колегите, че имат амбиции и цел и ще получат заплащането за тези амбиции и цели, когато ги постигнат, за да се знае, че всеки, който желае да работи ще расте и ще има по-голяма заплата\".", "date": "2019.07.05", "title": "Кошлуков: Ще се боря за прозрачност и заплащане на амбициите на колегите"}
{"url": "https://offnews.bg/kultura/balgarche-na-10-g-smaia-vsichki-kato-zavarshi-bez-greshka-izpita-po-706751.html", "text": "10-годишният Йордан Иванов от Пазарджик смая всички, като постигна максимален резултат на един от най-трудните изпити по английски в света, този на Кеймбридж - YLE Flyers, предава \"Дарик\".Третокласникът се явил на теста, който е предназначен за шесто и седмокласници, които са кандидат-гимназисти, по свое желание. Нито родителите, нито учителите му са го принуждавали, но го подкрепили, тъй като знаели, че отлично владее езика. Те обаче били смаяни, когато се оказало, че той не е допуснал нито една грешка.Изпитът изобщо не е лек, той протича цял ден и има 3 етапа: правоговор, съставяне на текст, слушане с разбиране и преразказване. Финалът е модул от над 50 въпроса, на които трябва да се даде писмен отговор в рамките на 40 минути - за проверка на правописа и пунктуацията. Йордан започнал да пише на английски само преди 2 години, но вече го знае на отлично ниво. Това, според родителите, се дължи на неговата учителка Рада Стоицева. Той говори и разбира езика от 3-годишен.На 6 години майка му го записва като слушател в местна школа, а щом научава английската азбука във втори клас, момчето бързо свиква и да пише правилно на езика на Шекспир.Йордан е всестранно развит - той играе в местната театрална школа, рисува и се фехтова.Майката скромно казва, че първите си успехи Дани дължи най-вече на себе си и на своите преподаватели. Тя и съпругът ѝ само правят всичко възможно да му осигурят занимания при специалисти, но всички са изцяло по негово желание.", "date": "2019.07.05", "title": "Българче на 10 г. смая всички, като завърши без грешка изпита по английски на Кеймбридж"}
{"url": "https://offnews.bg/futbol/ofitcialno-levski-privleche-dvama-ot-septemvri-706759.html", "text": "От Левски официално представиха две нови попълнения - Здравко Димитров и Асен Чандъров. Футболистите идват от Септември София. Чандъров ще играе като преотстъпен с опция за закупуване..", "date": "2019.07.05", "title": "Официално: Левски привлече двама от Септември"}
{"url": "https://offnews.bg/futbol/btv-action-shte-predava-machovete-na-tcska-706760.html", "text": "Чудесна новина за феновете на ЦСКА разпространи официалният сайт на клуба. Стана ясно, че каналът bTV Action е закупил ексклузивните права за излъчване на двубоя ЦСКА - Титоград.Срещата от първия квалификационен кръг на Лига Европа е във вторник (9 юли) от 20:30 часа на стадион \"Българска армия\".Каналът е общодостъпен, а не платен. Феновете на Левски нямат този късмет, тъй като двубоят с Ружомберок ще върви в ефира на Диема Спорт, който е от групата на Нова телевизия, наскоро закупена от собственика на Лудогорец Кирил Домусчиев.От ЦСКА припомнят и актуалната информация за билетите. Феновете ще заемат своите места в секторите \"А\" и \"В\", а сектор\"Г\" ще бъда затворен за мачовете от Лига Европа.Цените на билетите са:- Сектор А - 20 лева- Сектор В - 15 лева- ВИП ложа - 150 леваДеца до 7 години влизат на стадиона безплатно.Билети могат да бъдат закупени от фен магазина на “Армията” и от мрежата на БестТикетс - бензиностанциите на OMV, магазините на Office 1 и Orange и касите на \"Арена Армеец\".", "date": "2019.07.05", "title": "bTV Action ще предава мачовете на ЦСКА"}
{"url": "https://offnews.bg/dw/sega-e-momentat-da-mahnem-pametnika-na-savetskata-armia-706753.html", "text": "Крайно време е паметникът на Съветската армия в София да бъде демонтиран. Защото такава е волята на демократичната общност в страната. И защото такова е решението на органа, който има легитимното право да се разпорежда с паметниците в града - Столичният общински съвет. То е взето още през 1992 година и не е отменено и до днес, но Руската федерация възпрепятства изпълнението му. Прави го директно - чрез свои емисари. И индиректно - чрез мощното си лоби в нашия политически и обществен живот. Фактът, че вече три десетилетия тя успява да запази паметника, е по-важен и от самия паметник - защото демонстрира неотменената власт на бившия Съветски съюз. Каквото, впрочем, е и внушението на съветския шмайзер, високо вдигнат от върха на паметника в софийското небе.Паметник на какво е паметникът на Съветската армия?Напоследък Руската федерация се готви да прибави към политическия и правен натиск - „с цел да предотврати нарастващия брой случаи на унищожаване или увреждане на символите на военната ѝ слава”, включително в чужбина. Тези случаи се криминализират с поправка в Наказателния кодекс, която трябва да влезе в сила от декември, като наказанията са солени глоби и дори затвор. Поправката очевидно идва в отговор на стремежа на държавите от някогашния съветски блок да се очистят от символите на комунистическото си минало в съответствие с приети от тях съвременни закони, които обявяват комунистическия режим за престъпен и забраняват пропагандата му. Във Варшава например през 2018 година бе премахнат и последният съветски монумент. При нас, уви, това е немислимо, макар че и ние си имаме такъв закон. Въпрос на елементарно демократично приличие е обаче да бъде премахнат поне паметникът на Съветската армия - и то именно като форма на комунистическа пропаганда, а не като естетически факт (фигурите му си заслужава да бъдат съхранени, защото, макар и в канона на задължителния за периода социалистически реализъм, са правени от най-изявени наши скулптори - Васка Емануилова, Мара Георгиева, Любомир Далчев, Иван Фунев).Правен нонсенс е руската държава да се разпорежда с чужда собственост, каквато са паметниците в други държави. Независимо на каква тема са посветени. Има основание Русия да не допуска поругаване на телата на умрели или местата, където са погребани нейни граждани, както е посочено в законопроекта. В София обаче под такава защита попада по-скоро паметникът-костница на съветските воини в квартал „Лозенец”. Докато паметникът на Съветската армия в центъра на града не е място на преклонение пред паметта на жертвите (тук оставяме настрана дебата дали съветската армия е дала жертви в България), а място, което възхвалява победата. Но чия победа и над какво?Традиционната версия, че в случая става дума за победата над фашизма, трудно издържа - дори само заради факта, че ролята на антифашистката коалиция, която постига тази победа със съвместни усилия, е изключена по условие. През 1954 година, когато паметникът е открит в присъствието на съветския маршал Сергей Бирюзов, съюзниците в тази коалиция отдавна вече са идеологически врагове. Така че софийският паметник на Съветската армия възхвалява съвсем друга победа - на перманентната революция, започнала в Русия през 1917 и в резултат от войната разширила териториите си чак до България. И това не е интерпретация, а съществена част от „текста” на монумента - неговият източен орелеф представлява композицията „Октомври 1917“. С други думи: паметникът е отлята в бронз и камък пропаганда на наложения в страната комунистически режим. Същият този режим, който след падането на Берлинската стена е обявен за престъпен, заедно с пропагандирането му. Така че престъпление няма да е демонтирането на паметника, както иска да го изкара руският проектозакон, а съхраняването му, както е според нашия закон.Сега е моментътТова демонтиране трябва да включва най-малкото разрушаване на 37-метровата пресечена пирамида, която, търсено или не, превръща стъпилия върху нея съветски войник в символичен образ на завоевателя - високо над пъплещото в краката му местно население. Компанията му - български работник и майка с дете, не омекотява въздействието. Точно обратното: по оста въоръжен-цивилни издайнически напомня за окупационния характер на онзи режим.Нека да оставим паметниците да говорят за своето време - несъстоятелността на подобни доводи става кристално ясна, ако си представим какво би било, ако докато сме били съюзници на Германия, бяхме издигнали паметник на Хитлер. Щеше ли да „радва\" и до днес скейтбордистите в някоя градинка?Любител съм на софистицираните позиции, които отчитат доводи от различен порядък, но този паметник в този вид не може да има място в центъра на столицата на некомунистическа държава. Освен ако тази държава е неизлечимо зависима от комунистическото си минало.А що се отнася до готвения от Русия закон - той е добър повод демонтирането на паметника да стане до декември, защото дотогава дори за нея това няма да се счита за криминално деяние.", "date": "2019.07.05", "title": "Сега е моментът да махнем паметника на Съветската армия"}
{"url": "https://offnews.bg/obshtestvo/vivacom-specheli-delo-za-sobstvenostta-si-v-anglia-706763.html", "text": "Английският върховен съд отхвърли опита на офшорни компании да оспорят собствеността на Vivacom, най-големият български телеком.Жалбата от LIC Telecommunications SARL, Люксембург и Empreno Ventures Limited, Британски Вирджински острови целеше да оспори сделката, с която Vivacom бе продадена на сегашните собственици чрез търг, след като предишните собствениците нарушиха условията на заема си.След множество загубени съдебни дела в Люксембург и България ищците се обърнаха към английския съд, твърдейки, че продажбата е незаконна, подценена и следва да се преразгледа. След шест дни изслушвания английският съдия Моулдър отхвърли изцяло и последните подадени искове.Спас Русев, най-големият акционер във Vivacom, приветства решението на съда и го коментира по следния начин: „Компанията бе придобита след изцяло легитимна и конкурентна процедура по продажба. Ищците многократно и чрез различни способи се опитваха да оспорят процеса по придобиване на собствеността, но безуспешно. Целта им беше да накърнят публично имиджа на компанията чрез медиите и множество съдебни дела, чрез които да придобият контрол над компанията, но всеки път те се проваляха.”", "date": "2019.07.05", "title": "Vivacom спечели дело за собствеността си в Англия"}
{"url": "https://offnews.bg/tenis/nole-prodalzhava-po-plan-zashtitata-na-titlata-si-na-uimbaldan-706764.html", "text": "Защитаващият титлата си от миналогодишното издание на турнира от Големия шлем \"Уимбълдън\" - Новак Джокович загуби един сет, но победи поляка Хуберт Хуркач след 7:5, 6:7(5), 6:1, 6:4.Сърбинът имаше сериозни проблеми в първите два сета, тъй като съперникът му играеше на много високо ниво. Хуркач обаче не успя да задържи този стандарт във втората част на мача и Джокович започна да доминира, като бе убедителен в третия сет.В четвъртата част Ноле проби в третия гейм и на практика уби каквато и да е интрига в срещата. До самия край на последния сет Джокера си взе всички подавания и спечели мача.За място на 1/4-финалите сърбинът ще срещне победителя от двойката Юго Умбер - Феликс Оже-Алиасим, които играят един срещу друг в друг двубой от третия кръг на турнира.", "date": "2019.07.05", "title": "Ноле продължава по план защитата на титлата си на Уимбълдън"}
{"url": "https://offnews.bg/futbol/ludogoretc-niama-da-priema-machove-na-svoia-stadion-na-starta-na-parva-706752.html", "text": "Лудогорец най-вероятно няма да играе първия си домакински мач от новия сезон в Първа лига на арената в Разград, а във Велико Търново на \"Ивайло\", съобщава \"Дарик\".\"Орлите\" направиха ремонт на тревното покритие на своя стадион и искат да го запазят за мача-реванш от първия квалификационен кръг на Шампионската лига срещу Ференцварош.Именно заради това в плановете на \"зелените\" влиза двубоят срещу Царско село да се играе на друг стадион. Официално решение по тази тема се очаква в близките дни.Междувременно Лудогорец картотекира 21 футболисти за мачовете срещу Ференцварош. Сред тях попадат абсолютно всички нови попълнения Икоко, Битон, Чибота, Баджи и Жоржиньо.В групата е и Абел Анисе, който в момента играе за Мадагаскар в турнира за купата на Африка. Лудогорец може да направи две промени 24 часа преди първия сблъсък срещу Ференцварош.Юношите на клуба пък могат да бъдат използвани по всяко време без допълнителна заявка към УЕФА. Ето и групата на разградчани за мачовете с Ференцварош:Пламен Илиев, Ренан, Антон Недялков, Сисиньо, Георги Терзиев, Станислав Манолев, Драгош Григоре, Жордан Икоко, Козмин Моци, Дан Битон, Анисе, Светослав Дяков, Баджи, Яцек Горалски, Димо Бакалов, Якуб Шверчок, Мавис Чибота, Жоржиньо, Клаудиу Кешерю, Марселиньо, Лукоки", "date": "2019.07.05", "title": "Лудогорец няма да приема мачове на своя стадион на старта на Първа лига"}
{"url": "https://offnews.bg/obshtestvo/15-mlrd-za-10-g-shte-ni-triabvat-za-da-modernizirame-armiata-si-706755.html", "text": "Бившият министър на отбраната Велизар Шаламанов бе гост на бТВ, където коментира, че страната ни трябва да модернизира армията си, за да отговаря на стандартите на НАТО. Това ще стане, като вложим 15 милиарда лева в рамките на следващите 10 години.Той посочи, че закупуването на изтребителите F-16 от САЩ е само първата крачка в тази посока. Шаламанов изтъкна, че народът трябва да бъде запознат подробно с цената на превъоръжаването и с процеса, за да няма изненади и проблеми.Според него, досега сме изгубили 20 години и това прави модернизацията още по-скъпа, належаща и трудна. Той каза, че се губи смисълът от целия процес и влагане на средства, ако купуваме нови части за стари машини.\"Тези пари неизбежно ще бъдат похарчени, но важното е да не стане така, че да бъдат изразходвани, без да имаме реална модернизация на въоръжените ни сили\", смята Шаламанов.", "date": "2019.07.05", "title": "15 млрд. за 10 г. ще ни трябват, за да модернизираме армията си"}
{"url": "https://offnews.bg/obshtestvo/bedstveno-polozhenie-vav-vetren-zaradi-poroi-706766.html", "text": "На територията на Ветрен, Пазарджишко е обявено бедствено положение заради продължителни порои и гръмотевични бури, предава БГНЕС.Кметът на Септември по-рано днес е обявил бедственото положение. Интензивният дъжд е наводнил улици и тротоари, водата е достигнала и до някои къщи.Асфалтовата настилка на места е разрушена, което прави някои пътища непроходими. Има и свлачище, което може да помете къщите на ул. \"14\".Силна градушка е удатрила и още едно селище в Пазарджик - Септември.", "date": "2019.07.05", "title": "Бедствено положение във Ветрен заради порои"}
{"url": "https://offnews.bg/temida/arestuvaha-zhoro-shopa-kojto-e-ukrival-banevi-v-ispania-706756.html", "text": "Георги Семерджиев, известен като Жоро - Шопa, е бил арестуван в Барселона. Това се случва, след като за залавянето му беше издадена Европейска заповед във връзка с това, че е укривал Ветко и Маринела Арабаджиеви, предава БНТ.Хотелиерската фамилия беше задържана именно във вилата на Жоро Шопа край Каталунската столица. Те са се укривали там от есента на миналата година до ареста им в началото на март.", "date": "2019.07.05", "title": "Арестуваха Жоро Шопа, който е укривал Баневи, в Испания"}
{"url": "https://offnews.bg/obshtestvo/zaplatite-v-universitetite-ni-varirat-mezhdu-800-i-7000-leva-706757.html", "text": "Заплащането в университетите в страната варира сериозно, показва анализ на синдиката \"Висше образование и наука\" към КНСБ, предава БТА.Средната заплата на работещите във ВУЗ-овете в България е 1350 лв. Най-ниската е в Минно-геоложкия университет с 894 лв., а най-високата е в Медицинския университет в София, където 2228 лв. е считано за нормално.Интересно е да се отбележи, че в асистентите в медицинските университети вземат повече от професорите по други висши учебни заведения. В София един асистент взема около 2982 лв., а във Варна 2719 лв. Икономическият университет във Варна дава по 2412 лв. заплата. Междувременно средната заплата на асистентите по други места е 800 лв., което е по-малко от началната заплата на учителите от 920 лв.Неравенствата при заплащането се дължат на различията при финансирането на професионалните направления във висшето образование - за основа се взима базовата сума от 693 лв., която се умножава по различни коефициенти. Най-ниските от тях са за икономика, а най-високите - за медицина, национална сигурност и военно дело.Деканите, ректорите и останалите преподаватели на висши ръководни длъжности вземат значително по-високи заплати, които лесно могат да надвишат 7000 лв. на месеца. Така например в Медицинския университет във Варна ръководна длъжност взема 6475 лв.Това се дължи на начина на формиране на заплатите в университетите - добавките за длъжности, степени и звания - който дава голямо преимущество на по-възрастните лектори, които взимат в пъти повече от младите си колеги.„Професор в Медицинския университет във Варна за 2 месеца заработва това, което един професор да речем в УниБИТ или в Строителното училище „Любен Каравелов” заработва за 1 година. Отчели сме и средните брутни заплати за съответната длъжност, когато е на ръководна функция. Да речем в Медицинския университет във Варна, където средната заплата на доцент е 3 600 лв, когато е на ръководна длъжност тя отива почти към 5 000 лв.”, представи данните Стефан Аспарухов, гл. асистент в УАСГ, цитиран от \"Дарик\".", "date": "2019.07.05", "title": "Заплатите в университетите ни варират между 800 и 7000 лева"}
{"url": "https://offnews.bg/protesti/politcaite-izliazoha-na-protest-s-iskane-za-dostojno-zaplashtane-na-no-706743.html", "text": "В деня на професионалния си празник – 5 юли, полицаи, пожарникари и надзиратели от затворите излязоха на протест пред Министерския съвет.Те настояват за достойно заплащане на нощния труд, което от 12 години насам е 25 стотинки на час.Протестиращите поканиха всеки представител на властта да изкара три поредни нощни дежурства с произволно избран служител на МВР, без да работи.Полицаите, пожарникарите и надзирателите са категорични, че днешната им акция пред Министерски съвет не е само в подкрепа на униформените, а за всички държавни служители, \"които са на този хал\".Окончателното искане на демонстрантите е 2,50 лева на час заплащане на нощния труд, но са склонни и на сума от 1 лев като първа стъпка. ", "date": "2019.07.05", "title": "Полицаите излязоха на протест с искане за достойно заплащане на нощния труд"}
{"url": "https://offnews.bg/futbol/sapernikat-na-levski-v-evropa-se-pohvali-s-darzhavna-podkrepa-706747.html", "text": "Съперникът на Левски в първия предварителен кръг на Лига Европа - словашкият Ружомберок се похвали, че е бил финансиран с 1,5 млн. евро от държавата.Парите са отпуснати за построяване на терени и сграда за академията на клуба.Проектът е на стойност 1,75 млн. евро. От тях 1,5 млн. евро идват от Министерството на спорта, словашката футболна федерация финансира строителството с 200 000 евро, а останалите 50 000 евро са от ресурси на собственика.Първият мач между Левски и Ружомберок е на 11 юли, четвъртък от 19,30 часа българско време, като сините са гост.Двубоят ще бъде излъчен от платения канал \"Диема спорт\", съобщава \"Тема Спорт\".Реваншът ще бъде на 18 юли. Мачът срещу словаците на \"Герена\" ще започне отново в 19:30 часа, но ще е при затворени врати, тъй като Левски изтърпява наказание.Ако елиминира Ружомберок, във втория квалификационен кръг на Лига Европа Левски ще срещне победителя от двойката АЕК Ларнака (Кипър) - Петрокуб (Молдова).", "date": "2019.07.05", "title": "Съперникът на Левски в Европа се похвали с държавна подкрепа"}
{"url": "https://offnews.bg/112/balgarin-e-zastrelian-pri-bitov-spor-v-gartcia-706746.html", "text": "Български гражданин е бил застрелян с ловна пушка и убит в Гърция, предава \"Прото тема\", цитиран от \"Дарик\".Инцидентът е станал в село Елефтерес, близо до Кавала, където между възрастен грък и българинът възникнал спор по финансови въпроси.Изведнъж старецът се прибрал и се върнал с ловна карабина, с която убил другия мъж пред свидетели. След това той опитал да се укрие, но полицията го задържала.", "date": "2019.07.05", "title": "Българин е застрелян при битов спор в Гърция"}
{"url": "https://offnews.bg/tenis/skandaldzhiata-kirios-nadal-ima-mnogo-pari-mozhe-da-poeme-edin-udar-706735.html", "text": "Австралийският тенисист Ник Кириос за пореден път се забърка в скандал време на мача от втория кръг на турнира от Големия шлем \"Уимбълдън\" с Рафаел Надал и след него.По време на срещата меджу двамата Кириос се опита да уцели в тялото с топката Матадора, а след двубоя не само призна, че това не е било случайно, а обяви, че няма да се извини.\"Спечелих точката. За какво да се извинявам? Това исках, опитах да го нацеля. Пичът има... колко титли от Шлема? Колко пари в сметката в банката? Може да поеме един удар с топка в тялото.Съдията беше ужасен. Наистина ужасен. Правилото е да се играе според скоростта на сервиращия. Защо всеки път трябва да чакам Рафа да влезе в своя ритъм? Мисля, че начинът, по който се справяше с мача, беше лош.Най-много уважавам неговия фокус върху играта. Неговата способност да играе за всяка една точка. Не дава нито една точка просто така. Аз много трудно играя всяка точка с еднаква рутина. Също така - неговите първи удари.Знам на какво съм способен. Просто зависи. Аз съм страхотен тенисист. Има много неща, които трябва да подобря, за да показвам това ниво, което показват Рафа, Новак и Роджър толкова време. Просто зависи от това колко силно го искам.Много съм уверен, когато съм на корта. Може би има някои неща, които мога да направя по-добре. Харесвам начина, по който правя нещата\", каза Кириос.Надал вече води с 4:3 в преките срещи с австралиеца през годините. Той взе реванш от него за загубата си на Уимбълдън през 2014. Надал има и положителен баланс срещу следващия си съперник - Цонга.", "date": "2019.07.05", "title": "Скандалджията Кириос: Надал има много пари, може да поеме един удар с топка в тялото"}
{"url": "https://offnews.bg/ikonomika/balgarskata-birena-tcarkva-puska-pivo-sas-svetena-voda-prez-septemvri-706723.html", "text": "Бира със светена вода ще представят официално през септември в София основателите на Българската бирена църква (ББЦ). Пивото ще носи името A-Men и се появява по повод 10-годишнината от създаването на организацията. Проектът се финансира с дарения чрез краудфъндинг платформата Indiegogo.com, а най-големите дарители на кампанията имат шанс имената им да се появят на етикета на бирата.Българска бирена църква е създадена през декември 2009 г. като страница във Facebook, а през 2014 г. е регистрирана в Софийски градски съд като сдружение с нестопанска цел. С над 27 000 последователи към момента, църквата е една от най-големите онлайн общности на фенове на бирата у нас.През 2017 г. екипът на ББЦ съвместно с веригата за бургери, бири и приятели SKAPTO създават The Preacher - първият бургер, в чиято рецепта има бира.През 2018 г. организацията представя за първи път в страната класове по бирена йога, разработени съвместно със сертифициран йога инструктор, които превеждат участниците през серия от медитативни практики, завършващи с чаша добра бира.", "date": "2019.07.05", "title": "Българската бирена църква пуска пиво със светена вода през септември"}
{"url": "https://offnews.bg/kultura/brus-dikinsan-vokalistat-na-iron-maiden-idva-v-balgaria-za-spetcialn-706736.html", "text": "Вокалистът на британските метъл легенди Iron Maiden - Брус Дикинсън - идва в България със своето авторско шоу „За какво служи този бутон: Вечер-разговор с Брус Дикинсън“ на 23 декември (понеделник) 2019, 20:00 ч., Зала 1, Национален дворец на културата.Билетите за шоуто са на цени от 45 до 120 лева и вече са в продажба.Брус Дикинсън е един от музикантите с изключително интересен и впечатляващ житейски път. Освен вълнуващите десетилетията с метъл титаните Iron Maiden, животът на Брус извън прожекторите е наистина необикновен. Той е самолетен пилот и капитан, авиационен предприемач, пивовар, телевизионен актьор, сценарист, автор на бестселъри, изнасял е мотивиращи ораторски речи, има два издадени романа и е международен фехтовач.През 2017 Дикинсън започва да промотира автобиографията си „За какво служи този бутон“ като прави няколко литературни четения и срещи с фенове и медии в различни театри във Великобритания. Оттогава, „За какво служи този бутон – Вечер - разговор с Брус Дикинсън“ се превръща в едно собствено шоу, което наподобява стандъп комедия. То е с продължителност 2 часа. Шоуто е разделено на две части, като в началото Брус разказва по много забавен и хумористичен начин за вълнуващия си живот. Представяйки завладяващи истории със своя уникален стил, придружени от лични снимки, Брус разказва и анекдоти не само от книгата си, но и други по-малко известни и непубликувани истории. Втората част е посветена изцяло на въпроси към Брус - той отговаря на всички чудати и директни въпроси по един невероятно импровизиран и остроумен начин. Всичко това, прави шоуто увлекателно и незабравимо.Не пропускайте уникалната възможност да се докоснете до фантастичния разказвач и ненадминат шоумен Брус Дикинсън в една незабравина вечер на 23 декември в зала 1 на НДК.", "date": "2019.07.05", "title": "Брус Дикинсън, вокалистът на Iron Maiden, идва в България за специална вечер-разговор с публиката"}
{"url": "https://offnews.bg/112/momche-na-16-g-se-udavi-v-slanchev-briag-706738.html", "text": "Момче на 16 години се е удавило във водите до Слънчев бряг, предава \"Дарик\". Оттам допълват, че трагедията се е случила в близост до спасители на една от популярните плажни ивици в курорта.Момчето е изчезнало към 11:30 часа сутринта, а тялото му е намерено близо половин час по-късно.", "date": "2019.07.05", "title": "Момче на 16 г. се удави в Слънчев бряг"}
{"url": "https://offnews.bg/futbol/pochitat-pametta-na-krasimir-stoianov-chiko-s-detski-turnir-706740.html", "text": "Приятели на починалия преди година бивш футболист Красимир Стоянов – Чико организират детски турнир в негова памет. Той ще се проведе в неделя от 9.00 часа на базата „Баухаус Арена“, а в него ще участват тимовете на „Септември“, „Сливнишки герой“, „Рилски спортист“ и „Ферион“.Предвидена е специална награда „Чико“ за най-техничен футболист, какъвто беше бившият играч на „Септември“, „Беласица“ и швейцарския „Делемонт“.Съотборниците и приятели на Чико от юношеския тим на ЦСКА от края на 80-те години ще изиграят демонстративен мач срещу бившите му съиграчи от „Септември“. В армейския тим ще бъдат Адалберт Зафиров, вратарят Йордан Йорданов – Жан, Румен Стоянов и др.Начело на „Септември“ ще бъде участникът в световното първенство в Мексико-86 Георги Йорданов – Ламята, който обаче се пуска като вратар.Красимир Стоянов – Чико беше един от най-обичаните футболисти на „Септември“, капитан на силния отбор от „Красна поляна“ през 90-те години. На 47 години той почина внезапно на 9 юли миналата година", "date": "2019.07.05", "title": "Почитат паметта на Красимир Стоянов – Чико с детски турнир"}
{"url": "https://offnews.bg/obshtestvo/i-svinete-v-selo-novachene-hvanaha-afrikanska-chuma-706761.html", "text": "В рамките на епизоотичното проучване, което се провежда във връзка с  от 4 юли 2019 г., Българската агенция по безопасност на храните (БАБХ) констатира днес, 5 юли, ново огнище в животновъден обект тип лично стопанство, в село Новачене, находящо се в същата област. Взетите проби от прасетата са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София.БАБХ предприема необходимите мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното умъртвяване по хуманен начин и обезвреждането на всички домашни свине ще стартира утре, 6 юли, при спазване на изискванията на Наредба № 22 за намаляване до минимум страданията на животните по време на клане или умъртвяване.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС.БАБХ предупреждава, че се забранява влизането и излизането на хора и автомобили без разрешение на БАБХ, в района на обектите, по време на изпълнение на мерките, разпредени със заповед на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и областната администрация и лица имащи адресна регистрация в съответното населено място.Актуална информация за местата с потвърдени случаи на Африканска чума по свинете в страната и движението на заболяването може да намерите в интерактивната карта, публикувана на . Информационна брошура с указания и съвети за ловците, стопаните и гражданите . .", "date": "2019.07.05", "title": "И свинете в село Новачене хванаха Африканска чума"}
{"url": "https://offnews.bg/obshtestvo/razbitata-fabrika-v-selo-trud-prodavala-11-ot-nezakonnite-tcigari-u-n-706741.html", "text": "Вчера в село Труд беше разбита незаконна фабрика за цигари, която беше обявено, че е най-голямата у нас. Сега става ясно, че тя е произвеждала 11% от незаконните цигари в цялата страна, предава БНР.При акцията са задържани 12 души, които ще бъдат съдени за участие в престъпна група за незаконно разпространяване на акцизни стоки. Все още държавното обвинение не е разкрило кой е организаторът на групата.В момента се издирват още четирима души, които се смята, че имат връзка с престъпната фабрика.\"Обикновено когато се изгради нелегална фабрика за производство на цигари, не се използват местни, независимо дали е България или някоя друга държава\", коментира Калин Литов от ГДБОП, допълвайки че в цеховете са работили предимно чужденци.", "date": "2019.07.05", "title": "Разбитата фабрика в село Труд продавала 11% от незаконните цигари у нас"}
{"url": "https://offnews.bg/obshtestvo/pochina-deputatkata-ot-gerb-snezhana-dukova-706745.html", "text": "Снежана Дукова, която беше депутат от ГЕРБ и зам.-председател на парламентарната им група, е починала.Това беше съобщено от нейната колежка Десислава Атанасова в профила ѝ във Фейсбук. Дукова е починала след продължително боледуване.Тя беше депутат от ГЕРБ в четири парламента - в 41, 42, 43 и 44 Народно събрание. Като педагог и училищен директор, тя беше член на комисията по образование.", "date": "2019.07.05", "title": "Почина депутатката от ГЕРБ Снежана Дукова"}
{"url": "https://offnews.bg/sviat/kitaj-razdelia-umishleno-miusiulmanski-detca-ot-semejstvata-im-706729.html", "text": "Китай преднамерено разделя мюсюлмански деца от семействата им, вярата и езика им в автономния регион Синдзян, показва ново проучване на Би Би Си. Докато стотици хиляди възрастни са задържани в гигантски лагери, се градят гранични училища, където децата биват \"обработвани\", така че да се откъснат от корените си.Британската медия се базира на документи, подкрепени от свидетелствата на хора в десетки интервюта с членове на разделени семейства.Данните показват, че само в един град повече от 400 деца са загубили не само единия, но и двамата си родители заради някаква форма на интерниране - лагер или затвор. През това време се извършват оценки с цел да се определи дали децата имат нужда от \"централизирана грижа\".Наред с усилията да се трансформира идентичността на възрастни от региона, има доказателства за систематични усилия за паралелното \"обработване\" на децата, така че те да се откъснат от корените си.Китай подлага региона на строг контрол. Там чуждестранните журналисти се следят 24 часа в денонощието, което прави невъзможно събирането на разказите на хората. Но това може да се случи в Турция. В голяма зала в Истанбул десетки хора се тълпят около журналистите, за да разкажат историите си. Много от тях стискат снимки на деца, които им липсват и които са останали в Синдзян.\"Не знам кой се грижи за тях\", казва майка и сочи трите си малки дъщери на фотографията. \"Няма никаква връзка с тях.\"Друга майка държи снимка с тримата си сина и дъщеря си и плаче. \"Чух, че са отведени в сиропиталище.\"В 60 интервюта родители и други роднини разказват подробности за изчезването на повече от 100 деца в Синдзян.Те са уйгури - членове на най-голямата, предимно мюсюлманска етническа група в район, която е свързана тясно от много години с Турция. Хиляди отиват там, за да учат или да развиват бизнес, на гости на семействата си или за да избягат от ограниченията на граничния контрол и засилващите се религиозни репресии в Китай. Но през последните три година биват задържани и хвърляни в гигантски лагери.Китайските власти казват, че уйгурите се обучават в \"центрове за професионално обучение\", за са се преборят с насилието на религиозния екстремизъм. Но доказателствата показват, че мнозина са задържани просто защото не крият вярата си - молят се или покриват главите си, или заради това, че имат връзки с Турция.За тези уйгури завръщането в Китай означава почти сигурно затваряне в център за задържане. Те прекъсват телефонните контакти с роднините си, защото дори разговорът по телефона е твърде опасен за тези, които са останали в Синдзян.", "date": "2019.07.05", "title": "Китай разделя умишлено мюсюлмански деца от семействата им"}
{"url": "https://offnews.bg/medii/slavi-sled-izbora-na-koshlukov-sem-triabva-da-se-zakrie-706749.html", "text": "Шоуменът Слави Трифонов се обяви за закриване на \"политически зависимият орган СЕМ\" заради избора на Емил Кошлуков за генерален директор на БНТ.Според него тримата членове на съвета, гласували кандидатурата му - София Владимирова, Розита Еленова и Бетина Жотева, с вота си са размахали среден пръст на цялото българско общество.По-късно тази вечер са насрочени два протеста срещу избора на Кошлуков за шеф на обществената телевизия - единият пред БНТ, другият - пред Министерски съвет.Ето и цялата му позиция за скандалния избор на мнозинството в СЕМ:", "date": "2019.07.05", "title": "Слави: След избора на Кошлуков СЕМ трябва да се закрие"}
{"url": "https://offnews.bg/obshtestvo/zashto-bezrabotitcata-e-rekordno-niska-a-razhodite-za-obezshtetenia-r-706720.html", "text": "Защо безработицата в България е рекордно ниска, а разходите за обезщетения за безработица не спират да растат?С отговора на този въпрос се зае Националният осигурителен институт (НОИ), който публикува анализ по темата във втория си бюлетин, публикуван днес.Данните показват, че за периода 2014-2018 г. регистрираните безработни са намалели със 163 476 души (44,6%) и през 2018 г. са 202 994 души; при дългосрочната безработица (над 1 г.) намалението надхвърля 50% - от 138 473 на 65 074. Средномесечно броят на хората с право на обезщетение намалява от 100,8 хил. души до 72,7 хил. души (с 28,1 хил. души по-малко или с около 27,8%).Заетите са се увеличили със 141,5 хил. души, доходите им също са нараснали. През 2018 г. - с 9,4% по предварителни данни.В същото време, разходите за обезщетения за безработица през 2018 г. възлизат на 429,7 млн. лв. На годишна база е отчетен ръст от 9,4%. В сравнение с 2014 г. те са нараснали с близо 91 млн. лв. или с 26,7%.ПричиниНай-важната причина безработните да намаляват, а разходите да растат е свързана с по-високия среден размер на обезщетението, пишат от НОИ. През 2018 г. средномесечният му размер е близо 478 лв., а през 2014 г. - около 267 лв.Само за последната година той се е увеличил с около 21%, а периода - с почти 79%. Тоест размерът на обезщетението расте с по-бързи темпове от тези, с които намаляват безработните.Зад тенденцията на скокообразно увеличение на размера стоят интересни движещи фактори, твърдят от НОИ и посочват следните като най-важни:1. Нарастването на осигурителния доход на осигурените за фонд „Безработица“.2. От 1 януари 2018 г. минималният дневен размер на обезщетението за безработица се увеличи от 7,20 на 9,00 лв. (с 25%).3. Средномесечният размер на обезщетенията с отпуснати през годината обезщетения е по-висок от средномесечния размер на обезщетенията със срок на изплащане, изтекъл през същата година. Средният размер на новите обезщетения за е бил между 1,20 и 1,24 пъти по-голям този на изтеклите.4. Промяната в структурата на получателите на парични обезщетения за безработица.Делът на тези хора от общия брой на всички с обезщетения за безработица нараства от около 1,6% през 2014 г. до 7,8% през 2018 г.Това е важно, защото средномесечният размер на обезщетението за безработица на хората със стаж и/или доход по ЕРМД е значително по-висок от размера на обезщетението на останалите. През 2018 г. средномесечният размер на обезщетението за хората със стаж и/или доход по ЕРМД доближава 1 364 лв., докато при останалите е малко под 514 лв.Най-много хора с обезщетения заради стаж и/или доход по ЕРМД са съсредоточени в Благоевград, Смолян, Търговище, Пазарджик и Кърджали.", "date": "2019.07.05", "title": "Защо безработицата е рекордно ниска, а разходите за обезщетения растат? Отговорът на НОИ"}
{"url": "https://offnews.bg/futbol/seltik-i-astan-vila-pozdraviha-rozhdenika-stilian-petrov-706725.html", "text": "Британските футболни отбори Селтик и Астън Вила не пропуснаха да поздравят Стилиян Петров по случай рождения му ден. Днес Рекордьорът по участия в националния отбор и бивш капитан на тима стана на 40 години.Стенли се превръща в знаково име за българския футбол с добрите си изяви по терените на Шотландия и Англия, а със страхотните си качества и непримиримия си дух той завладява сърцата на всички.В официалната страница във Фейсбук на Селтик публикуваха негова снимка, която бе последвана с коментар \"Честит 40-ти рожден ден на легендата Стилиян Петров! Весел празник, Стан\". От Вила пък качиха видео, в което българинът подрежда любимите си голове с фланелката на бирмингамци. Стилиян Петров дебютира в националния отбор на България на 23-и декември 1998 г. в приятелска среща с Мароко. На 29-и март 2000 г. отбелязва първия си гол за България в приятелския мач срещу Беларус.Стенли е рекордьор по участия за България със 105 мача и 8 гола. През 2003 година Стенли е избран за Футболист номер 1 на България и има основен принос за последното класиране на националния отбор на голям футболен форум - Европейското първенство в Португалия през 2004.Петров е роден е на 5 юли 1979 в град Монтана. Започва своята професионална кариера в местния клуб, в който играе от 1995 г. до 1997 г., а от 1997 г. до 1999 г. носи цветовете на ЦСКА, с който печели Купата на България за сезон 1998/1999 и става шампион през 1997-а.", "date": "2019.07.05", "title": "Селтик и Астън Вила поздравиха рожденика Стилиян Петров"}
{"url": "https://offnews.bg/drugi/rio-de-zhanejro-spechelil-igrite-prez-2016-s-podkup-sergej-bubka-e-pr-706727.html", "text": "Рио де Жанейро е бил избран за домакин на летните Олимпийските игри през 2016 година с подкуп. Бившият губернатор на бразилския град Сержио Кабрал призна пред съда, че е платил за това 2 милиона долара на членове на Международния олимпийски комитет.Той твърди, че легендарният олимпийски шампион в дисциплината овчарски скок Сергей Бубка и руският плувец Александър Попов са продали гласовете си.Купуването на гласовете е било уредено с помощта на бившия председател на Международната федерация по лека атлетика Ламин Диак, разкри Кабрал.Той сподели и, че бившият бразилски президент Луиз Инасио Лула да Силва и бившият кмет на Рио - Едуардо Паеш, са знаели за купуването на гласовете, но не са участвали нито в уговарянето, нито в плащането на рушветите.По време на изборите през 2009 година съперници на бразилския град бяха Мадрид, Токио и Чикаго. В първия кръг на гласуването отпадна Чикаго с 18 гласа, а Рио събра 26. Затова и Кабрал посочва, че осигуряването на тези девет гласа е било изключително важно.Бившият губернатор е в затвора от края на 2016 година. Той беше признат за виновен за няколко случая на корупция по време на мандата му.", "date": "2019.07.05", "title": "Рио де Жанейро спечелил Игрите през 2016 с подкуп, Сергей Бубка е продал гласа си"}
{"url": "https://offnews.bg/sviat/sadiat-frenski-petel-kukurigal-strashno-706737.html", "text": "В градския съд в Рошфор, Франция, на 4 юли се състояха изслушванията по делото срещу петела Морис, жител на село Сен-Пиер-д’Олерон с чисто минало и неосъждан преди, съобщава RFI.Обвинението срещу петела-ответник е, че нарушава покоя на съседите. Граждански ищци са семейство Бирон, пенсионери с вила в селото. От изхода от този процес, гръмнал в цяла Франция и дори извън пределите й /например, емоционалната статия в Ню Йорк Таймс/, зависи твърде много.На везната е съдбата на самия Морис, застрашен от забрана да упражнява професията си, или по просто да му затворят устата. Изтормозеното семейство от съседната къща твърди, че петелът пее прекалено силно и прекалено рано. По настояване на съпрузите съдебен експерт още през юли 2018 г. е посещавал курника в ранни зори и замервал нивото на шума, произвеждан от Морис.Впоследствие семейство Бирон приложило „досие“, документиращо децибелите на пернатото, което е и основа на делото срещу Морис. Собственичката му Корин Фесо признава, че тази тъжба вече й струва твърде скъпо. „Тъй като е в състояние на особена потиснатост, може Морис никога повече няма да запее, както преди“, изразява опасения в.“Le Monde“.Петелът обаче, въпреки очакванията на тълпата от поклонници и медии, не се явил в съдебната зала в Рошфор поради умора, а интересите му защитава адвокатът на стопанката му Жулиен Папино. Освен това, в подкрепа на „артиста“ са се струпали и други птицевъди заедно с крилатите си екземпляри. По данни от AFP в съдебната палата са засечени кокошката мадам Помпадур и петелът мосю Жан-Рене.Агенцията съобщава, че мадам Помпадур и мосю Жан-Рене са оказали само мълчалива подкрепа на обвиняемия. Не е ли това тревожен сигнал, че свободните по своята природа обитатели на курника са се подчинили на автоцензура? А какво ще стане в случай на осъдително решение? Няма ли това да сложи началото на края на свободата на словото в 7-хилядното село Сен-Пиер д’Олерон, административен център на остров Олерон и после и на целия остров, и по-нататък, и по-нататък – в цялата страна?Но каквото и да се случи утре, все още на остров Олерон не е отменена свободата на словото, а глас в защита на подсъдимия петел извисиха представители на широката френска общественост. Петицията, макар в този случай да може да се нарече Птиция, с призива „Да спасим Морис, петел от остров Олерон“, е подписана от над 120 000 души.Корин Фесо, самата известна в целия остров певица /макар вече да не е такава, както любимият й Морис/, създаде асоциацията „Петлите на Олерон в гняв“. В защита на ответника по делото се обявява и местната изпълнителна власт.Кметът Кристоф Сюйор през юли 2018 г. е издал постановление, в което се подчертава селският характер на селото.Кметът е редовно затрупван с жалби ту заради камбанния звън на местната църква, ту заради шума на рибарските лодки. Според него процесът срещу Морис е нещо повече – това е идеологическа битка със собствениците на вили, които са си въобразили, че в селото от зори до мрак трябва да цари глуха буколическа тишина. И, видите ли, тези същите считат, че галският петел е длъжен да приглуши звука. Тези хора не могат да бъдат спрени, утре те ще тръгнат да налагат тишина на местните, олеронските, известните по цял свят стриди.Решението по делото срещу Морис трябва да бъде произнесено на 5 септември. Да се надяваме, че Темида няма да прояви кокоша слепота.", "date": "2019.07.05", "title": "Съдят френски петел, кукуригал страшно"}
{"url": "https://offnews.bg/turizam/ministerstvoto-na-turizma-shte-sezira-prokuraturata-za-bariera-pred-pl-706739.html", "text": "По разпореждане на министъра на туризма Николина Ангелкова ще бъде сезирана прокуратурата за ограничаване на достъпа към плажовете на Русалка с платена бариера. За ситуацията се получиха сигнали в публичното пространство, съобщиха от ведомството.Компетентните органи трябва да проверят дали са правомерни загражданията и кой ги е поставил с цел да ограничи достъпа към ивицата.Плажовете са изключителна държавна собственост и по закон достъпът до тях не може да бъде ограничаван. Общините са длъжни да осигурят свободен и безплатен пешеходен достъп на гражданите до плажа.По този повод Министерството на туризма отново изпрати писмо до кмета на община Каварна Нина Ставрева:По повод на постъпвали жалби от граждани Министерството на туризма и преди е извършвало проверки и е изпращало писма до кмета на община Каварна Нина Ставрева, на чиято територия се намират плажовете, както и до областния управител на Добрич Красимир Кирилов, с които ги информира за оплакванията на граждани и се изисква предприемане на действия по компетентност.Плажовете на Русалка са неохраняеми. Според Закона за устройството на Черноморското крайбрежие за неохраняемите плажове следва да се грижат областните управители и в техните правомощия е да предприемат мерки срещу всички нарушения по тези ивици до влизането в сила на новия ЗУЧК.", "date": "2019.07.05", "title": "Министерството на туризма ще сезира прокуратурата за бариера пред плажовете на Русалка"}
{"url": "https://offnews.bg/tehnologii/huawei-y7-s-dvojna-ai-kamera-veche-v-magazinite-na-vivacom-706728.html", "text": "Най-новият модел на HUAWEI е вече достъпен в магазините на VIVACOM, както и онлайн на сайта www.vivacom.bg, на цена от 10.98 лeва на месец в комбинация с план Smart L+. Смартфонът се отличава с голям дисплей, двойна основна камера (13 MP + 2 MP), 4000 mAh капацитет на батерията и 3 GB RAM + 32 GB ROM памет.Стилният и модерен HUAWEI Y7 предоставя на потребителите 6,26“ Full HD + Dewdrop дисплей със съотношение на екрана от 19:9 за по-добро изживяване при гледане. Допълнителна екстра е TÜV Rheinland сертификата на модела, който гарантира филтриране и намаляване на вредната синя светлина, осигурявайки защита и комфорт за очите.Устройството предоставя възможност за заснемането на кадри, сравними с това на професионален апарат. Разполага със специален ефект за светлина, който гарантира високо качество на снимката, дори и през нощта, както и Боке ефект за перфектен фокус. Вграденият изкуствен интелект (AI) разпознава до 500+ сцени от 22 категории в реално време, така че да предложи оптималния режим за снимане. А за любителите на селфитата, смартфонът притежава впечатляваща 8 MP камера със специална функция за разкрасяване, която изглажда несъвършенствата по лицето. Предната камера притежава опция за разпознаване на лицето и автоматично отключване на екрана без докосване.HUAWEI Y7 pазполага и с впечатляващ капацитет от 4000 mAh и специална AI технология за контрол на батерията, която оптимизира максимално използването й при различни условия. Това позволява на потребителя да сърфира в интернет, да слуша музика и да провежда обаждания спокойно до 2 дни, без да се налага да го зарежда.Устройството работи с процесор Qualcomm® Snapdragon™ 450 и притежава 3GB RAM, 32 GB ROM памет и възможност за още 512 GB разширено пространство. Благодарение на приложението HUAWEI Share 2.0 безжично и лесно могат да се прехвърлят снимки, музика и файлове между смарфона и персонален компютър.Дизайнът на смартфона е симетричен и изчистен, а синтетичната керамична структура придава стилна визия. Елегантният модел се предлага в три модерни цвята - синьо, коралово червено и черно.", "date": "2019.07.05", "title": "HUAWEI Y7 с двойна AI камера – вече в магазините на VIVACOM"}
{"url": "https://offnews.bg/temida/6-mesetca-zatvor-i-9000-lv-globa-za-opit-za-kupuvane-na-glasove-na-ev-706730.html", "text": "Мъж от Хасково ще лежи шест месеца в затвора и ще плати 9000 лева глоба за опит за купуване на гласове на изборите за Европейски парламент, съобщи БТА.Хасковският районен съд постанови присъдата след споразумение между 37-годишният подсъдим Марин Ангелов и прокуратурата.В деня на вота, 26 май, Ангелов предложил на позната да гласува за определена партия срещу 15 лева. Вместо \"сделка\" обаче последвал сигнал до органите на реда.Споразумението е равностойно на влязла в сила присъда и не може да бъде обжалвано.", "date": "2019.07.05", "title": "6 месеца затвор и 9000 лв. глоба за опит за купуване на гласове на евроизборите"}
{"url": "https://offnews.bg/sviat/chorbata-v-turskia-parlament-poskapva-100-706732.html", "text": "Турските депутати са в шок от взетото решение за поскъпването на храната в ресторанта на парламента, иронично съобщават малкото опозиционни медии.Инфлацията в страната удари и единствения ресторант, в който се сервира възможно най-евтиното меню. Жестокото решение се дължи на драстичното увеличаване на входните цени на продуктите. Новият ценоразпис ще влезе в сила през следващия месец, като някои от ястията ще поскъпнат със 100%.Традиционната в турската кухня чорба /пасирана супа/, която струваше на депутатите само 1 лира, вече ще струва 2 лири. За манджите с месо, за които досега се харчеха по 6 или 12 лири обаче се планира по-поносимо поскъпване.Касов фиш за двойно меню, публикуван в сайтовете, показва сума от 28 лири. Толкова са платили двама депутати през октомври 2018 г. за 2 порции телешка кавърма с ориз, 2 кенчета кола, 2 чорби, 1 бадемов десерт и 1 кадаиф, 2 овчарски салати. Какво ще стане сега с горките хора, саркастично отбелязват електронни издания.Решено е също събореният от предишен парламентарен шеф ресторант с площ от 1 800 кв.метра да бъде изграден отново. Причината е, че броят на обслужващия персонал нараства и става все по-тясно за всички, а 350 души ще бъдат преместени в две нови сгради под наем – едната собственост на голяма банка, другата на земеделското министерство.Общият състав на персонала в парламента наброява вече 7 400 души. В деня на редовното заседание на парламентарната група на управляващата Партия на справедливостта и развитието е възникнало сериозно напрежение между гардовете на президента и тези на парламента, отново заради недостатъчното пространство.", "date": "2019.07.05", "title": "Чорбата в турския парламент поскъпва 100%"}
{"url": "https://offnews.bg/sviat/amerikanski-miliarder-zagina-v-katastrofa-s-helikopter-na-bahamite-706726.html", "text": "Американският милиардер Крис Клайн загина в катастрофа с хеликоптер на Бахамите в четвъртък, съобщи губернаторът на щата Западна Вирджиния, цитиран от CNN.\"Днес ние загубихме суперзвезда от Западна Вирджиния, а аз загубих близък приятел - пише Джим Джъстис. - ... Крис Клайн изгради империя и винаги беше готов да дава. Какъв чудесен, любящ и даващ мъж!\"На борда е имало още няколко души. Според AFP загиналите са седмина. Сред тях е дъщерята на Крайн, твърди баптистката църква, чиито членове са били семейството на Клайн.Клайн произхожда от семейство на миньори - и майка му, и баща му работят в мини - и израства до милиардер именно в добивната промишленост. Започва като миньор в Западна Вирджиния през 1980 г., когато е 22-годишен и десетилетие по-късно основава собствена компания - Cline Group. Компанията оперира на пазара няколко години, преди да бъде основана и Foresight Energy - фокусирана в минната промишленост в Илинойс. Миналата година Foresight Energy генерира приходи от продажба на въглища в размер на $1.097 милиарда, става ясно от сайта ѝ.", "date": "2019.07.05", "title": "Американски милиардер загина в катастрофа с хеликоптер на Бахамите"}
{"url": "https://offnews.bg/protesti/svikaha-dva-protesta-sreshtu-izbora-na-koshlukov-706731.html", "text": "Два протеста бяха обявени за тази вечер веднага след новината, че Емил Кошлуков е избран за генерален директор на БНТ.Единият протест е с инициатор поета и общественик Манол Глишев. Той е насрочен за 18:30 ч пред Министерския съвет със заявката, че ще се провежда там всеки петък по същото време.Художникът и природозащитник Владо Руменов пък свика демонстрация пред сградата на БНТ в 18:00. Събитието бе обявено във фейсбук и е озаглавено \"КОЙшлуков, вън от БНТ!\"", "date": "2019.07.05", "title": "Свикаха два протеста срещу избора на Кошлуков"}
{"url": "https://offnews.bg/zdrave-i-krasota/shte-zabraniat-li-spanaka-na-sportistite-706742.html", "text": "Известно е, че спанакът съдържа екдистерон, съединение, което се използва като добавка за стимулиране на мускулите, още от 80-те години на миналия век. В ефективността на екдистерона са се съмнявали много учени, действието му се изследва и до днес.Проведен наскоро експеримент, резултатите от който бяха публикувани в научното списание Archives of Toxicology, доказва, че съединението все пак „работи“. В изследването са участвали 46 доброволци. В продължение на 10 седмици, те тренирали по една и съща схема. Участниците били разделени на три групи – едните не приемали нищо, другите получавали плацебо, а третата група приемала хранителни добавки с екдистерон.Според ръководителя на изследването Мария Кристина Пар от Фармацевтичния институт на Свободния берлински университет, учените са установили положително влияние на \"спаначения\" компонент върху образуването на мускулна маса. Хората, които са приемали екдистерон, са натрупали 2 кг мускулна маса за 10-те седмици на експеримента. Чувствително се е повишила и издръжливостта им.„Ние ще препоръчаме на Световната антидопингова агенция да включи това съединение в допинг-листата и да се следи употребата му, защото екдистеронът наистина може да подобри спортните резултати“, заяви Мария Пар.Това, че спанакът е природен анабол, е отдавна известно на хората, които спортуват активно. Благодарение на съдържанието на екдистерон, зеленчукът усилва синтеза на протеин с 20 %. Спанакът е богат на витамини и минерали необходими за производството на тестостерон. Освен това е източник на глутамин – аминокиселината, която има важна роля за покачването на чиста мускулна маса.Разбира се, ежедневната консумация на спанак не може да осигури необходимото количество екдистерон на един спортист. Участниците в експеримента получавали по 800 мг чисто вещество дневно. За да се набави тази доза от зеленчука, трябва да се изяждат около 6,6 кг спанак ежедневно.", "date": "2019.07.05", "title": "Ще забранят ли спанака на спортистите?"}
{"url": "https://offnews.bg/ikonomika/balgaria-gubi-7-2-mln-evro-po-programata-za-ribarstvo-706724.html", "text": "България ще загуби 7.2 милиона евро по Програмата за морско дело и рибарство (2014-2020), заради неусвоени навреме средства и изтекли срокове. В резултат от това земеделският министър Десислава Танева уволни директора на дирекция \"Морско дело и рибарство\" в министерството и назначи на негово място Стоян Котов.В Министерството на земеделието, храните и горите е било получено писмо от Европейската комисия, с което ЕК уведомява България за налагана финансова корекция на програмата, след която тя се намалява на 106 милиона евро. Причината: неусвоени средства за 2014 г. и 2015 г., които трябвало да се усвоят най-късно до 2018 г.Днес МЗХГ потвърдиха пред OFFNews информацията, публикувана в \"24 часа\", а министър Танева коментира въпроса пред журналисти в Народното събрание.Марков управлява дирекцията \"Морско дело и рибарство\" през последните 2 г. Именно тя отговаря за прилагането на мерките по програмата. Налице е обаче огромно забавяне при обявяването на мерките, неизпълнение на сроковете и дори липса на комуникация с Управляващия орган. На новия директор Котов е възложено да преодолее закъсненията чрез всички необходими мерки.", "date": "2019.07.05", "title": "България губи 7.2 млн. евро по програмата за рибарство"}
{"url": "https://offnews.bg/112/mazh-napadnat-s-nozh-v-noshtnia-vlak-sofia-burgas-706702.html", "text": "Мъж е бил намушкан във влака София – Бургас около полунощ, съобщи БНР.В резултат на инцидента влакът е бил спрян около Елин Пелин, където полицията е задържала 47-годишен мъж.31-годишният пострадал е откаран в университетската болница за спешна помощ \"Пирогов\" в София с порезни рани по ръцете. Вече е изписан.Заради полицейската проверка влакът престоя 2 часа в района на Елин Пелин.Все още няма информация какви са причините за инцидента, полицията разследва случая. Най-вероятно обаче става дума за скандал между двамата мъже.", "date": "2019.07.05", "title": "Мъж нападнат с нож в нощния влак София - Бургас"}
{"url": "https://offnews.bg/sviat/pevitca-izvadi-gotce-delchev-ot-makedonskia-himn-na-tarzhestvo-v-posol-706703.html", "text": "Певица промени текста на химна на Северна Македония, като го изпя без частта за Гоце Делчев на тържество в американското посолство по повод националния празник на САЩ 4 юли, съобщи БНР.Вместо Гоце Делчев, Питу Гули, Даме Груев и Сандански Тамара Тодевска изпя втория комплект на химна така: \"Старо, младо, мъжко и женско на нозе се вдигнало\".Сред гостите на тържеството бяха президентът Стево Пендаровски, премиерът Зоран Заев, членове на правителството, опозиционният лидер Християн Мицковски. След химна се чуват аплодисменти, но по-късно идват и бурните реакции, в резултат на които певицата се извинява.\"Непреднамерно промених текста на химна. Бях в плен на емоцията и еуфорията\", пише Тодевска във Фейсбук.Обединената македонска диаспора поиска извинение от посолството на САЩ и обвини певицата, че текстът на химна е променен преднамерено заради \"искането на България Гоце Делчев да бъде обявен за българин\".Американското посолство се извини, а правителството на Зоран Заев излезе с официално становище, в което се казва: \"Получихме уверение от най-високо ниво, че македонските традиции и герои ще бъдат почитани\".", "date": "2019.07.05", "title": "Певица извади Гоце Делчев от македонския химн на тържество в посолството на САЩ"}
{"url": "https://offnews.bg/ikonomika/tol-taksite-shte-sa-ot-26-st-do-39-st-km-avtobusite-niama-gi-da-pla-706744.html", "text": "Между 26 и 39 стотинки на километър да е тол таксата за тежкотоварните автомобили. Това обсъждаха държавата и превозвачите на първото си заседание за тарифите и обхвата на тол системата, съобщи Нова телевизия.Числата не са окончателни, а с още разговори ще се реши и дали автобусите по редовните линии да бъдат освободени от такси, за да не се налага поскъпване на билетите за потребителите.Дори и да се стигне до такъв вариант, то втобусите извършващи служебни и случайни превози ще плащат за тол системата.„От всичките 13 сценарии, разработени от Световна банка за тол таксите, се спряхме на един. По него максималната ставка за тежкотоварен автомобил е 0,36 лв. за над 12 т Евро 0 и 0,25 лв. за Евро 6“, заяви зам.-министърът на строителството Николай Нанков.В момента обсъжданият обхват на платените пътища у нас е това да са 5900 - 6000 километра - магистрали, първокласни, както и някои от второкласните. Това е редуциране на първоначалния замисъл да се събират пари върху 10 000 километра от пътната мрежа в страната.", "date": "2019.07.05", "title": "Тол таксите ще са от 26 ст. до 39 ст./км, автобусите няма ги да плащат"}
{"url": "https://offnews.bg/evropa/ungarka-s-balgarski-koreni-stana-zam-predsedatel-na-evropejskia-parla-706707.html", "text": "Родена в София унгарка с български корени стана заместник-председател на Европейския парламент. Сред 14-та заместници на Давид Сасоли, избрани в сряда с мандат две години и половина, е и името на Клара Добрев - съпруга на бившия унгарски премиер Ференц Дюрчан, родена в София през 1972 г. Д-р Добрев встъпва в поста като представителка на \"Демократична коалиция\" на Дюрчан.Коя е Клара Добрев?Д-р Клара Добрев е родена на 2 февруари 1972 г. в София. Майка ѝ Пирошка Апро е унгарски търговски съветник в София през 1970-те години и дъщеря на дългогодишния член на Политбюро на Унгарската социалистическа работническа партия Антал Апро. Дядо ѝ по майчина линия, Антал Аро, е бил министър на индустрията на Унгария през 50-те и 60-те години. Баща ѝ е българският инженер Кирил Добрев.От 1994 г. е член на Унгарската социалистическа партия.Между 1995 и 1997 г. работи като секретар във финансовото министерство на Унгария.През 1997 г. Добрев завършва висше образование в Будапеща, специалност \"Право\". Придобива и научната степен доктор и преподава финансово право в университет ЕЛТЕ, Будапеща. През 2001 - 2002 г. е шеф на предизборния щаб на Петер Медеши, министър-председател на Унгария между 2002 - 2004 г.От 2002 до 2004 г. е заместник-председател на Службата за фондове от Европейския съюз към унгарското правителство. След избиране на съпруга ѝ за министър-председател подава оставка.Със съпруга си Дюрчан имат 3 деца.На парламентарните избори през 2018 г. е част от кампанията на \"Демократична коалиция\" на Ференц Дюрчан (ДК се отделя от социалистите през 2011 г.). На изборите ДК влиза като малка партия и почти да удвоява резултата си - от 4-ма на 9-ма депутати от общо 200.През 2019 г. влиза в политиката като водач на листата на социалдемократическа \"Демократична коалиция\" за изборите за Европейския парламент. С изненадващ резултат за нейната партия от 16,05% - по-добре от всички проучвания - тя е избрана за член на Европейския парламент.", "date": "2019.07.05", "title": "Унгарка с български корени стана зам.-председател на Европейския парламент"}
{"url": "https://offnews.bg/futbol/stroitelstvoto-na-stadiona-na-botev-se-podnoviava-706706.html", "text": "Мечтата на феновете на Ботев да видят завършен стадион \"Христо Ботев\" и любимият им отбор да се завърне да играе мачовете си там, изглежда скоро ще се материализира.Довършителните строителни работи по съоръжението се възстановяват след малко повече от месец.Те трябва да стартират между 15 и 19 август, съобщава изданието \"Пловдив Нюз\". Така собственикът на \"канарчетата\" Георги Самуилов ще изпълни обещанието си да възстанови работата по обекта най-късно до началото на септември.Първо ще се започне с хидроизолацията на готовите части от стадиона. След това ще се започне и с грубия строеж на останалите трибуни. Очаква се тази задача да бъде възложена на добре познатата фирма \"Главболгарстрой\".След завършването на строежа, съоръжението вече ще носи името на фирмата на Георги Самуилов.Ако всичко се развива по план, \"жълто-черните\" ще домакинстват обратно на стадиона си до края на 2020 г.", "date": "2019.07.05", "title": "Строителството на стадиона на Ботев се подновява"}
{"url": "https://offnews.bg/zvezdi/sofia-loren-se-zavrashta-v-kinoto-706733.html", "text": "София Лорен се завръща в киното след 10-годишна пауза на 84-годишна възраст, пише dir.bg.Легендарната актриса ще се снима за филма \"Животът пред нас\", чийто режисьор е синът ѝ Едоардо Понти.Лорен ще играе жена в инвалидна количка, която се грижи за деца на проститутки.За последно Лорен се снима през 2010 г. в тв продукцията \"Къщата ми е пълна с огледала\".София Лорен започва кариерата си, когато е 16-годишна, през 1950 г. През 1962 г. става първата актриса, наградена с \"Оскар\" за неаглоезичен филм. Има и \"Грами\", а също 5 отличия \"Златен глобус\" и награди от филмовите фестивали в Кан и Венеция.", "date": "2019.07.05", "title": "София Лорен се завръща в киното"}
{"url": "https://offnews.bg/zdrave/prof-d-r-kuzman-girov-venite-ne-obichat-toploto-vreme-706734.html", "text": "41 % от българите страдат от разширени вени. Статистиката е от национално проучване за населението над 18 години, проведено у нас. В изследването, осъществено от Българското национално дружество по съдова и ендоваскуларна хирургия и ангиология, са взели участие лични лекари и съдови хирурзи от цялата страна. Резултатите от него показват, че това е масова патология сред българите. За симптомите на това заболяване и профилактирането му през лятото, разговаряме с проф. Кузман Гиров, ръководител на Клиниката по съдова хирургия и ангиология във ВМА.Проф. Гиров, защо е толкова срещана тази патология у нас?Причините за поява на разширени вени са няколко. Първо, наследствената обремененост или наличието на ген за слабост на съдовата система. Този ген го има при всички хора. Разширените вени са отмъщението на природата, че сме решили да се изправим на два крака. Сърцето е доста по-далеч от ходилата и по силата на гравитацията се създава повишено налягане в долните крайници. Чисто човешка слабост. Но не е само генетичният фактор. Условията на труд - дали работим прави или седнали - също е от значение. Ако са налице и двата фактора, проблемът с вените със сигурност ще прогресира. Всъщност разширените вени са само един от симптомите на хроничната венозна болест. Заболяването има седем стадия, като при нулевия стадий няма видими симптоми, има само тежест в долните крайници.Лятото ли е най-рисковият сезон? Какво трябва да имат предвид хората с хронична венозна болест?Вените не обичат топлите месеци. Неслучайно ги лекуваме, когато времето е по-хладно. Сега не е препоръчително да се правят операции или склеротерапии, освен ако няма флебит и състоянието на пациента е тежко. Хората с този здравословен проблем трябва да променят начина си на живот, да се движат по-често. Освен това пациентите с хронична венозна болест трябва да вземат редовно лекарствата си. Венотониците, които обикновено се назначават, са на базата на извлеци от природни продукти. Те повишават тонуса на вените, дълбоките вени се събират, повърхностните леко намаляват по обем, намаляват отока, тежестта и неприятните усещания, особено през летните месеци.По време на работа е добре да се отделят по 5 минути на всеки час за раздвижване. Адинамията (заседналият начин на живот и труд) е бич за съвременната цивилизация, затова малко повече движение ще е от полза: ходенето пеш при отиване и връщане от работа; спортуването – 20 минути на велоергометъра са достатъчни. Карането на колело е най-подходящият начин за спортуване, защото не се натоварват коленните и глезенните стави, нещо, което се случва при хората с наднормено тегло при бягане. Използват се движенията на мускулите, които изтласкват кръвта нагоре към сърцето. Това са елементарни неща, но ако станат навик има облекчение.Добре е, когато хората се приберат, това особено важи за жените, да се прави обливане на краката със студена и хладка вода (с температурата на тялото) като се редуват - 30 секунди студена, 30 хладка. Това може да се направи 3-4 пъти. След това е хубаво да се легне, краката да се вдигнат нависоко за 15-20 минути и едва след това да се захванат с домашна работа.Това общо-взето изчерпва профилактиката през летните месеци. От септември-октомври нататък е време да се видят от съдов хирург. Обикновено жените дълго отлагат, защото и да имат болки търпят, реагират, когато проблемът стане визуален. Мъжете търсят лекарска помощ при първи симптоми.Какво е лечението?Най-простичкия начин за лечение е склерозирането. Прави се амбулаторно, с местна упойка. В разширените вени се инжектира вещество под формата на пяна. Вената се възпалява изкуствено. Двайсетина дни след манипулацията се носи един стегнат чорап и стените на вената постепенно слепват и срастват. За да изчезне вената и да се заличат следите по кожата, трябва да минат няколко месеца.Това не е панацея, не е приложимо при всички пациенти. Освен това склерозирането задължително трябва да се направи от съдов хирург. Напоследък са много популярни едни „лечители“, които идват на два месеца по веднъж, събират по 30 човека, бодат ги, вземат по 1000 евро и изчезват. После тръгват усложненията.Следващ етап са безкръвните методи – т. нар. аблация. Има лазерна аблация, при която вената не се изтръгва, както е при класическата операция. Ние работим с един метод, който е малко по-нов - радиофреквентна аблация. При нея ефектът е същият, но във вената се вкарва електрод, свързан с генератор на високочестотни токове. При изваждането на този електрод, вената се свива и става като връв. Усложненията при този метод са по-малко. Проблемът е, че много рядко е възможно тези неща да се направят изчерпващо само с една такава аблация, обикновено се налага след това да се направи склеротерапия. Наричат тези операции петъчни, защото пациентът идва в петък, аблацията се прави с местна упойка, остава около час при нас и си тръгва, не се откъсва от работата си през седмицата.Тежките случаи изискват оперативно лечение и тогава вече се използва добрата стара хирургия. Прави се т. нар. стрипинг – изтръгва се болната вена - от глезена до горе в гънката, където се влива в дълбоката вена и отделните й клонове се махат по оперативен път. Вените, които махаме, са паразити. Това са торби с кръв, която се задържа и вместо да се движи отдолу-нагоре, се връща обратно. Тия вени нямат клапи, оттам се получава повишено налягане. Кожата над глезените потъмнява и дори едно разчесване от ухапване на комар може да влоши състоянието на пациента. За да се избегне това и да не се отиде към 5-6 стадий на заболяването, които са инвалидизиращи, трябва навреме да се намеси съдов хирург.Ефективни ли са масажните кремове?Ефект имат мазилата, които са на базата на конски кестен. Геловете, които съдържат хепарин, не трябва да се употребяват без лекарско предписание. Може да се алергизира кожата. Препаратите са добри, но си имат показания.Вашият съвет към хората с разширени вени, които тръгват към морето?Да не прекаляват със слънцето – да стоят на плажа до 11 и след 16 часа. Това е общоизвестно. И да влизат колкото може по-често във водата. Ще усетят облекчение още на третия ден.", "date": "2019.07.05", "title": "Проф. д-р Кузман Гиров: Вените не обичат топлото време"}
{"url": "https://offnews.bg/medii/okonchatelno-koshlukov-shte-upravliava-bnt-v-sledvashtite-3-godini-706716.html", "text": "От втория опит Емил Кошлуков успя да оглави БНТ като генерален директор.Трима от петимата членове на СЕМ дадоха предпочитанията си за неговата кандидатура при гласуването днес. Два гласа спечели Сашо Йовков. Никой не останалите четирима кандидати не получи глас от СЕМ.Според процедурата за избор на нов генерален директор са нужни поне 3 от общо 5 глава на регулатора.Бетина Жотева даде гласа си за Емил Кошлуков, като отбеляза, че има и една сериозна забележка към концепцията му - да запази БНТ3 като канал за спорт.Ивелина Димитрова и Иво Атанасов гласуваха за Сашо Йовков.Розита Еленова обяви, че избира Емил Кошлуков.Председателят на СЕМ София Владимирова също даде вота си за Кошлуков.Мандатът на новия генерален директор е 3-годишен. Той ще управлява телевизията до лятото на 2022 г.", "date": "2019.07.05", "title": "Окончателно: Кошлуков ще управлява БНТ в следващите 3 години"}
{"url": "https://offnews.bg/futbol/nov-napadatel-v-levski-do-polunosht-706705.html", "text": "Сериозно развитие по осигуряването на търсения от наставника на Левски Петър Хубчев нов нападател предстои днес.Според \"Тема Спорт\", футболистът днес трябва да пристигне в София, да мине медицински прегледи и да подпише договор. Той беше чакан вчера, но от клуба не обявиха нищо около пристигането му.Привличането му е по-бързата процедура по две причини. Първата е, че дошлият от Рапид (Виена) Дени Алар се контузи още на втората си тренировка и няма да е на линия за мачовете с Ружомберок от първия квалификационен кръг на Лига Европа.Втората е, че картотекирането на играчите за въпросния етап на надпреварата трябва да приключи днес до полунощ.А взимането на нов футболист в предни позиции е повече от належащо за Хубчев именно заради травмата на австриеца, както и заради наказанието на Станислав Костов за първия двубой.Все пак \"сините\" могат да направят една промяна в състава до 24 часа преди мача с Ружомберок, но надеждите на треньора са за нея да бъде ползван някое друго от трите нови попълнения, които чака, за да се завърши селекцията.", "date": "2019.07.05", "title": "Нов нападател в Левски до полунощ"}
{"url": "https://offnews.bg/politika/balgaria-mozhe-da-bade-vkliuchena-v-kitajskata-turisticheska-platforma-706711.html", "text": "Има възможност информация за България да бъде включена в онлайн платформата на китайската туристическа корпорация Ctrip, обяви пред журналисти президентът Румен Радев, който се срещна с главния изпълнителен директор на Ctrip Corporation Джейн Цзе Сун в централата на корпорацията в Шанхай.Президентът Радев благодари за предоставената възможност безплатно да се подаде информация като презентация за България и готовността тя да бъде включена в онлайн платформата на Ctrip, като така стане достояние на стотици милиони китайски туристи.Но ние трябва да сме много по-активни, да предоставим информация за наши пакетни услуги, така че да вдигнем броя на китайските туристи, коментира Радев, цитиран от БТА. По думите му, към момента те са 27 000 на година, а с активната политика, която има италианското правителство, в Италия те са 1 млн. и 800 хил. души. Радев обясни, че там е бил сключен всеобхватен договор, който свързва туристически компании, държавата, летища, транспортни фирми, хотелиерски организации, така че да се предостави цялостен пакет.Министерството на туризма трябва да бъде по-активно и да търси само контакт с такива огромни туристически компании, каза Радев, попитан за конкретни стъпки за привличане на повече китайски туристи.Ctrip са туристическата онлайн платформа номер едно в света, вкл. по брой активни членове. Така че тук е естествено място нашето министерство да търси контакт и възможности, посочи Радев. Той обясни, че се предвижда ръководството на корпорацията да посети България и на място да бъдат поканени туристическото ни ведомство, водещите организации от туристическия бранш, за да се направи всеобхватно споразумение, така че да има истински резултат.Според президента проблемът в туристическия сектор не е само в рекламата, а се изисква цялостен подход и сериозна организация. Защото зад тази реклама, това, което видяхме на презентацията, стои обработка на огромна база данни, информация в реално време, онлайн поддръжка на клиентите, указания в реално време за най-добрите дестинации и възможности - всичко това, събрано в едно. Ние трябва да работим така, че да предоставяме комплексни услуги, не само реклама, а също транспорт, настаняване, исторически забележителности, забавления - всичко това в единен пакет, коментира държавният глава.По-рано президентът Радев, чието държавно посещение в Китай приключва днес, изнесе лекция в Шанхайския университет \"Цзяо Тун\". В Китай дойдох с надеждата за установяване на добра перспектива за нашите отношения. Днес си тръгвам с убедеността, че тази цел е напълно постижима, каза пред студентите Радев. Силно вярвам, че политиците трябва да посещават по-често университети, да се срещат със студенти като вас и да обсъждат бъдещето ни, защото младите хора винаги имат чудесни идеи и критично мислене по отношение на бъдещето, защото то принадлежи на вас, посочи държавният глава пред аудиторията. Той говори за отношенията между България и Китай в светлината на обявеното по време на посещението му стратегическо партньорство между двете държави.На среща с кмета на Шанхай Ин Йон президентът Румен Радев изрази интереса на страната ни за последващо разширяване на връзките с най-големия икономически, търговски, финансов и културен център на Китай с население от 24 млн. души и БВП от почти 500 млрд. долара.", "date": "2019.07.05", "title": "България може да бъде включена в китайската туристическа платформа Ctrip"}
{"url": "https://offnews.bg/futbol/var-i-futbolni-zalozi-kakvo-se-promeni-706697.html", "text": "Технологията за Видео Асистент Рефер (Video Assistant Referee), известна по-добре просто като VAR, вече е на хоризонта в много големи лиги. Тя се използва на последното Световно първенство, в приключилия наскоро сезон бе част и от мачовете в Шампионска лига, а от следващата кампания тя ще бъде интегрирана и в най-голямото първенство на света - Премиър лийг (Серия А и Бундеслигата вече я използват).Отборите от елита на Англия се съгласиха да се присъединят към общия хор на използване на системата по света след много спорове и дебати дали тя допринася за подобряване на футболната игра или не. Много се е изписало по темата, но остана един недообяснен въпрос, който вълнува много любители на футбола, които залагат в онлайн букмейкъри - как ще промени VAR футболните онлайн залози на живо?Какво е VAR технология?За тези, които все още не са научили подробностите за тази иновация в най-великата игра, ще започнем с кратък преглед на VAR. Това е нова футболна технология за преразглеждане на решенията на съдийската бригада на терена.Създадена да подобри процеса по взимане на решения от съдиите и по този начин да доведе до повече справедливост в спорта, VAR вече бе изпробван в много първенства по света и повечето от тях решиха да запазят технологията и след тестовия период.Както може да се очаква обаче, системата бе посрещната със смесени чувства. Някои се фокусираха върху приноса й върху справедливостта от съдийските решения, докато другите отбелязват нейните несъвършенства и неудобствата, свързани с използването й. Трети смятат, че дори и ползите да са повече от вредите, играта трябва да остане максимално близо до оригиналния си вид.Зад VAR стои екип от (обикновено) трима рефера, чиято работа е да преразглеждат решенията на съдиите на терена и да сигнализират главния съдия, когато е налице “очевидна грешка“. Използването на видео асистент рефера може да се задейства по два начина - или по инициатива на главния съдия, когато не е убеден в правотата на своето решение, или чрез пряка намеса от екипа на VAR, ако забележи ситуация или интервенция, останала незабелязана за вземащите решенията на игрището.Опитът до момента показва, че играчите и феновете приемат положително въвеждането на VAR. Ставаме свидетели на повече дузпи и отстрани по всичко изглежда, че играта е станала по-честна. Разбира се, не са рядкост и противоположните мнения. Маурисио Почетино, мениджърът на финалиста в Шампионска Лига Тотнъм, изрази становището си, че нововъведението идва прекалено рано в Премиър Лийг, защото английският футбол се играе на много високо темпо и дългите забавяния, причинени в следствие на гледане на видео повторенията, ще отблъсне феновете.Въпреки това, вече изглежда повече от ясно, че VAR ще остане част от футбола и ще разраства все повече влиянието си. Скоро повторенията на терена няма да бъдат лукс, принадлежащ само за богатите лиги, а ще достигне до много повече първенства по света, дори и в България.В края на 2018 г., вицепрезидентът на Българския футболен съюз Атанас Фурнаджиев сподели, че до максимум 3 години ВАР ще стане част и от родното първенство.Това означава, че за залагащите на спорт в онлайн букмейкъри е още по-важно да знаят как се отразява системата на спортните залози, защото съвсем скоро почти всички стадиони в Европа ще имат този прословут екран, до който съдията ще притичва след добре известния знак, представляващ рисунка на екран във въздуха.Какво е мнението на сайтовете за онлайн залози относно VAR?На най-голямата конференция на индустрията на спортните залози, която се проведе на “Стамфорд Бридж“ в Лондон през март т.г., представители на десетки букмейкъри обсъдиха влиянието системата върху поставянето на онлайн залози в реално време.Букмейкърите смятат, че въвеждането на VAR ще нанесе сериозен удар върху пазарите на живо и като цяло ще възпрепятства до една степен този процес. Операторите се оплакват, че системата е непоследователна и че често липсват ясни норми кога и защо тя ще се използва. В резултат на това, повечето букмейкъри все още изпитват трудности в подреждането на предложенията си.Представител на британски букмейкър даде като пример ситуацията, когато изплаща печалбата от залог за гол, който след това бива отменен след преразглеждане от VAR.Специализираният сайт Bukmeikari.com добавя още една ситуация, която възникваше често най-вече в ранния етап на залаганията на живо в пост-ВАР ерата: Да кажем, че Ювентус играе с Наполи и “Старата госпожа“ вкара първия гол за 1:0. Коефициентът за победа на “Бианконерите“ в Bet365 веднага спада от 2.00 на 1.30. Човек прави онлайн залог при 1.30, считайки, че Ювентус няма да изпусне преднината. Но, за нещастие на играча, при гола е имало засада и следователно той се отменя. Коефициентът отново се връща на предишното си ниво - 2.00, но играчът вече е поставил залог при много по-нисък коефициент, който залог вече е крайно неизгоден за него.Как технологията се отразява на залагащите на спорт?На този етап изглежда, че VAR ще засегне единствено поставените “на живо“ онлайн залози, докато “пре-мач“ залаганията ще останат непроменени.За да се избегнат подобни примери като този със залога за Ювентус срещу Наполи, някои букмейкъри вече въведоха специални правила, касаещи играчите и техните залози, когато намесата на VAR отмени решение на главния съдия.Ето какво гласят правилата на Betfair:“Когато решение бъде отменено след използване на системата видео асистент рефер, Betfair ще отмени всички залози, направени между момента на настъпване на събитието (гол, дузпа или червен картон) и неговото отменяне с VAR“.В заключение може да се каже, че букмейкърските къщи все още изпитват трудности с аклиматизирането към новите условия на футболната игра, които бяха променени не малко от видео асистент реферите, но се стараят да направят прехода към променената среда достатъчно гладък за играчите, за да не усетят те сериозни проблеми при играта си.Все пак от Bukmeikari.com съветват да бъдете по-внимателни с онлайн залозите си на живо и през следващия сезон и по-конкретно да внимавате със залозите си, които правите веднага след гол, червен картон или отсъждане на дузпа. За да бъдете напълно сигурни в спокойната си игра, по-добре изчакайте една минута и тогава направете следващия си залог.За сега VAR не променя залаганията по друг начин, освен с това известно неудобство. В момента букмейкърските къщи подготвят нови интересни пазари, с които ще можем да залагаме за това дали системата ще се използва по време на мача, за какво, какъв ще бъде изходът от решението и т.н., но към момента тези пазари все още се разработват.", "date": "2019.07.05", "title": "VAR и футболни залози - какво се промени?"}
{"url": "https://offnews.bg/obshtestvo/dazhd-i-zahlazhdane-temperaturite-do-32-gradusa-706671.html", "text": "Днес преди обяд ще има слънчеви часове, а около и след обяд - главно над Западна и Централна България - ще се развива купеста и купесто-дъждовна облачност, прогнозира НИМХ. Отново на много места ще превали краткотраен дъжд с гръмотевици и временни усилвания на вятъра. На отделни места явленията ще са временно интензивни, възможни са и градушки.Максималните температури ще са между 27° и 32°, в София - 28 градуса.Над планините, главно в часовете около и след обяд ще се развива купеста и купесто-дъждовна облачност и на много места ще има краткотрайни валежи и гръмотевични бури. Ще духа до умерен северозападен вятър. Максималната температура на височина 1200 метра ще е около 22°, на 2000 метра – около 14°.Над Черноморието ще бъде предимно слънчево, след обяд с временни увеличения на облачността, но без валежи. Ще духа слаб до умерен североизточен вятър. Максималните температури на въздуха ще са 27-29°. Температура на морската вода е 26-28°. Вълнението на морето ще е 2 бала.Слънцето изгрява 5 минути преди 6 ч. и залязва в 21:08 ч.В събота и неделя ще преобладава слънчево време, около и след обяд - с купеста облачност, но вероятността за валежи е много малка. Температурите отново ще се повишават и в неделя, когато ще духа слаб югозападен вятър, максималните ще са около, на места и над 35°.От понеделник започва захлаждане и ще има повече валежи. ", "date": "2019.07.05", "title": "Дъжд и захлаждане, температурите - до 32 градуса"}
{"url": "https://offnews.bg/tcarkoven-kalendar/nasko-cherpi-letniat-atanasovden-e-dnes-706676.html", "text": "Православните християните почитат Св. преподобни Атанасий Атонски днес. Народът ни празнува Летния Атанасов ден, наричан още Среди лято или Жътвар, защото слага началото на жътвата във високите планински райони, където житата узряват по-късно. За имен ден черпят Атанас, Наско, Начо, Живко, Траян, Трайко и дамските им производни.Днес из по-високите краища на страната започва прибирането на зърното. Зажънването винаги започвало с думите „Бог напред, ний по него!”, правели го най-уредните стопани.", "date": "2019.07.05", "title": "Наско черпи, летният Атанасовден е днес"}
{"url": "https://offnews.bg/112/politcai-i-nadzirateli-izlizat-na-protest-za-poveche-pari-za-noshten-t-706675.html", "text": "Полицаи и надзиратели излизат на протест днес с искане за повече пари за нощен труд. Той ще се проведе пред сградата на Министерския съвет.Днес МВР отбелязва 140 години от създаването си и служителите му решиха да отбележат деня по този начин. Протестът има подкрепата на Българския лекарски съюз и Конфедерацията на труда \"Подкрепа\".Държавата се опитва да получава безплатна сигурност - коментира пред БНТ преди дни зам.-председателят на синдиката на МВР Илия Кузманов. 8 часа за граничен полицай на границата нощно време са равни на 2 лева, даде пример той. Това е точно 25 стотинки на час.\"Освен така наречената ставка за нощен труд сме поставили искания и за извънредния труд, както и за увеличаване на числеността на служителите в местата за лишаване от свобода, тъй като в момента работим под санитарния минимум\", посочи Маринела Георгиева от Управителния съвет на полицейския синдикат.", "date": "2019.07.05", "title": "Полицаи и надзиратели излизат на протест за повече пари за нощен труд"}
{"url": "https://offnews.bg/obshtestvo/spirat-vodata-v-ovcha-kupel-buhovo-i-pancharevo-706670.html", "text": "Няколко столични района ще останат без водоподаване днес заради планирано спиране с цел ремонти, предупреждава \"Софийска вода\".Изпълнение на инвестиционен проект за подмяна на уличен водопровод на ул. „Странето“ в местността „Детски град“ в район „Панчарево“ налага спиране на водата от 9 до 21 часа на: ул. „Белоснежка“, ул. „Синаница“, ул. „Хитър Петър“, ул. „Златното момиче“ и ул. „Драгойца“.След възстановяване на водоснабдяването е възможно временно повишаване мътността на водата, но след реализацията на проекта живеещите в района ще почувстват значително подобреното качество на услугата.Заради подмяна на спирателни кранове на ул. „Стоян Илиев“ в гр. Бухово, се налага спиране на водата от 10 до 16 ч. на: ул. „Стоян Илиев“, ул. „Сан Стефано“ от ул. „Кирил и Методий“ до ул. „Васил Левски“.Изграждане на уличен водопровод на ул. „Кукуряк“ в кв. „Овча купел“ 1 е причината за спиране на водата от 8 до 18 ч. на: магазин „Кауфланд“, магазин „ВиК Ромстайл“ и автошкола „Василеви“.", "date": "2019.07.05", "title": "Спират водата в Овча купел, Бухово и Панчарево"}
{"url": "https://offnews.bg/kultura/ot-dnes-do-7-iuli-a-to-jazz-festival-v-iuzhnia-park-na-sofia-706680.html", "text": "Фестивалът A to JazZ започва днес и ще продължи до 7 юли в Южен парк 2 в София. Входът за него е свободен.На тазгодишното издание на най-големия джаз фестивал у нас хедлайнери са Jacob Collier, Christian Scott aTunde Adjuah и Ghost-Note. Фестивалът тази година е посветен на младото поколение в музиката, новото звучене и авангардните смесици от стилове.Номинираният за Grammy виртуозен тромпетист, композитор и продуцент Christian Scott aTunde Adjuah ще демонстрира умението си да преминава границите на музикалните форми и културните традиции. 36-годишният музикант от Ню Орлиънс ще представи най-новия си албум Ancestral Recall пред българската публика.Jacob Collier е другата млада звезда в A to JazZ 2019. 24-годишният певецът, музикант и продуцент спечели \"Грами\" и наградата Jazz FM с албума In My Room от 2016 г. Сред звездите, с които работи, се нареждат Herbie Hancock и Hans Zimmer. Българската публика ще има възможността да чуе и види на живо Jacob за първи път с неговия новосформиран квартет, с който ще представи новия си албум Djesse, a концертът е част от световното му турне.За феновете на фънка е третият хедлайнер на фестивала – формацията Ghost-Note, зад която стоят музиканти от съставите на Snarky Puppy, Prince, Snoop Dogg, Erykah Badu, Markus Miller, Kendrick Lamar, Toto.На сцената на A to JazZ ще се качат още квартетът Ritmos Negros (Перу, Испания, България), джаз проектът на Теодосий Спасов VЯRA, българо-холандското Bodurov Trio, Koka Mass Jazz. Басистът Димитър Карамфилов ще представи дебюта си “Екология”, Прея ще се изяви с първия си авторски албум, а българо-френския квартет MEY feat. JCat ще изпълни последния си запис Love & Receive.A to JazZ Festival е част от календара на културните събития на Столична община и се провежда с подкрепата на фондация \"Америка за България\", Столична община и Министерство на културата.", "date": "2019.07.05", "title": "От днес до 7 юли: A to JazZ Festival в Южния парк на София"}
{"url": "https://offnews.bg/zdrave/chasha-sok-ot-tcveklo-sutrin-profilaktika-sreshtu-visokoto-kravno-706701.html", "text": "Една чаша сок от цвекло сутрин понижава кръвното. До този извод са стигнали учени от Лондонския медицински колеж след серия експерименти, съобщава списание Hypertension.Учените разделили доброволците на две групи. Първата ежедневно изпивала 250 мл сок от цвекло, а втората същото количество вода, без прием на лекарства.Резултатите показали, че при хората, които са пили сок, се е понижило систоличното и диастоличното налагане. Ефектът се е появил часове след консумацията.Според изследователите сокът от цвекло разширява кръвоносните съдове и подобрява кръвоснабдяването, благодарение на нитратите, които растението само синтезира. В една чаша сок се съдържат толкова полезни нитрати, колкото в една маруля.Подобно изследване проведено през 2016 г. установи, че нитратите подобряват функцията на кръвоносните съдове и препятстват образуването на тромби у болни с повишен холестерол в кръвта. Проучването е проведено в съответствие с принципите на доказателствената медицина.Как учените обясняват ефекта: нитратите се превръщат в организма в азотен оксид. Той е мощно защитно вещество за кръвоносните съдове, намалява техния тонус, прави ги по-еластични и снижава кръвното налягане, възпрепятства развитието на атеросклероза и образуването на тромби.Затова специалистите препоръчват сутрин да се изпива чаша сок от цвекло като профилактика.", "date": "2019.07.05", "title": "Чаша сок от цвекло сутрин - профилактика срещу високото кръвно"}
{"url": "https://offnews.bg/koloezdene/shef-na-federatcia-kam-sastezatelka-ako-oshte-smardish-shte-te-izgon-706700.html", "text": "Жесток скандал си спретнаха във Фейсбук президентът на украинската федерация по колоездене Александър Башенко и шампионката от Европейските игри в Минск Анна Соловей.След победата й Башенко поздрави за нейния успех шефът на киевската организация на федерацията Сергей Мухомор, а не лично Соловей, която се възмути. Последва размяна на реплики.\"Изненадана съм от вашата некомпетентост и пренебрежение към спортистите. Защото поздравявате за моите успехи човек, когото дори не съм виждала и с нищо не ми е помогнал?\", написа Соловей, която уточнява, че от няколко години тренира в Луганск и няма нищо общо с Мухомор.Башенко избухна доста сериозно и в голяма степен потвърди думите й, че няма добро отношение към състезателите.\"Караш мое колело, носиш мой екип, на главата си си сложила моя каска, какво повече искаш - да ти въртя педалите ли? Ако вършиш работа, добре, ако продължаваш да смърдиш - ще те изгоним и няма и да помним как ти беше името\", избухна Башенко.Той изтъква и някакъв член от договора й с федерацията, според който нямала право да кара за националния отбор, но при молба да го посочи, се затруднява и продължава със заплахите.", "date": "2019.07.05", "title": "Шеф на федерация към състезателка: Ако още смърдиш, ще те изгоним!"}
{"url": "https://offnews.bg/sviat/kalifornia-raztarsena-ot-naj-silnoto-zemetresenie-ot-20-g-navrah-natc-706704.html", "text": "Южна Калифорния беше разтърсена от най-силното земетресение в щата от две десетилетия насам, причинявайки щети и пожари, предаде Би Би Си. Обявено е извънредно положение, но президентът Доналд Тръмп успокои в Туитър, че ситуацията е под контрол.До този момент не се съобщава за жертви. Някои хора са били ударени паднали предмети.Трусът с магнитуд 6.4 стана близо до град Риджкрест - с население около 28 000 души, който се намира на около 240 км североизточно от Лос Анджелис, където е било усетено. След него са станали няколко по-слаби вторични земетресения.Пожарникари подсигуриха достигането на медицинска помощ до мястото и се борят с пожарите около града. Службата съобщава за повече от 20 инцидента.В града има сериозни разрушения. И все пак епицентърът е бил далече от най-населените центрове.Болницата в Риджкрест беше евакуирана.Отправено е предупреждение, че след това земетресение може да последват нови.", "date": "2019.07.05", "title": "Калифорния разтърсена от най-силното земетресение от 20 г. навръх националния празник на САЩ"}
{"url": "https://offnews.bg/medii/rokadi-v-bnr-27-godishna-sotciolozhka-oglavi-radio-sofia-i-uvolni-gla-706710.html", "text": "Първите рокади в БНР след назначението на новия генерален директор Светослав Костов са факт.Директорския му пост в Радио София поема 27-годишната Роселина Петкова. Снощи около 17 ч. тя е уволнила главната редакторка на Радио София Антония Енева, научи OFFNews от свои източници.Новоназначената Петкова е на 27 г. и е завършила \"Социология\" в Нов български университет. Тя няма сериозен журналистически бекграунд. Водила е рубриката \"Еспресо с Роси\" в сутрешния блок на Радио София, която, по наша информация, е била свалена заради честото допускане на фактологични грешки.Антония Енева е \"много опитен и смислен журналист\", по думите на нейни колеги. Тя е била извикана и уволнена вчера около 17 ч., като ѝ е бил поставен въпросът защо е присъствала на изслушването в СЕМ на Александър Велев - досегашен генерален директор на БНР и кандидат за нов мандат.\"В първия си ден като генерален директор Костов влезе и каза: \"Ще работя с вас, не съм реваншистки настроен\". На втория ден дойде и първото уволнение\", коментира журналист от БНР. Опасенията на работещите в радиото са, че то няма да остане единственото, че новият директор е обещавал постове и че може да бъде засегната и програма \"Хоризонт\".Сега Радиото е остров на независима журналистика. В същото време, то е подложено на абсурдни смени на всеки три години, с всеки избор на нов генерален директор от силно политически зависимия Съвет за електронни медии. А така се обезсмислят направените добри неща и се започва от нулата - пълен абсурд, коментират в медията.Междувременно Общественият съвет към радиото е подал оставка, научи OFFNews. Това потвърди и Райна Константинова - член на съвета. Според нея така изисква правилникът и в това няма някакъв особен контекст - Общественият съвет се избира от новия генерален директор.", "date": "2019.07.05", "title": "Рокади в БНР: 27-годишна социоложка оглави Радио София и уволни главния редактор Антония Енева"}
{"url": "https://offnews.bg/politika/bsp-se-razgranichi-ot-stanishev-zashtoto-narekal-borisov-darzhavnik-706717.html", "text": "Изпълнителното бюро на БСП обяви, че се разграничава от думите на президента на ПЕС Сергей Станишев, че премиерът Бойко Борисов действа като държавник, а не като политик.\"Смятаме, че такава оценка е крайно неадекватна. България е най-бедната и най-корумпирана страна в ЕС. Заради корупция не ни приемат в Шенген. Потъпкана е парламентарната република, разделението на властите и правовата държава. На дъното сме по свобода на словото. Заявяваме, че позицията на БСП относно политиката на Борисов и ръководеното от него правителство остава непроменена - те са вредни за България и промяната е необходима\", се казва в позицията.Думите на Сергей Станишев дойдоха по време на напрегнатите преговори в ЕС за висшите постове в общността. Когато лидерът на ПЕС изскочи като номинация за председател на Европейския парламент, Борисов обяви, че би го подкрепил. Българският премиер вече не действа като политик, а като държавник. 'В някакъв смисъл и двамата сме възмъжали и помъдрели с годините. Когато опира до интереса на България, мога да работя и с г-н Борисов, каза по този повод Станишев.", "date": "2019.07.05", "title": "БСП се разграничи от Станишев, защото нарекъл Борисов държавник"}
{"url": "https://offnews.bg/nashite-avtori/itco-hazarta-706715.html", "text": "„Какво те натъжава“ ми е любимият идиотски въпрос, затова да пробваме с още по-идиотски - „какво те прави истински щастлив“? Тук, един вид, повиках на помощ стила на невероятни съвременни журналисти като, да речем, Мира Добрева и Гала.(смях) Истински щастлив съм от факта, че албумът ми се приема толкова добре. Не мога да смогна да отговоря на всички, които ми пишат да ме поздравят. През последните години често ми се случваше, като изляза на сцената, да изпитвам едно смазващо чувство, което едвам прикривах, и за което съм ти споделял – усещането за вина, че давам на всички тези хора една претоплена манджа. Вярно, нелоша манджа, но доста поостаряла. Хората ми дадоха адски много през тези години и най-после успях поне отчасти да им се отплатя. Чувството е прекрасно.Видимо разбираш ужаса на социалните медии, но въпреки това и ти ги ползваш: necessary evil ли са и как се възпитава дигитална хигиена?Мисля си, че ако някой търси ужаса навсякъде, твърде вероятно е да го открие и в социалните медии.Тенкс. (смях)Аз обаче, забележи, ги намирам за полезни - по много причини. Когато имам концерт, хората разбират оттам, без да се налага да омажа половината град с лепило и плакати. Мога да видя какво прави мой съученик, когото иначе няма да чуя или срещна още десет години. Виждам разсъжденията на някой малоумник, който много държи да ги сподели с останалия свят – това, между впрочем, се случва и на читателя в момента. Нищо чак толкова ужасно не намирам в социалните медии, а и в крайна сметка не сме длъжни да ги ползваме, нали?Казвал си, че твоето изкуство го можеш само тук, няма как да си „световен“. Защо не потърси „себе си“ навън (макар че всеки един от нас трябва да е благодарен за това твое решение)?Нека пак да напомня, че не смятам своето занимание за изкуство. Изкуство е джазът, изкуство е да създадеш хубава картина или скулптура, или пък книга, да речем. Макар да влагам доста старание в нещата, които правя, аз така и не можах да възприема себе си като истински творец. Песните ми се слушат от определен брой хора в България и Северна Македония, и това е всичко. По повод търсенето на себе си: винаги се сещам за един приятел, който казваше, че когато тръгнеш да търсиш себе си, обикновено намираш друг педераст (смях).Да се обзаложим, че отсега предвиждаш избора на децата си – навън. Или?И кое е „навън“? 50-100 лева за самолетен билет и два-три часа път, заедно с таксито, това ли е „навън“? Като бях дете в края на 80-те, точно преди да свърши хепи-соцът, майка ми беше кандидатствала за една екскурзия до Стокхолм. Половин година я проверяваха – та Държавна сигурност, та кво работи мъжът ти, та откъде имаш тия седемдесет долара... Накрая я пуснаха за една седмица и тя, като се върна, все едно беше ходила до Сатурн, така се чувстваше. Сега има хора, които работят в Милано или в Барселона и си идват тук за уикенда. И аз да седна и да ревна, ако децата ми решат да си търсят щастието на два часа път оттук – айде стига. Важното е, че имат този избор. За тези преди нас изборът беше тук - или куршум в гърба.Покрай титаничния си нов албум пак обикаляш страната. И вече имаш фенове, които не са били родени, когато започнахте с „Ъпсурт“. Може ли да анализираш (или поне да синтезираш) разликата между тези нови фенове и „оригиналните“? Как си обясняваш 12-годишен, който жестоко ти се кефи, макар очевидно да не разбира 70% от нещата, които казваш?А, аз не съм спирал да обикалям България не помня откога. Готини са сегашните тийнейджъри, и никак не са глупави тези, които виждам. Вероятно има и изключения, но тях ги имаше и когато аз бях тийнейджър. Разлика? Не знам, изглеждат ми сякаш по-информирани и по-отворени, отколкото ние бяхме навремето.Занимавам те с „новите“ фенове, защото доста от тях вече могат и да гласуват. А ти явно си един от малкото, който може да им говори на „техен“ език. Това е може би най-важната задача в следващите няколко години: „ние“ да се разберем с по-малките, които приемат цялата чалга-глупост на последните 30 години.Нищо им няма на младите хора, съвсем наред са си, според мен. Имам усещането, че малко подценяваш ролята на нашето поколение. Точно ние сме тези, които приеха чалга-глупостта. Точно нашето поколение седеше и гледаше как се налива бетон по плажа, как престъпниците облякоха костюми, купиха си медии и сега дават интервюта в тях. Някои от нас се спасяват поединично – отиват в друга държава, или намират бизнес-възможности тук, или се затварят в черупката си, или се изживяват като рап-звезди, но всички ние се възмущаваме, сякаш някой друг ни е срал в гащите. Сякаш гърците, холандците или французите всичко са получили даром, а ние сме клетници, преебани от Господ. Плюем по-старите от нас, че са търпяли бай Тошо, но истината е, че при цялата гадост на комунизма нашите родители са свършили повече смислени неща в техния живот, отколкото ние – в нашия. Голяма част от нас сме просто едни царе на оправданията, и нищо повече.Има ли истинска свобода на словото у нас, или тя се простира до мига, в който някой засегне истински финансови интереси?Свобода на словото има. Най-често обаче има и свобода за този, който реши да те накаже заради словото ти, ако то му пречи.Цялата държава, дет „циркът нема спирка“, и истинските „дееба и илюминати“, си работи като мафия. Какво трябва да се случи, за да се обърнат нещата и да зафункционираме поне като Словения, да речем?В Словения неотдавна станаха доста неприятни неща, свързани с нелегални имигранти, побои и изнасилвания. Пак там, и пак неотдавна, едни двама убиха трети и излъчиха убийството му във Фейсбук. Та викам да забелязваме и тези неща, докато седим и се възхищаваме на напредъка на Словения. Иначе – запретнали ръкави хората, работят яко, избират си политици, каквито смятат, че заслужават, и имат съответните резултати.Говори се, че вече нямало ляво-дясно, а консервативно-либерално. Аз пък смятам, че е още по-просташко – цялата политическа идеология се е свела до елементарното прозападно и проруско, сякаш се върнахме в епохата на Драган Цанков. Коментирай.Нойзи, не искам да обидя никого, но истината е, че този въпрос спря да ме интересува. Аз не мога и не искам да повярвам, че на един народ може седемстотин години все някой друг да му е виновен. Смятам, че ние сме точно там, където сме заслужили да бъдем. В 21-ви век продължаваме да се надяваме, че политическите идеологии не са маска на икономическите интереси. Искаме да живеем в приказка, в която слабият е по-силен от силния.Представи си, че живееш в Люксембург. За какво щеше да пишеш?Чудил съм се и аз, ама беше за Швейцария, какви ли генгста-рапъри има там, за какво ли пеят? (смях) Сигурно се хвалят как трета седмица вече не си плащат глобата за неправилно паркиране, понеже са сурови алфа-мъжкари.Присмиваш се безпощадно на българската хип-хоп и поп-сцена. Защо въобще се занимаваш с инептите? Тва е все едно Коста Павлов да обсъжда, да речем, Христо Радевски. Или т.с. елиът да се занимава с некви „поети“ от последната страница на селския вестник в Канзас.Защото, въпреки че животът им показа всякак, че са пълни неудачници, някои от тях понякога се появяват и с тежък поглед обясняват какво е успехът, макар и да не са го помирисвали дори. Държат се надменно, без никой никога да е харесал и една тяхна песен. Те се гордеят, че нямат фенове, че не изкарват пари от музика, че правят „истински“ хип-хоп, и дори и само един човек да им се върже на глупостите – пак е лошо. Не може олицетворението на провала да ти обяснява какво е успех.Не ти ли омръзна да бъдеш по-умният - и нищо да не се променя?Надявам се да не намериш този мой отговор за заядлив, но първо – аз много често съм обратното на умен, и второ – мисля, че всичко се променя.Аз пък ще съм Воланд и казвам: пак разкостваш генално социалната тъкан, особено там в „Хлебарката“, както преди време и в „Колега“ – и кво? Как да излезем от тази донякъде кафкианска ситуация?Налага се да призная, че никога не съм чувал за Воланд, нито знам кога една ситуация е кафкианска. Знам обаче друго -пътят към успеха минава през много труд. Аз съм добър в едно определено нещо - и когато го правя като хората, животът ми върви към по-добро. Нямам нито образованието, нито самочувствието да предложа рецепта как да стане по-хубав животът на цял един народ. Никой не видях обаче да е успял с мрънкане или с преливане от пусто в празно. Целеустремените хора, които познавам и на които се възхищавам, понасят много удари, но продължават напред и винаги ще бъдат моят пример за това какво означава да живееш.За какво все пак ти е тъжно днес? Нали, аз си настоявам, че нищо не е наред, трябва да задоволим картезианските ми съмнения?(смее се дълго)", "date": "2019.07.05", "title": "Ицо Хазарта."}
{"url": "https://offnews.bg/futbol/treniorat-na-tcska-ocherta-tcelite-za-sezona-706708.html", "text": "Треньорът на ЦСКА Добромир Митов очерта целите пред отбора при завръщането от подготвителния лагер в Австрия.Той заяви, че очаква тежки мачове срещу черногорския Титоград в първия кръг на квалификациите за Лига Европа.Митов обаче увери, че съперникът е проучен добре. Пред ЦСКА стои задачата да пробие в групите на ЛЕ, както и да се пребори за титла и купа на България.\"Няма да ни бъде леко, но сме наясно срещу какъв съперник излизаме. Те са физически подготвени, ще борят се докрай, но ние сме ЦСКА и сме готови за битките. Ако направим пробив и влезем в групите на Лига Европа, това би било чудесно\", каза Митов.Опитният бранител Петър Занев пък даде добра оценка на лагера в Австрия . Националът няма търпение сезонът и официалните мачове да започнат. Той сподели също, че бързо се е приспособил към обстановката на \"Българска армия\".\"Най-важното е, че нямаме трайно контузени футболисти. Според мен направихме добра подготовка, изиграхме добри контроли срещу силни съперници, очакваме с нетърпение новия сезон и мачовете в Лига Европа.Контролите са, за да се подготвим физически и психически, но все пак официалните мачове са по-важните. Добре се чувствам в отбора, приспособих се бързо. Ще помагам с каквото мога, момчетата ме приеха добре\", заяви играчът на ЦСКА.", "date": "2019.07.05", "title": "Треньорът на ЦСКА очерта целите за сезона"}
{"url": "https://offnews.bg/futbol/levski-shte-pusne-futbolisti-pod-naem-ama-drug-pat-706714.html", "text": "Левски няма да преотстъпва свои футболисти в други отбори. Причината е, че към момента треньорът Петър Хубчев разполага с малка група от футболисти, пише \"Меридиан мач\".Именно заради това клубът е отхвърлил няколко предложения от родни отбори, които искат Атанас Кабов, Ивайло Найденов, Илия Димитров и Деян Иванов.Първите двама играха под наем във Втора лига миналата кампания съответно в Царско село и Арда. Двата клуба спечелиха промоция за елита, а сега също искат Кабов и Найденов в редиците си, но на този етап от \"Герена\" не ги пускат.Според запознати Левски все още е далеч от края на селекцията си и е възможно, след като трансферите приключат, клубът да промени решението си и да пусне Кабов, Найденов, Илия Димитров и Деян Иванов под наем до края на сезона.Иначе защитникът на \"сините\" Нуно Рейш ще бъде подложен на фитнес тест в събота. Той ще покаже как върви възстановяването му, след като португалецът се контузи в една от контролите на тима в Австрия.Той получи травма в бедрото по време на кошмарната загуба на 26-кратните шампиони от германския четвъртодивизионен Тюркгюджю-Атаспор (0:4), в която се появи като резерва.Заради това той не взе участие в последната проверка на тима в Австрия. От \"Герена\" се надяват Нуно Рейш да бъде готов на 100% в неделя или понеделник.Надеждите са, че той ще бъде на линия за първия мач от квалификациите за тирнира Лига Европа срещу словенския отбор Ружомберок, пише \"Тема Спорт\".", "date": "2019.07.05", "title": "Левски ще пусне футболисти под наем, ама друг път"}
{"url": "https://offnews.bg/tenis/dzhokovich-otnovo-na-korta-dnes-vizhte-programata-na-uimbaldan-za-pet-706712.html", "text": "Световният номер 1 в мъжкия тенис Новак Джокович продължава похода си към триумф в турнира от Големия шлем \"Уимбълдън\". Сърбинът ще се изправи срещу Хуберт Хуркач в среща от третия кръг на надпреварата. Днес също ще видим Симона Халеп, Каролина Плишкова, както и 15-годишната сензация при жените Кори Гоф и други.Централен корт след 15:00 часа българско време: Кевин Андерсън - Гуидо Пея Симона Халеп - Виктория Азаренка Полона Херцог - Кори ГофКорт №1 след 15:00 часа: Су-Вей Сие - Каролина Плишкова Новак Джокович - Хуберт Хуркач Феликс Оже-Алиасим - Уго ЮмберКорт №2 след 13:00 часа: Каролина Вожняцки - Шуай Чжън Карен Хачанов - Роберто Баутиста Агут Данил Медведев - Давид ГофенКорт №3 след 13:00 часа: Елина Свитолина - Мария Сакари Каролина Мучова - Анет Контавейт Фернандо Вердаско - Томас ФабианоКорт №12 след 13:00 часа: Рейли Опелка - Милош Раонич Даяна Ястремска - Виктория ГолубичКорт №18 след 13:00 часа: Беноа Пер - Иржи Весели Петра Мартич - Даниеле Колинс", "date": "2019.07.05", "title": "Джокович отново на корта днес, вижте програмата на Уимбълдън за петък"}
{"url": "https://offnews.bg/obshtestvo/u-nas-niama-uslovia-za-mafia-zaiavi-vatreshniat-ministar-706719.html", "text": "Средата за сигурност в България се отличава с относителна устойчивост и стабилност. Липсват признаците и условия за съществуването на емблематични, знакови престъпни структури на национално ниво и групировки от мафиотски тип, както и престъпни деяния с широк обществен резонанс.Това заяви вътрешният министър Младен Маринов при откриването на конференция в СУ \"Св. Климент Охридски\" за противодействието на организираната престъпност.Той посочи, че в резултат на мерките и политиките, предприети от българските правителства и МВР, е постигнато стесняване на криминалните пазари и престъпните възможности, както и намаляване на шансовете за финансиране на престъпни групи.Маринов каза, че нито една държава не би могла да се справи с организираната престъпност, ако няма сътрудничество и тесни отношения между правоохранителните органи, научната общност и бизнеса.През 2018 г. у нас са разкрити четири нелегални фабрики за производство на цигари. По думите на министъра през първите пет месеца на 2019 г. са заловени 33 млн. къса нелегални цигари и е предотвратена щета за бюджета от над 6 млн. лева.България успешно си партнира с чуждестранните служби срещу трафика на наркотици, а последният пример за това е разкритият канал за трафик на хероин чрез български куриери, по въздух, с куфари с двойно дъно. Иззетият хероин и наркотични вещества са били около 40 килограма.", "date": "2019.07.05", "title": "У нас няма условия за мафия, заяви вътрешният министър"}
{"url": "https://offnews.bg/obshtestvo/danachnite-ot-stolichnia-rajon-vitosha-bez-tok-dnes-706679.html", "text": "Отдел \"Общински приходи\" на район \"Витоша\" на бул. \"Цар Борис III\" 215 ще остане без ток днес, предупреждава \"ЧЕЗ Електроразпределение\".Причината - планирана реконструкция на трафопост.Столичани могат да плащат своите местни данъци и такси във всеки от останалите 21 данъчни отдели на районните администрации, по електронен път или чрез различни финансови институции.", "date": "2019.07.05", "title": "Данъчните от столичния район Витоша без ток днес"}
{"url": "https://offnews.bg/zdrave-i-krasota/studena-voda-v-zhegite-dali-e-dobra-ideia-706721.html", "text": "Студената вода е трудно преодолимо изкушение през лятото, но е лоша идея. И не става дума за опасност от ангина, както ни плашеха като деца. Студената вода по-слабо утолява жаждата.Звучи парадоксално, но водата със стайна температура е за предпочитане при остра жажда. Когато е студена, изпиваме повече, отколкото ни е нужно наведнъж. Това създава усещане за тежест, тъй като студената вода се усвоява по-трудно и бавно. Затова не утолява жаждата толкова добре.Студената вода уврежда зъбния емайл.Рязкото охлаждане, както и рязкото нагряване, уврежда зъбния емайл. Ако ни е трудно да се откажем от прохладна напитка, можем да използваме сламка. Не бива да се редуват и горещи със студени течности и храни.Студената вода изостря апетита.Студената вода съкращава времето за престой на храната в стомаха до 20 минути, макар че тя самата престоява в него по-дълго, създавайки чувство за ситост. Когато премине твърде бързо в чревния тракт започваме да усещаме чувство на глад. За да затопли водата до телесната температура, стомахът отделя допълнително количество стомашен сок, което изостря апетита.Студената вода снижава имунитета.Приемът на студена вода е стрес за организма, който се стреми да защити вътрешните органи. При редовна консумация, последствията са отслабване на имунитета, слабост и сънливост.Каква вода да пием?Препоръчителна е водата със стайна температура, дори в най-горещите летни дни.", "date": "2019.07.05", "title": "Студена вода в жегите - дали е добра идея?"}
{"url": "https://offnews.bg/politika/anton-kutev-otstranen-kato-zam-predsedatel-na-pg-na-bsp-kristian-vig-706718.html", "text": "Антон Кутев вече не е заместник-председател на парламентарната група на \"БСП за България\". Той е бил освободен от Общото събрание на групата на 2 юли, съобщи в началото на днешното пленарно заседание председателят на Народното събрание Цвета Караянчева.Същата е съдбата на Кристиан Вигенин, който вече не е секретар.За секретари на парламентарната група са избрани Пенчо Милков, Димитър Данчев и Александър Симов.", "date": "2019.07.05", "title": "Антон Кутев отстранен като зам.-председател на ПГ на БСП, Кристиан Вигенин вече не е секретар"}
{"url": "https://offnews.bg/futbol/talantat-de-jong-barselona-i-aiaks-imat-shodna-filosofia-706722.html", "text": "Новото попълнение на Барселона Френки де Йонг направи първи коментар с фланелката на каталунците. Днес е официалното представяне на холандеца.\"Много съм щастлив, че най-после съм тук. Като дете мечтата ми беше да играя за Барселона и сега най-после съм тук, това е страхотно. Нямам търпение да стъпя на стадион \"Камп Ноу\" за първи път.Щастлив съм, че ще имам възможността да играя с Меси, когото винаги съм наблюдавал. Сега моят идол ще бъде мой съотборник. Харесвам философията на Барса. Тя е много сходна с тази на Аякс.Барса и Холандия винаги са имали чудесна, специална връзка и аз се надявам да продължа традицията. Искам да бъда сред великите холандски футболисти, играли за Барса\", каза Де Йонг.От ръководството на Аякс пък наеха специален автобус с лика на Де Йонг и надпис \"Барса, наслаждавайте се на бъдещето, както ние го правим\", като возилото вече обикаля улиците на каталунската столица.         ", "date": "2019.07.05", "title": "Талантът Де Йонг: Барселона и Аякс имат сходна философия"}
