{"url": "https://offnews.bg/temida/sadat-ostavi-v-aresta-18-godishnia-shofior-kojto-pomete-trima-na-trot-686770.html", "text": "18-годишният шофьор,, остава окончателно в ареста, реши днес съдът в Благоевград.Защитата на Георги Попстоянов поиска по-лека мярка, но тричленният състав на Окръжния съд в Благоевград прецени, че неопитният шофьор трябва да остане в ареста, съобщава bTV.И днес никой от близките на 18-годишното момче не присъстваше в съдебната зала.В Петрич очакваха решението на съда, за да преценят дали да подновят протестите.На 16 август, движейки се с несъобразена с пътните условия скорост, 18-годишният Георги губи контрол над колата, качва се на тротоара и помита стоящите там трима младежи. Единият от пострадалите загуби крака си в следствие на инцидента.", "date": "2018.08.23", "title": "Съдът остави в ареста 18-годишния шофьор, който помете трима на тротоар в Петрич"}
{"url": "https://offnews.bg/sviat/italia-zaplashi-da-spre-finansiraneto-za-es-ako-niama-sporazumenie-za-686776.html", "text": "Вицепремиерът на Италия Луиджи Ди Майо заплаши в четвъртък, че неговата партия Движение \"Пет звезди\" ще гласува за прекратяване на финансирането за Европейския съюз през следващата година, предаде агенция Ройтерс.Това ще се случи, ако страните членки на ЕС не се съгласят да приемат имигранти, които към момента се намират на кораб на бреговата охрана в Сицилия.Три дена след като кораба на бреговата охрана Дикоти акостира в Катания, 150 възрастни имигранти останаха на борда му.", "date": "2018.08.23", "title": "Италия заплаши да спре финансирането за ЕС, ако няма споразумение за разпределяне на имигранти"}
{"url": "https://offnews.bg/ikonomika/kiparskata-smetna-palata-e-predupredila-predi-3-godini-za-problemi-s-686773.html", "text": "Кипърската сметна палата е алармирала преди 3 години за потенциални затруднения пред фалиралата застрахователната компания \"Олимпик\", съобщава БНР.Още през 2015 г. кипърската институция е предупредила за възможни проблеми пред компанията от следващата 2016 г., посочва председателят на Палатата.Заради проблеми с капиталовата адекватност „Олимпик” не е в състояние да отговори на изискванията на система за застрахователен надзор в ЕС - познат като \"Платежоспособност 2\", е решаващият извод в доклада от външния одит на дружеството, представен на 4 май тази година.В него одиторът констатира, че не е било възможно да се съберат доказателства за наличието на активи, с които компанията да удовлетвори новите критерии за функционирането на застрахователните дружества.Спорното финансиране е на обща стойност от около 210 млн. евро и включва инвестиции в имот и в друго дъщерно дружество, корпоративни облигации и пари в брой.От кипърската Служба за контрол на застрахователните компании подчертават, че всички процедури в случай на неплатежоспособност на застрахователно дружество с оглед на защитата на застрахованите лица са извършени в установените от закона срокове. ", "date": "2018.08.23", "title": "Кипърската сметна палата е предупредила преди 3 години за проблеми с 'Олимпик'"}
{"url": "https://offnews.bg/sviat/mazh-strelia-po-politcai-v-tcentara-na-moskva-686779.html", "text": "Неизвестен мъж е открил стрелба по двама полицаи и е ранил единия от тях в центъра на Москва, съобщава ТАСС.По информация на руските медии, които се позовават на източници в московското управление на МВР, стрелбата е започнала около 20:00 часа тази вечер в центъра на града. Нападателят е прострелял един от полицаите в крака, след което служителите на реда са отвърнали на огъня с личното си оръжие и са го ранили в главата. Раненият полицай е в болница без опасност за живота, а информацията за състоянието на нападателя е противоречива. Според едни източници той е в реанимация, а според други е починал по време на операцията.Представители на Следствения комитет на Русия съобщиха, че нападението е станало без видима причина – мъжът се е разхождал около посолствата на Чили и Филипините в центъра на Москва и изведнъж е започнал да стреля по полицаи, които охраняват дипломатическия район.Източник на агенция Интерфакс не изключва, че нападателят е опитал да вземе оръжието на полицаите, а според други свидетели той е бил в „неадекватно състояние”. По непотвърдена информация нападателят е 30-годишният гражданин на Русия Ренат Кунашев.", "date": "2018.08.23", "title": "Мъж стреля по полицаи в центъра на Москва"}
{"url": "https://offnews.bg/sviat/darzhavniat-sekretar-na-sasht-si-naznachi-spetcialen-pratenik-za-sever-686774.html", "text": "Държавният секретар на САЩ Майк Помпейо назначи Стивън Бигън, вицепрезидент на автомобилната компания Форд (Ford), за свой специален пратеник за Северна Корея. Следваща седмица двамата ще пътуват до Пхенян.\"Стив ще направлява американската политика към Северна Корея и ще ръководи усилията по изпълнение на набелязаната от президента (Доналд) Тръмп цел за окончателно и напълно потвърдено ядрено разоръжаване на Северна Корея, както бе договорено със (севернокорейския лидер) Ким Чен-ун\", каза Помпейо, цитиран от Ройтерс и БТА.Досега Бигън беше вицепрезидент, отговарящ за връзките с чужди правителства, в корпорацията Форд. Той е бил служител на Белия дом и помощник на съветничката по националната сигурност Кондълиза Райс по време на управлението на президента Джордж У. Буш. Бигън е бил съветник и на бившия лидер на републиканското мнозинство в американския Сенат (в периода 2003-2007 г.) Бил Фрист.Помпейо не уточни кога точно ще посети Северна Корея следващата седмица. Това ще е четвъртата му визита в затворената комунистическа страна тази година и втората след историческата среща между Тръмп и Ким Чен-ун на 12 юни в Сингапур, отбелязва Франс прес.", "date": "2018.08.23", "title": "Държавният секретар на САЩ си назначи специален пратеник за Северна Корея"}
{"url": "https://offnews.bg/politika/toma-bikov-dejstviata-na-bsp-sa-provokatcia-sreshtu-natcionalnata-sig-686771.html", "text": "Действията на БСП и безотговорното поведение на Корнелия Нинова по време на кризата с чумата са провокация срещу националната сигурност. Това заяви депутатът от ГЕРБ Тома Биков по време на извънреден брифинг в отговор на .Биков призова компетентните органи да разследват мотивите за поведението на Корнелия Нинова.Тома Биков каза още, че ГЕРБ вярва на министър Румен Порожанов, защото \"Корнелия Нинова е жена, която лъже методично и професионално в 99% от случаите\".Депутатът от ГЕРБ попита защо Нинова не е дала пресконференция на тема \"Кой носи отговорност за Бенчо Бенчев\"Александър Ненков от ГЕРБ, който също взе участие в брифинга, обвини БСП, че въвеждат в заблуда обществото. Според него \"има кординирана атака между президента Румен Радев и БСП, като целта очевидно е да влязат във властта по задния начин\".", "date": "2018.08.23", "title": "Тома Биков: Действията на БСП са провокация срещу националната сигурност"}
{"url": "https://offnews.bg/futbol/ludogoretc-ne-igra-dobre-no-pobedi-torpedo-v-gruzia-686777.html", "text": "С икономичното 1:0 Лудогорец победи грузинския Торпедо (Кутаиси) в първа среща от плейофите за влизане в групите на Лига Европа.Двубоят се игра пред около 10 000 зрители на стадион „Михаил Месхи” в Тбилиси. Българският шампион не изигра най-добрия си европейски мач, но въпреки това създаде повече чисти голови положения. Домакините играха много напористо, особено преди почивката. В даденото от съдията продължение на първото полувреме двойно подаване между Марселиньо и Вандерсон завърши с поредния бразилски гол на шампионите.След почивката грузинците опитаха да се върнат в мача, но играчите на Лудогорец могат да съжаляват, че не успяха да вкарат поне още един гол и да си осигурят по-сериозна преднина преди реванша в Разград.Залогът е изключително голям. При елиминиране на грузинския шампион, „орлите“ не само ще влязат в групите на турнира, но ще спечелят и близо три милиона евро. Отпадналият тим ще вземе само 300 000.За разлика от предишния европейски двубой срещу Зрински сега треньорът на Лудогорец Пауло Аутори бе доволен от представянето на своите футболисти. „Беше тежък мач, домакините играеха бързо с честа смяна на местата и много вертикални пасове, но нашите играчи се представиха на ниво и показаха, че са се подготвили добре. Поздравявам вратаря на съперника за чудесните му спасявания. Посвещаваме победата на нашите фенове, които пътуваха до Грузия, за да ни подкрепят, а ние знаем, че това свързано с трудности. Най-важното е, че победихме, а имахме шанс и за още голове”.Цял мач на добро ниво за отбора на Торпедо (Кутаиси) игра юношата на Спартак (Пловдив) Лазар Марин, който до миналия сезон играеше в Ботев (Пловдив).Торпедо (Кутаиси) - Лудогорец (Разград) 0:10:1 Вандерсон (45+1)ТОРПЕДО КУТАИСИ: Квашквадзе, Цинцадзе, Кукианидзе (85-Куталия), Азацки, Гегечкори, Долидзе, Кимадзе (70-Дафе), Марин, Хлинка, Кубакидзе, Лачни (61-Капанадзе)ЛУДОГОРЕЦ: Броун, Сисиньо, Моци, Недялков, Натанаел, Дяков, Кампаняро (66-Горалски), Вандерсон, Марселиньо (90+5 Терзиев), Мисиджан, Кешерю (82-Лукоки)Тбилиси, стадион \"Михаил Месхи\", 10 000 зрители", "date": "2018.08.23", "title": "Лудогорец не игра добре, но победи Торпедо в Грузия"}
{"url": "https://offnews.bg/112/politciata-razsledva-smartta-na-vazrasten-mazh-v-tcentara-na-stolitcat-686758.html", "text": "Столичната полиция разследва смъртта на 99-годишен мъж, открит мъртъв в дома си в района на улиците \"Оборище\" и \"Сан Стефано\".По първоначална информация по тялото му е имало следи от наранявания.Сигналът е подаден от неговата дъщеря, която го открила издъхнал в жилището.Малко по-късно БНР съобщи, че огледът показал, че няма данни за упражнено насилие и вероятно става въпрос за настъпила естествена смърт.", "date": "2018.08.23", "title": "Полицията разследва смъртта на възрастен мъж в центъра на столицата"}
{"url": "https://offnews.bg/temida/kmetat-na-perushtitca-otiva-na-sad-oshtetil-obshtinata-s-nad-222-hil-686769.html", "text": "Повдивската прокуратура внесе в Специализирания наказателен съд обвинителен акт срещу кмета на Перущица Ради Минчев за длъжностни престъпления, извършени в периода 2014-2016 година.Той и двама негови помагачи са обвинени за присвояване на чужди средства, документни престъпления и сключване на неизгодни за общината сделки. Общият размер на причинените съставомерни имуществени вреди от деянията е 222 662 лева.Минчев ще отговарят пред съда за това, че в периода от декември 2013 г. до март 2014 г. е присвоил 19 524 лв. общински пари. Той ползвал фалшиви документи, удостоверяващи извършване на дейности и плащане по договори между Община Перущица и фирми за изграждане на сгради, откриване на строителна площадка. Представял фалшиви протоколи за откриване на строителна площадка, констативни актове и такива за строително монтажни работи, доклади, пълномощни и фактури.От юни до август 2016 г. пък е присвоил 87 027 лева, за да му е по-лесно да ги вземе е сключил неизгодна за общината сделка.Той е обвинен още, че  на 13 септември 2016 г. е представил пред председател на Междуведомствена комисия фалшиви документи за строителство на обект. Става дума за протоколи, актове за установяване на състоянието на строежа и на строително-монтажните работи, годността за приемане на строежа.Според обвинителния акт на 15 май 2014 г. той е представил неверни сведения пред Държавен фонд „ Земеделие“ , за да получи евросредства по Програма за развитие на селските райони (2007-2013). През 2012 г. пък е сключил неизгоден договор за консултантски услуги, от което е последвала значителна вреда за община Перущица в размер на 36 162 лева.Ради Минчев, който е кмет на ДСБ, беше арестуван през септември 2016 г. с обвинения за подкуп и длъжностни престъпления. Той първо беше отстранен от длъжност, а след това върнат на нея.", "date": "2018.08.23", "title": "Кметът на Перущица отива на съд, ощетил общината с над 222 хил. лв."}
{"url": "https://offnews.bg/sviat/netaniahu-stana-parviat-izraelski-premier-posetil-litva-686775.html", "text": "Бенямин Нетаняху стана първият израелски премиер, посетил Литва, съобщи БТА.Нетаняху беше посрещнат днес от литовския министър на външните работи Линас Линкевичус.Посещението има за цел да балансира \"невинаги приятелските отношения\" между еврейската държава и ЕС, като продължи сближаването с източните страни от общността, които му изглеждат по-малко благосклонни от западните, особено в ООН.По време на четиридневната си визита ръководителят на израелския кабинет ще участва в среща на високо равнище във Вилнюс, на която ще се срещне още с премиера на Литва - Саулюс Сквернелис, на Латвия - Марис Кучинскис и на Естония - Юри Ратас.В продължение на месеци Нетаняху насърчава политическо сближаване с държавите от Вишеградската група (Унгария, Полша, Словакия и Чехия), чиито националистически позиции дразнят останалите страни от ЕС.Израелският премиер се опитва да създаде политически съюз с държавите, които бяха част от съветския блок, срещу по-голямата част от западноевропейските страни, смятани за по-малко благосклонни към Израел, особено при гласувания в ООН, отбелязва Франс прес.В петък Нетаняху ще бъде приет от литовския президент Далия Грибаускайте.Литва не последва Съединените щати в признаването на Ерусалим за столица на Израел и подкрепя ядрената сделка с Иран, независимо от противопоставянето на САЩ и еврейската държава, припомня Асошиейтед прес.", "date": "2018.08.23", "title": "Нетаняху стана първият израелски премиер, посетил Литва"}
{"url": "https://offnews.bg/sviat/sasht-sakrashtavat-finansiraneto-na-varhovnia-komisar-na-oon-za-pravat-686778.html", "text": "САЩ ще съкратят финансирането на службата на върховния комисар на ООН за правата на човека.Това заяви днес съветникът на американския президент Доналд Тръмп по националната сигурност Джон Болтън, цитиран от Асошиейтед прес.САЩ са най-големият самостоятелен донор на ООН, осигурявайки 22 процента от бюджета на организацията.В интервю Болтън посочи, че американските представители ще изчислят каква част от годишния бюджет на САЩ отива за службата на върховния комисар за правата на човека и за Съвета по правата на човека и ще намалят вноската си с тази сума.Следващия месец бившият президент на Чили Мишел Бачелет ще встъпи в длъжност като върховен комисар на ООН по правата на човека, заменяйки йорданеца Зейд Раад Ал-Хусейн.", "date": "2018.08.23", "title": "САЩ съкращават финансирането на върховния комисар на ООН за правата на човека"}
{"url": "https://offnews.bg/zvezdi/stivan-tajlar-poiska-ot-tramp-da-ne-izpolzva-pesnite-na-aerosmith-s-po-686750.html", "text": "Вокалистът на „Аеросмит“ Стивън Тайлър поиска от президента Доналд Тръмп да спре да използва песни на групата по време на политическите си митинги.Песента Livin’ on the Edge бе пусната този вторник в Чарлстън, Западна Вирджиния. В официално писмо адвокатите на Тайлър твърдят, че Доналд Тръмп създава фалшивото впечатление, че клиентът е дал съгласието си за използване на музиката му и дори че подкрепя управлението му. „Г-н Тръмп няма право да използва името, лицето, гласа и пр. на клиента ни без изричното му писмено разрешение“, пише  в писмото.Това не е първият път, когато Тайлър изисква президентът на САЩ да не използва музиката му. Песента Dream On беше използвана по време на предизборната кампания на Тръмп през 2015 година.„Настояхме дружествата, държащи авторските права на г-н Тайлър, да прекратят лицензите си с вас през 2015 година. Не сме запознати с какъвто и да било лиценз за публично изпълнение, който предоставя на г-н Тръмп правото да използва музиката във връзка с митингите си или за друга цел“, казват адвокатите на Тайлър.Тръмп отговори на обвиненията с публикация в социалната мрежа Twitter:„Въпреки че имам законното право да използвам песента на Стивън Тайлър, той ме помоли да не го правя. По-добър ще го замести! Сега той получи повече публичност, отколкото е имал за последните 10 години. Браво на него!“.", "date": "2018.08.23", "title": "Стивън Тайлър поиска от Тръмп да не използва песните на Aerosmith с политическа цел"}
{"url": "https://offnews.bg/politika/porozhanov-niama-da-podava-ostavka-zaradi-chumata-imalo-obarkvane-v-t-686757.html", "text": "Днес БСП обяви, че иска оставките на Порожанов и на министъра на вътрешните работи Валентин Радев. Причината е, че излязлата досега част от вторите проби за чума в Странджа са отрицателни.В момента протича втори кръг от вземането на проби, стана ясно от пресконференция, в която участваха Румен Порожанов и изпълнителният директор на Българска агенция по безопасност на храните (БАБХ) д-р Дамян Илиев.Д-р Илиев посочи, че до понеделник ще бъдат изследвани 8000 проби. Ако сред тях има положителни, това значи, че мерките, предприети от агенцията срещу чумата, са били неефективни, каза още той.Той също беше категоричен, че няма да подаде оставка, тъй като това ще значи, че не си е свършил работата. Шефът на БАБХ цитира доклад, според който причината за чумата е, че на 2 юни се е състоял фестивал на народната музика в Болярово, на който са присъствали и турски граждани.", "date": "2018.08.23", "title": "Порожанов няма да подава оставка заради чумата. Имало объркване в тълкуването на термина 'втори проби'"}
{"url": "https://offnews.bg/ikonomika/naznachiha-nov-glaven-izpalnitelen-direktor-na-telenor-686767.html", "text": "Джейсън Кинг бе назначен за главен изпълнителен директор на Tеленор България, част от PPF Group, считано от 1септември 2018 г., съобщиха от телекома.„Г-н Кинг е ценно попълнение в мениджърския екип на PPF, който ще поведе нашия бизнес в България напред“, допълни г-н Бартоничек.Кинг е заемал различни мениджърски позиции в Deutsche Telekom, UPC Liberty Global и Veon и е изпълнявал консултантски роли в CME и Теленор Дания.", "date": "2018.08.23", "title": "Назначиха нов главен изпълнителен директор на Теленор"}
{"url": "https://offnews.bg/sviat/chetirima-ukrainski-vojnitci-ubiti-pri-sblasak-v-iztochna-ukrajna-686766.html", "text": "Четирима украински войници бяха убити, а седмина - ранени, при интензивни боеве между правителствените сили и сепаратистите в отцепилата се Луганска област в източната част на страната. Това съобщи днес украинското министерство на отбраната, цитирано от Асошиейтед прес и \"Интерфакс-Украйна\", предаде БТА.Според говорителя на министерството Дмитро Хуцуляк днес към 6.00 ч. местно време бунтовниците, под прикритието на артилерийски и минометен огън, се опитали да доближат предните позиции на украинска механизирана бригада в района на населеното място Кримское и да превземат един наблюдателен пункт.След петчасово сражение противникът бил отблъснат, но украинската страна дала четирима убити и седмина ранени.Бунтовниците от самообявилата се \"Луганска народна република\" обвиниха правителствените сили, че те са нападнали първи. Това е едно от най-големите сражения в Източна Украйна през последните месеци, отбелязва АП.От началото на конфликта през април 2014 г. досега са загинали над 10 хиляди човека. Споразумението за примирие от 2015 г. намали интензивността на военните действия, но сблъсъците продължават спорадично.", "date": "2018.08.23", "title": "Четирима украински войници убити при сблъсък в Източна Украйна"}
{"url": "https://offnews.bg/politika/demokratichna-balgaria-iska-nezavisima-proverka-na-sriva-na-targovsk-686765.html", "text": "\"Демократична България\" настоява за независима проверка на срива на Търговския регистър.Те изпращат писмо до Европейската комисия (ЕК) с настояване тя бъде осъществена при участие на външни експерти и гаранции за прозрачност и независимост от страна на Европейската комисия.\"В този контекст считаме, че е от изключително значение възможно най-бързо да бъде възстановено функционирането на Търговския регистър, като същевременно бъде установено по обективен, прозрачен и не будещ никакво съмнение начин, какви са причините за възникналата безпрецедентна ситуация и дали сривът на регистъра е в резултат на умишлени действия. Необходимо е също да бъде проверено, доколко възникналият проблем не е довел до загуба или манипулиране на данни относно обстоятелства, вписани в Търговския регистър\", пише в писмото до ЕК.От \"Демократична България\" смятат, че в проверката трябва да участват и независими експерти от доказани компании в ITсектора, както и експерти от научно-изследователски институции със съответната експертиза, които обстойно и обосновано да посочат техническите причини, довели до срива на регистъра и невъзможността той да функционира дни наред.Формацията подчертава, че правителството вече обяви няколко срока за възстановяване на Търговския регистър (ТР), но те бяха пропуснати.Ето какво пише в писмото на \"Демократична България\" до Европейската комисия:", "date": "2018.08.23", "title": "'Демократична България' иска независима проверка на срива на Търговския регистър"}
{"url": "https://offnews.bg/temida/apelativniat-sad-vav-varna-namali-prisadata-na-anita-mejzer-na-3-g-za-686756.html", "text": "Апелативният съд във Варна на 3 години затвор присъдата на Анита Мейзер за убийство по непредпазливост на съпруга ѝ Николай Димов и за подкуп.Мейзер обжалва присъда от 4 години и половина затвор за причиняване на смърт по непредпазливост на съпруга ѝ и предлагане на подкуп от 30 000 евро на разследващ полицай.В наказателно-осъдителната част присъдата на първата съдебна инстанция е била намалена на 3 години лишаване от свобода за престъплението по член 122, ал. 1 от НК. За предложения подкуп на полицейски служител апелативният съд е намалил наказанието ѝ на 2 години лишаване от свобода и глоба в размер на 4000 лева.След групиране на двете Апелативният съд е наложил по-тежкото от двете, а именно 3 години лишаване от свобода при първоначален общ затворнически режим, като е присъединена и глобата в размер на 4000 лева.Съдът е намалил и размера на присъденото обезщетение на майката на починалия от 150 000 лева на 100 000 лева с дължимите лихви от датата на причиненото увреждане – 14 август 2016 г., до окончателното му изплащане.Мярката за неотклонение \"домашен арест\", определена от Апелативния съд, остава, съобщиха от апелативната прокуратура.През февруари Анита Мейзер смени напълно версията си за смъртта на съпруга ѝ, като обяви, че той се е самоубил.Според новата версия Мейзер завързала мъжа си с една свинска опашка само за краката, а не както твърдеше до сега - за ръцете, краката и врата. До него на масажната маса, на която лежал по очи, стоял пакетът с останалите опашки. Около 00.20 часа тя излязла да купи яйца и кухненска хартия от близкия магазин, като оставила Николай да лежи на масата, а като се върнала, го намерила мъртъв.Тогава тя обяви, че не можела повече да поема вина, без да е виновна, а досегашната версия била поддържала, защото адвокати и разследващи органи я посъветвали, че така ще получи само условна присъда.", "date": "2018.08.23", "title": "Апелативният съд във Варна намали присъдата на Анита Мейзер на 3 г. затвор"}
{"url": "https://offnews.bg/temida/tefter-na-ivancheva-e-sred-osnovnite-dokazatelstva-sreshtu-neia-686772.html", "text": "След като стана ясно, че делото срещу отстранения кмет на район \"Младост\" Десислава Иванчева, бившата ѝ заместничка Биляна Петрова и бившият кмет на софийския квартал Петко Дюлгеров влиза в съда, прокуратурата изпрати днес подробности за обвиненията срещу тях.Те са обвинени за подкуп в особено големи размери, взет чрез изнудване чрез злоупотреба със служебно положение. Делото ще се гледа от съдия Иво Хинов, който отстрани Иванчева от длъжност. Според разследващите Иванчева лично е резолирала постъпилите в общината преписки и определяла служителите, на които ги възлагала за работа. Това довело до забавяне движението на множество документи и натрупването им в кабинета ѝ.Открити са общо над 1000 неразпределени преписки, като повечето от тях са свързани с административни процедури за изграждане на строителни обекти на територията на район \"Младост\". Сред дружествата със забавена процедура е и \"Ваклин груп\" ООД с управител Александър Ваклин, който подал сигнала към разследващите.Представител на дружеството посещавал общинската администрация всяка седмица и се интересувал за движението на заведената на 16 юни 2017 г. преписка. Служителите в деловодството съобщавали, че преписката е при Иванчева, която все още не е определила конкретен служител за работа по нея. На 9 октомври 2017 г. фирмата изпратила молба до кмета с искане за предприемане на действия, а на 18 октомври 2017 г. дружеството сезирало и главния архитект на Столична община.Въпреки това процедурата продължавала да се бави и на 12 декември 2017 г. представляващият Александър Ваклин подал жалба в Административен съд - София-град, срещу мълчаливия отказ на районния кмет.В същото време Ваклин търсил начин за лична среща с Иванчева, а неуспешните опити до мотивирали да сезира Комисията за противодействие на корупцията и отнемане на незаконно придобито имущество (КПКОНПИ)\". При разговор с бившия кмет на софийския квартал Петко Дюлгеров Десислава Иванчева заявила, че е приела \"лично\" случая на \"Ваклин груп\" ООД заради заведеното дело срещу общината и изразила ясното намерение да изчака приключването на съдебното производство и едва тогава да предприеме действия по преписката.Казусът на \"Ваклин груп\" ООД бил основна тема на разговор и на проведената на 16 март 2018 г. среща между тримата обвиняеми в пицария в жк \"Борово\". Те постигнали съгласие да поискат подкуп от Ваклин в размер на 250 хил. евро, като Дюлгеров поел ангажимент да му съобщи за размера на сумата и да осъществява по-нататъшната комуникация.Дюлгеров се срещнал с Ваклин на 19 март и му казал, че Иванчева иска 250 000 евро.\"Уклончивият отговор на Ваклин, че ще помисли, улеснил Дюлгеров да посредничи при преговорите\", обясняват от прокуратурата.При поредната среща между Ваклин и Дюлгеров на 23 март 2018 г. последният предложил плащанията да бъдат на три пъти по около 70 - 80 хиляди евро.На 3 април 2018 г. около 14 ч. тримата обвиняеми се срещнали отново, за да обсъдят предложението, което Дюлгеров отправил към Ваклин - плащане на части. Постигнато било съгласие 20% от общата сума да остане за посредника, а плащанията да са 3 по 75 хил. евро. При проведената среща с Ваклин в същия ден Дюлгеров узнал, че \"Ваклин груп\" ООД притежава и други недвижими имоти, отредени за застрояване на територията на район \"Младост\", за които предстои да се предприемат административни процедури. Двамата коментирали, че ако заплати поисканата сума като подкуп - по 20 евро на кв.м. застроена площ, за останалите имоти Ваклин ще трябва да заплати около 1 млн. евро. Затова Дюлгеров поел ангажимент да предложи на Иванчева да намали цената на 10 евро за кв.м, или общата сума, която Ваклин да плати, да е в размер на 500 хил. евро.Така се стигнало и до общото съгласие на тримата обвиняеми на срещата им на 11 април 2018 г. да бъде увеличен размерът на първоначално поискания подкуп от 250 хил. евро на 500 хил. евро.На 16 април 2018 г. Дюлгеров потърсил Ваклин, за да му каже, че Иванчева лично му е заявила, че няма да придвижи процедурата, докато не си вземе парите. Така се стигнало до уговорката предаването на първата част да се осъществи на следващия ден - 17 април 2018 г., в кафене на столичната ул. \"Георги С. Раковски\".Около 11.00 часа на предварително договореното място Ваклин предал на Дюлгеров белязаните от разследващите евробанкноти на обща стойност 70 хил. евро. В тоалетната на заведението Дюлгеров отброил от дадените му 20%, или 14 хил. евро, и ги прибрал отделно в чантата си. 15 минути по-късно Дюлгеров говорил по телефона с Биляна Петрова и се разбрали да се видят в 11:30 ч. в друго заведение - на ъгъла при градинката на \"Кристал\".Малко след разговора Ваклин и Дюлгеров напуснали кафенето на ул. \"Георги С. Раковски\", като Дюлгеров се отправил към градинката на \"Кристал\", където дошли Иванчева и Петрова. Тримата седнали на външна маса и говорили около час за различни неща. Обсъдили отново и случая на Ваклин. След като Дюлгеров потвърдил, че е получил първата част от исканата парична сума, тримата заедно напуснали заведението и тръгнали към паркирания в близост служебен автомобил на ул. \"Славянска\", с който на срещата пристигнали Иванчева и Петрова.Иванчева заела шофьорското място, Дюлгеров седнал на предната седалка до нея, а Петрова - на задната седалка. Вътре в автомобила Иванчева попитала Дюлгеров дали е взел своята част от парите и след като той потвърдил, двете жени поискали да се премести на задната седалка до Петрова. Дюлгеров седнал отзад и предал три пачки банкноти, захванати с ластик - две от тях с банкноти с номинал от по 100 евро и една пачка с банкноти с номинал от по 500 евро, всички белязани от разследващите и на обща стойност 56 хил. евро. След като жените се уверили, че и трите пачки съдържат банкноти в евро, последната ги поставила в бял кашон с лого на кафе \"Илли\".Веднага след това, в 12:50 ч., Иванчева се обадила по телефона на служителка в общинската администрация и ѝ разпоредила да намери преписката на \"Ваклин груп\" ООД в кабинета ѝ и веднага да я предаде за работа.След този разговор Дюлгеров слязъл от автомобила и тръгнал пеш в посока Народния театър. Последвали го оперативни служители, работещи по случая, които го задържали в близост до входа на \"Гранд хотел София\".За намерената при личния обиск сума от 14 хил. евро Дюлгеров заявил, че тя е част от получената от Александър Ваклин обща сума от 70 хил. евро. При извършеното освидетелстване на Дюлгеров с UV лампа са осветени дланите му и са установени петна със зеленикава флуоресценция.След като Дюлгеров напуснал автомобила, Петрова се преместила на предната дясна седалка. И шофираната от Иванчева кола потеглила в посока бул. \"Васил Левски\". Спряна е за проверка от служители на антикорупционната комисия и столичната полиция.При претърсването в автомобила са били иззети обтривки от различни части - дръжки на врати, волан, скоростен лост, лост за чистачки, лост за мигачи, закопчалки на предпазни колани, контактен ключ за автомобила, оставен на предното табло, над волана. Зад предната лява седалка, на пода на автомобила бил намерен белият кашон с лого на кафе \"Илли\" и оставените в него три пачки с банкноти. Те са надлежно описани в протокол, допълват от прокуратурата.При Петрова е установена специфична флуоресценция върху пръстите на лявата ръка отгоре, откъм дланта; на дясната ръка в областта на ноктите, както и в областта около устата и деколтето. При осветяването с UV лампа на двете ръце на обвиняемата Иванчева също е установена специфична флуоресценция - странично на дланта на дясната ръка откъм малкия пръст, от външната страна и от вътрешната страна на лявата ръка между малкия и безименния пръст, както и в областта на устата и носа.В чанта на Иванчева е открит бял тефтер с надпис, с изписан на ръка текст на първи и втори лист със съдържание:\" В – 12,500х15I 12 500 х 15 – 187 50040 000 х 10 – 400 000 ....\".Тефтерът е сред основните доказателства срещу Иванчева. Множество експертизи, назначени в хода на разследването, са изследвали парите, оставените от тях следи по тримата обвиняеми, както и иззетите записи от камерите на заведението, в което се провела срещата между тях. Към момента и тримата са в ареста.", "date": "2018.08.23", "title": "Тефтер на Иванчева е сред основните доказателства срещу нея"}
{"url": "https://offnews.bg/obshtestvo/ekipazhat-na-vertoleta-preriazal-zhitci-na-elektroprovod-niama-dosta-686768.html", "text": "Екипажът на военнотранспортния хеликоптер, , не е имал достатъчно летателни часове.Това посочи командирът на военновъздушните сили генерал Цанко Стойков в ефира на bTV.Според него пилотите са реагирали адекватно и са взели най-правилното решение, за да запазят вертолета.Следващата седмица се очаква да завърши разследването на инцидента. Хеликоптерът \"Кугър\" вече е прибран във вертолетната авиобаза „Крумово” за окончателен оглед.", "date": "2018.08.23", "title": "Екипажът на вертолета, прерязал жици на електропровод, няма достатъчно летателни часове"}
{"url": "https://offnews.bg/sviat/ako-me-svaliat-ot-vlast-pazarite-shte-se-srinat-obiavi-tramp-686760.html", "text": "Ако ме свалят от власт, пазарите ще се сринат. Това заяви днес американският президент Доналд Тръмп след изказване на бивш негов адвокат, обърнал се срещу него.\"Ако някога бъда свален, мисля, че пазарите ще се сринат и всеки ще стане по-беден\", каза Тръмп, отговаряйки на въпрос в предаване на телевизия \"Фокс нюз\", цитиран от БТА.\"Не знам как може да бъде свален някой, който върши супер работа\", добави той.Примката около президента се затяга, след като бившият му адвокат Майкъл Коен заяви под клетва, че по настояване на Тръмп е купил мълчанието на две предполагаеми негови любовници, \"за да повлияе на изборите\" през 2016 г.Коен, обвинен в нарушаване на закона за финансиране на изборите, сключи с властите споразумение да се признае за виновен, което може да го принуди да сътрудничи на специалния прокурор Робърт Мълър, разследващ дали е имало руска намеса в американските президентски избори.Белият дом вчера увери, че Тръмп \"ни най-малко не се се тревожи\" от евентуални разкрития, които би могъл да направи Майкъл Коен.В същото интервю за \"Фокс нюз\", заснето вчера, президентът изрази съчувствие към бившия ръководител на предизборната си кампания Пол Манафорт и каза, че ще продължи \"да не се ангажира\".Тръмп каза, че уважава Манафорт за свършената от него работа за видни политици републиканци и отбеляза, че някои от нещата, за които хвърлят обвинения върху него, върши вероятно всеки консултант и всеки лобист във Вашингтон.", "date": "2018.08.23", "title": "Ако ме свалят от власт, пазарите ще се сринат, обяви Тръмп"}
{"url": "https://offnews.bg/politika/bsp-iskat-ostavkite-na-dvama-ministri-zaradi-otritcatelnite-probi-za-c-686752.html", "text": "БСП обяви, че иска оставките на министъра на земеделието Румен Порожанов и на този на вътрешните работи - Валентин Радев. Причината е, че излязлата досега част от вторите проби за чума по вече избитите овце и кози в Странджа са отрицателни.Това каза лидерът на левицата Корнелия Нинова по време на пресконференция в централата на партията. \"Явявам пред вас в лицето и качеството си на главен превратаджия в държавата\", каза тя, цитирайки как я нарече заради ситуацията с чумата зам.-председателят на ГЕРБ Цветан Цветанов. \"Докъде стигна превратът? До официалната информация, че изследваните проби в 3-километровата зона в Странджа няма чума. Два месеца след началото на проблема няма умряло животно от чума\", каза тя. Нинова подчерта, че когато е поискала животните да не се убиват преди да излязат вторите проби, е била готова лично да поеме отговорността и да освободи поста си на лидер на БСП, ако действително има чума и тя се разпространи. \"Хайдесега да видим кой ще си понесе отговорността\", каза тя и допълни, че днес земеделският министър се е опитал да прехвърли отговорността за избитите животни на БАБХ.\"Трябва да се спре с този цирк. За Търговския регистър отговорността пое бушонът, госпожа Цачева си седи. За фалита на застрахователната дружество отговорността пое Ралица Агайн. Председателката на комисията, видите ли, не знаела. Сега насочват всички отговорности и стрели от сутринта към господин Илиев. Горят, горят бушоните, но все някога изгаря и главния бушон\", каза тя.\"Нашия премиер са го галили папи по главичката, надявам се някой ден и  прокурор да го погали. Включително и заради станалото в Странджа\", обяви Нинова и добави, че Борисов управлява 10 години с лакърдии, което според нея води до срив на държавата и държавността.От БСП дори обявиха, че зад избиването на животните може да се крие и друга причина от официално обявената. Те поискаха да се провери дали така не е прикрито, че фиктивни животновъди са получавали евросубсидии. Според тях има и друга възможна причина за избиването на овцете и козите. \"Да се проверят по дати действията на министър Порожанов, дали всичко това не беше една подготвена акция за източване на средства от държавния и европейския бюджет\", обяви лидерът на социалистите. \"Заповед от министър Порожанов е променена 20 дни преди да тръгне чумата. След това се появи обществената поръчка за фирма на компютърни специалисти да вземат едни пари, за да правят проби. Има ли в това предварително направен замисъл\", попита Нинова.", "date": "2018.08.23", "title": "БСП искат оставките на двама министри заради отрицателните проби за чума"}
{"url": "https://offnews.bg/ikonomika/rekord-na-uolstrijt-po-naj-mnogo-dni-bez-seriozna-kriza-686737.html", "text": "Уолстрийт приключи търговията си с рекорд по най-много дни без сериозна криза, предаде Франс прес, цитирана от БТА.Според окончателните резултати в края на деня индексът Дау Джоунс е загубил 0,34 процента и е 25 733,60 пункта.Индексът Стандард енд Пуърс 500 е спаднал с 0,04 процента и е 2861,82 пункта.Технологичният индекс Насдак се е покачил с 0,38 процента на 7889,10 пункта.По-малко от месец преди десетата годишнина от избухването на финансовата криза индексът Стандард енд Пуърс 500 отбеляза 3453 дни без спад над 20 процента, което в борсите се определя като \"бичи пазар\", имайки предвид бика като символ на силата на финансовите пазари.Президентът Доналд Тръмп пусна туит по случай рекорда, изказвайки \"поздравления на Америка\".", "date": "2018.08.23", "title": "Рекорд на Уолстрийт по най-много дни без сериозна криза"}
{"url": "https://offnews.bg/obshtestvo/techat-na-mazut-kraj-sozopol-e-sprian-vodolazite-izchakvat-po-dobro-v-686741.html", "text": "Министър-председателят Бойко Борисов се срещна с екипа, който работи по отстраняването на мазута от потъналия през 1921 г. край Созопол американски търговски кораб „Мопанг\", съобщиха от правителствената пресслужба.От Изпълнителна агенция „Морска администрация\" и водолазния екип обявиха, че в момента течът е спрян и от кораба не изтича мазут. Времето днес не позволява да започнат действията по източване на потъналия плавателен съд. Министър-председателят Борисов подчерта, че работата по премахването на мазута ще започне веднага щом условията го позволяват и че в момента категорично е спрян течът, което не налага спешното пускане на водолази, които да рискуват живота си.В сряда на оперативно заседание на Министерския съвет беше одобрен план за действие във връзка с потъналия кораб. Отпуснатите средства за справяне с проблема възлизат на 2,454 млн. лева. Сумата ще се използва за техника и екипи, които да работят по отстраняването на теча и е предвидена за максималния срок на работа - над 50 дни, при хипотеза за пълни резервоари - 650 тона мазут.", "date": "2018.08.23", "title": "Течът на мазут край Созопол е спрян, водолазите изчакват по-добро време за спускане"}
{"url": "https://offnews.bg/obshtestvo/simeon-vtori-gubi-i-dvoretca-vrana-darzhavata-specheli-deloto-686738.html", "text": "Дъжaвaтa yдъpжa пopeднa пoбeдa в битĸитe cи зa т. нap. \"цapcĸи имoти\" cpeщy Cимeoн Caĸcĸoбypггoтcĸи, съобщи C peшeниe нa cъдия Πeтя Aлeĸcиeвa oт CГC eдин oт нaй-aпeтитнитe двopци – „Bpaнa“ e бeзcпopнo пpизнaт зa дъpжaвнa coбcтвeнocт. Диcпoзитивът нa peшeниeтo излeзe днec. Увaжeн e и иcĸът нa дъpжaвaтa cpeщy Cтoличнa oбщинa и e paзпopeдeнo COC и Cимeoн дa й въpнaт двпpeцa, пapĸa, цeлия ĸoмплeĸc.Taĸa oт вcичĸи „цapcĸи“ дeлa бeз peшeниe нa пъpвa инcтaнция ocтaвa caмo пpoцecът зa 16 500 дĸa pилcĸи гopи. Bcичĸи ocтaнaли – зa „Cитняĸoвo“, „Capъгьoл“, „Цapcĸa Биcтpицa“, бившeтo cтoпaнcтвo нa УБO ĸpaй Bpaнa бяxa cпeчeлени oт дъpжaвaтa, пpeдcтaвлявaнa нaй-вeчe oт ĸaнтopaтa нa Иpeн Caвoвa. A peшeниятa зa „Cитняĸoвo“ и „Capъгьoл“ ca и oĸoнчaтeлни, cлeд пpoизнacянe вĸлючитeлнo нa Bъpxoвния ĸacaциoнeн cъд.„Bpaнa“ e cpeд „пepлитe“ в ĸopoнaтa oт имoти. Двopцoвият ĸoмплeĸc ce cъcтoи oт цeнтpaлнa cгpaдa cгpaдa нa двopeцa c плoщ oт 2013 ĸв м, oщe нaд 20 пocтpoйĸи, opaнжepии, пapĸът e c плoщ oт 992 дĸa.Bcичĸo тoвa бe въpнaтo oт Cимeoн Caĸcĸoбypггoтcĸи oт няĸoгaшния cтoличeн ĸмeт Cтeфaн Coфиянcĸи (впocлeдcтвиe чacт oт пapĸa бe пpeдocтaвeнa нa oбщинaтa, вĸлючитeлнo зa cтoпaниcвaнe) нa бaзaтa нa peшeниeтo нa Koнcтитyциoнния cъд oт 1998 г., ĸoeтo – ĸaĸтo eдинoдyшнo oбявявaт вcичĸи cъдeбни инcтaнции дoтyĸ – нямa и нe мoжe дa имa pecтитyциoнeн eфeĸт. Бeзпpoтивopeчиви ca и apгyмeнтитe нa мaгиcтpaтитe зa ocнoвния фaĸт – coбcтвeниĸ нa няĸoгaшнитe цapcĸи двopци и гopи e билa дъpжaвнaтa cлyжбa Интeндaнтcтвo, a нe мoнapcитe ĸaтo пepcoни.Имeннo зa „Bpaнa“ бe нaпpaвeн oпит зa cпaзapявaнe cъc Cимeoн, ĸoгaтo в ĸpaя нa 2017 г. oтгoвopният зa дъpжaвнaтa coбcтвeнocт peгиoнaлeн миниcтъp Hиĸoлaй Haнĸoв внece иcĸaнe зa cпиpaнe нa пpoцeca дo пocтигaнe нa cпopaзyмeниe. Гpъмнa cĸaндaл и пpaвитeлcтвoтo ce oтĸaзa oт cдeлĸи c бившия цap и пpeмиep.Πo тoвa дeлo зaщитницитe нa дъpжaвaтa oт eĸипa нa Иpeн Caвoвa пoиcĸaxa oт Cимeoн и cecтpa мy Mapия-Лyизa нaд 6 млн.лв. oбeзщeтeниe зa нeпpaвoмepнoтo пoлзвaнe нa имoтa и нaд 1,5 млн.лв. лиxви.", "date": "2018.08.23", "title": "Симеон Втори губи и двореца Врана, държавата спечели делото"}
{"url": "https://offnews.bg/politika/valeri-simeonov-gneven-kozareva-e-naznachena-prez-zadnia-vhod-686742.html", "text": "Партията на вицепремиера Валери Симеонов Национален фронт за спасение на България (НФСБ) разпространи декларация срещу избора на Габриела Козарева за директор на Агенцията по вписванията.Младата дама бе назначена от министъра на правосъдието Цецка Цачева преди три дни. От февруари т. г. тя оглавяваше Изпълнителната агенция за насърчаване на малките и средните предприятия. Преди това Козарева беше заместник-министър на спорта при Красен Кралев.Според НФСБ новата шефка на Агенцията по заетостта е назначена \"през задния вход\" в нарушение на коалиционното споразумение. Ето и цялата позиция на НИК на ПП „Национален фронт за спасение на България”.По повод назначението на новия директор на Агенцията по вписвания Габриела Козарева, ръководството на партия НФСБ заявява:Кандидатурата на Козарева за шеф на Агенцията по вписвания не е обсъждана на Политически съвет на управляващата коалиция ГЕPБ и Обединени патриоти. Тази кандидатура не е обсъждана и предлагана и на Коалиционния съвет на Обединени патриоти - НФСБ, ВМРО и АТАКА, както изисква подписаното коалиционно споразумение. За това назначение е отговорна единствено партия АТАКА.Политическа партия НФСБ категорично възразява срещу лансиране на кадри ”през задния вход” и то от името на коалиция Обединени патриоти.Считаме подобно поведение за недопустимо, защото руши доверието в управляващата коалиция и не е полезно за държавата.НИК на ПП НФСБ:Валери СимеоновДанчо ХаджиевВалентин КасабовБорис Ячев", "date": "2018.08.23", "title": "Валери Симеонов гневен: Козарева е назначена през задния вход"}
{"url": "https://offnews.bg/obshtestvo/kak-stavat-nomerata-viasat-explore-razkriva-zashto-rabotiat-edni-o-686710.html", "text": "Научнопопулярният тв канал Viasat Explore започва да излъчва поредицата \"Как стават номерата\" (How Hacks Work/ Как работают лайфхаки), която разказва за обикновени хора с необикновени истории от цял свят и предлага по един ефектен трик за всеки проблем в живота. Дебютът на предаването ще бъде от 20:30 часа на 3 септември. Водещи ще са Майк Сансъм, инжeнер, изследовател и пиротехник със страст към екстремното инженерство, Маркъс Бронзи, британски ТВ и радио водещ с увлечение към технологиите, и комикът Стивън Грант, някога системен инженер за някои от най-големите компании в Обединеното кралство, много на „ти“ с триковете и изобретенията по пряка линия, тъй като дядо му си е бил един вид изобретател. \"Как стават номерата\" събира група изследователи и комици, които коментират най-обсъжданите, а нерядко и най-смешните видео клипове от цял свт на тема \"Как се прави...\". Зрителите ще видята науката, която се крие зад триковете, раздробени до забавни малки „хапки“ и представени чрез реални демонстрации, осъществени от екстремния инжинер Майк Сансъм и човешките му „опитни свинчета“ Маркъс Бронзи и Стивън Грант. От барбекю, което се пали с Dorito, до електрическа острилка за моливи; дрон, който разхожда куче и закуска за кола с дистанционно управление, която те кара да правиш упражнения без дори да го осъзнаваш – всеки епизод показва клипове, свързани с обща тема, и кулминира в гранд финал с „епичен номер“. Клиповете са лаишки, забавни, а понякога издържано научни. Епизодите засягат всевъзможни теми – оцеляване, готвене, направи си сам, и партита, като образуват вълнуващ микс, който кара зрителя да приключенства, а понякога и да се пръска от смях.", "date": "2018.08.23", "title": "'Как стават номерата' - Viasat Explore разкрива защо работят едни от най-популярните трикове"}
{"url": "https://offnews.bg/sviat/mazh-ubi-s-nozh-dvama-i-rani-seriozno-edin-chovek-v-predgradie-na-pari-686748.html", "text": "Въоръжен с нож мъж уби двама души и рани сериозно един човек в парижкото предградие Трап. Нападателят е бил ликвидиран от полицията.При атаката мъжът се барикадирал в къща в квартала, което наложило намесата на елитни полицаи, които го неутрализирали, допълва Асошиейтед прес, цитирана от БТА.Телевизия Бе Еф Ен Ти Ви съобщава, че нападателят е викал \"Аллах е велик\". Според телевизията въоръженият мъж е бил на около 30 години и в миналото е бил съден по обвинения за тероризъм, но бил оправдан.\"Ислямска държава\" пое отговорност за нападението чрез информационната си агенция Амак. В съобщението се казва, че нападението в парижкото предградие е извършено от \"боец на ИДИЛ\".Френските власти все още не са излезли с официално съобщение дали нападението се смята за терористична атака. По случая тече разследване. Според източник от антитерористичните служби около петдесетина души са преминали през структура, наречена \"мрежата на Трап\", която изпращала бойци в редиците на джихадистите в Сирия и Ирак.Правителството включи Трап в списък на 30-те френски квартала, в които да вложи повече средства и да прати повече полицейски служители с цел подобряване на сигурността.", "date": "2018.08.23", "title": "Мъж уби с нож двама и рани сериозно един човек в предградие на Париж"}
{"url": "https://offnews.bg/obshtestvo/bosia-ne-se-strahuva-da-go-sadiat-imal-dokazatelstva-686735.html", "text": "Николай Колев- Босия обяви, че не се притеснява от намеренията на бившия шеф на Изпълнителна агенция \"Автомобилна администрация\" Дамян Войновски да го съди.Босия гласува от 65 дни гладува с искане за оставка на транспортния министър Ивайло Московски и за разпискане на парламента заради злоупотреби при получаването на шофьорски книжки.Бившият шеф на ДАИ Дамян Войновски обяви, че възнамерява да съди Босия по време на едно от заседанията на временната комисия, която беше създадена в Народното събрание, за да разгледа сигналите и доказателствата на протестиращия. \"В момента, в който бъда даден на съд, тези документи, които ги имам неофициално аз чрез съда ще ги официализирам. И те ще станат доказателствен материал. Той си забива автогол\", каза още протестиращият.\"Всеки ден избиването на българите продължава, докато се търпи тоя министър и това министерство в тоя му вид. Техните съучаствници в избиването се нарича български парламент, който шикалкави и отказва да отстрани от пост министър Московски\", добави той.Пред дома на Босия вече денонощно има линейка на Правителствена болница. Обяснява, че през по-голямата част от времето лежи. \"Все пак съм учудващо добре. Разбира се, част от показателите ми са доста ниски. Мен това не ме смущава, тъй като аз предварително съм бил наясно какво и как ще се случи и какво ще стане.Той отрече и  обвиненията, че се храни тайно. „Глупости пишат. Аз съм свикнал на тези неща. Мен това дълбоко не ме интересува, защото аз знам пропагандата и на БКП, и на Мафията. Знам как работи”, посочи Босия.", "date": "2018.08.23", "title": "Босия не се страхува да го съдят, имал доказателства"}
{"url": "https://offnews.bg/zvezdi/teoria-za-golemia-vzriv-s-posleden-12-ti-sezon-686739.html", "text": "На 24 септември ще бъде премиерата на последния 12-ти сезон на комедийния сериал „Теория за Големия взрив“, съобщи CNN.Миналата година ситкомът преживя срив в рейтинга. Вероятно това е и причината за края му, въпреки че от CBS Entertainment заявиха, че не вярват това да бъде последният сезон. Президентът на компанията Кели Кахъл съобщи, че все още се водят дискусии за продължаването му.„Ще бъдем вечно благодарни на нашите фенове за подкрепата през последните единнайсет години. Екипът ни се стреми да доведе последния сезон до епичен завършек“, коментираха в съвместно изявление Warner Bros. Television, CBS и Chuck Lorre Productions.„Теория за Големия взрив“ дебютира през 2007 година. Има излъчени 279 епизода, което го прави най-дългия мулти-камерен сериал в телевизионната история.През годините ситкомът бе номиниран 52 пъти за телевизионните награди „Еми“. Има спечелени 10 приза, включително четири индивидуални отличия за актьора Джим Парсънс и едно за Майъм Биалик.", "date": "2018.08.23", "title": "'Теория за Големия взрив' с последен 12-ти сезон"}
{"url": "https://offnews.bg/offtopic/vitc-na-denia-zk-olimpik-ktb-i-targovskia-registar-686740.html", "text": "\"След извънредно заседание на НС се реши, че всички потърпевши от фалита на ЗК “Олимпик” ще получат парите си от клоновата мрежа на КТБ в цялата страна.За справка кой е вашият клон, моля влезте в Търговския регистър.За повече подробности гледайте извънредната емисия по ТV7. С водещ Ани Цолова.\"", "date": "2018.08.23", "title": "Виц на деня: ЗК Олимпик, КТБ и Търговския регистър"}
{"url": "https://offnews.bg/ikonomika/v-aetc-temelin-zarediha-nova-modifikatcia-na-rusko-iadreno-gorivo-686751.html", "text": "В рамките на плановия ремонт на чешката АЕЦ „Темелин“ в активната зона на реактор ВВЕР-1000 на Втори енергоблок бяха заредени 48 топлоотделящи сборки от новата модификация ТВСА-Т.mod.2, производство на горивната компания на „Росатом“ – ТВЕЛ. В сравнение с топлоотделящите сборки ТВСА-Т, които бяха доставяни по-рано за АЕЦ „Темелин“, конструкцията на ТВСА-Т.mod.2 осигурява по-висока икономическа ефективност на експлоатацията на ядреното гориво и притежава по-голяма твърдост на структурата и по-малко хидравлично съпротивление, които ще се отразят положително върху експлоатационните характеристики.Серийното производство на новите топлоотделящи сборки започна през 2018 г. в Машиностроителен завод (ПАО „МСЗ“, производствено предприятие на горивната компания ТВЕЛ в гр. Електростал, Московска област).ТВЕЛ доставя ядрено гориво и за двата енергоблока на АЕЦ „Темелин“ с реактори ВВЕР-1000 в рамките на действащия договор с чешката енергийна компания CEZ.", "date": "2018.08.23", "title": "В АЕЦ Темелин заредиха нова модификация на руско ядрено гориво"}
{"url": "https://offnews.bg/112/zadarzhaha-sin-na-hotelierski-shef-za-poboj-nad-kamerierka-686744.html", "text": "Полицията в Несебър е задържала син на собственик на хотел в Слънчев бряг за нанесен побой над камериерка - 40-годишна украинска гражданка.Органите на реда са се самосезирали по публикации в социалните мрежи, които разказват са случая.По данни на полицията украинката влязла в конфликт с управата на хотела заради неизплатени 300 евро от заплатата ѝ. За това, по думите ѝ, тя била бита и ѝ е причинена лека телесна повреда - синини по ръцете, краката и задните части. Това станало на територията на хотела, след което жената била откарана със служебен автомобил на хотела до местността \"Плазовец\" край с. Кошарица, откъдето се прибрала сама с автобус.На база събраните данни, твърденията на кемариерката и представеното от нея медицинско свидетелство, за срок от 24 часа е задържан синът на собственика на хотела.", "date": "2018.08.23", "title": "Задържаха син на хотелиерски шеф за побой над камериерка"}
{"url": "https://offnews.bg/futbol/pszh-e-gotov-da-dade-90-mln-evro-na-barsa-za-rakitich-686754.html", "text": "Полузащитникът на Барселона Иван Ракитич може да премине в ПСЖ.Представители на френския клуб са готови да предложат на Барселона 90 млн. евро за трансфера на 30-годишния хърватин. Освобождаващата клауза в договора на Ракитич с Барселона е 125 млн. евро, но ПСЖ не смята да активира тази опция, защото смята че именно 90 млн. евро е адекватната цена за Ракитич.Барселона няма намерение да преразглежда дооговора с хърватската си звезда, а ПСЖ е готов да му предложи два пъти по-голяма заплата.", "date": "2018.08.23", "title": "ПСЖ е готов да даде 90 млн. евро на Барса за Ракитич"}
{"url": "https://offnews.bg/politika/radev-razkritikuva-lipsata-na-nadzor-kak-da-ochakvame-doverie-otvatre-686743.html", "text": "Президентът Румен Радев заяви, че сривът на Търговския регистър и фалитът на застрахователната компания \"Олимпик“ имат много по-дълбоки измерения, отколкото ни се представя, и показват липса на прозрачност и отчетност и абдикация от отговорност, водещи до криза в доверието и държавата.Тези събития се случват в момент, в който , а в същото време гърми Търговският регистър и фалира \"Олимпик\", припомни държавният глава. Според него това означава, че на практика нямаме надзор.\"Как да искаме доверие отвътре и отвън. Неслучайно се измислят нови критерии механизми за контрол на страната ни и за Шенген, и за еврозоната\", смята Радев.Днес държавният глава присъства на честването на 70-годишнината от създаването на Българската военнотранспортна авиация край авиобаза \"Враждебна\". Той благодари на военнослужещите от авиационното формирование за тяхната всеотдайност, дръзновение и смелост и отбеляза, че през годините непроменени са останали устремът и високата отговорност, с която личният състав на групата винаги е решавал стоящите пред него задачи. Румен Радев припомни, че се поддържа постоянна готовност за военномедицинска евакуация, за превоз на хора в случай на криза, за превоз на екипи за трансплантация.По време на церемонията бяха наградени военнослужещи за проявено високо чувство на отговорност при изпълнение на служебните задължения.„Рисковите фактори продължават да стоят пред българските Военновъздушни сили. Знаем ги всички - недостатъчно изправна техника, недостатъчно ресурси за подготовка, оттам и изключително ниско количество летателни часове, което повишава риска от потенциални авиационни произшествия до неприемливо високи нива“, коментира още президентът.По думите на държавния глава, „не е въпросът просто да се лети, а да разполагаме с такива технологии, които позволяват съвместимост и безопасно и ефективно изпълнение на задачите заедно с нашите съюзници“.В отговор на въпрос за предстоящото посещение на делегация на Министерство на отбраната в САЩ и за коментарите дали по този начин може да се повлияе на конкурса за избор на бойни самолети, президентът Радев посочи, че трябва да се правят всякакви срещи и посещения и това е добре, за да има повече информация в съответните държави, но допълни, че в момента, в който се изпрати искане за предоставяне на оферти до неговото получаване, се спират всякакви срещи, посещения и договорки. По думите на Румен Радев, единствената възможност за среща е тази, на която всички участници заедно получават разяснения и получават еднакъв по обем и съдържание отговор.„Ако искаме да бъдем такава държава, в която да има равнопоставеност, конкурентност, обективност, трябва да се придържаме към тези наложени световни практики“, категоричен бе президентът и допълни, че предстоящото пътуване на представители на военното министерство в САЩ не е било съгласувано с него.", "date": "2018.08.23", "title": "Радев разкритикува липсата на надзор: Как да очакваме доверие отвътре и отвън?"}
{"url": "https://offnews.bg/sviat/politciata-ne-razglezhda-atakata-v-parizh-kato-teroristichna-napadate-686755.html", "text": "Френската полиция засега не разглежда нападението с нож в парижкото предградие Трап като терористично. По-рано днес мъж уби с нож двама души и рани тежко един човек. Според полицията убитите са майката и сестрата на нападателя. Раненият не е член на семейството.Френският министър на вътрешните работи Жерар Колон заяви, че мъжът е имал сериозни психиатрични проблеми, предаде Асошиейтед прес, цитирана от БТА.Министърът заяви, че полицията е застреляла мъжа, след като той излязъл от дома на майка си с нож в ръката и пренебрегнал предупрежденията на полицията.\"Изглежда престъпникът е имал сериозни психиатрични проблеми. Бил е известен (на полицията) заради подкрепа за тероризма, но изглежда е бил емоционално неуравновесен, а не човек, който би откликнал на призивите за действие на терористични организации като Даеш\", заяви Колон и добави, че засега антитерористичната прокуратура не ръководи разследването, но го следи внимателно.Терористичната организация \"Ислямска държава\" пое отговорност за атаката, но не представи доказателства нападателят да е ставал неин член.", "date": "2018.08.23", "title": "Полицията не разглежда атаката в Париж като терористична, нападателят убил майка си и сестра си"}
{"url": "https://offnews.bg/politika/shefat-na-enp-v-evroparlamenta-balgaria-triabva-nezabavno-da-bade-pri-686746.html", "text": "България трябва незабавно да бъде приета в Шенген. Тази страна пази границите си по-добре дори от някои страни, които бяха приети в Шенген. Препоръчвам на всеки, който е противник на това, да дойде и да види какво е направила страната ви.Това каза председателят на парламентарната група на ЕНП в Европейския парламент Манфред Вебер, който в момента е у нас.Той дори заяви, че България може да бъде модел за подражание за отстаналите европейски страни, че границите могат да се опазват успешно. \"А не както в Гърция с техните проблеми\", подчерта Вебер. Вебер разказа и че в Европарламета е имало дебат за оградата по границата с Турция и социалистите са я сравнили с Берлинската стена. \"Искам ясно да кажа, че това това е едно грешно твърдение. И всеки, който го казва, се осланя единствено на историята. Всъщност аз бях на един граничен пункт и всеки, който даде документите си, може да премине. Оградата не блокира миграцията, а само я контролира\", обясни той. След всичко, което видяхме през 2015, 2016, 2017 година. След цялата тази миграционна криза, която имахме в ЕС и създаде голямо притеснение и страх сред европейците, че не може да се контролира това, което се случва, България дава доказателство, че може да се оказва контрол и да се спре нелегалния миграционен натиск. И това е основното ми послание, което ще взема със себе си и ще предам на Франция, Германия и другите страни от ЕС - България върши чудесна работа и пази Европейския съюз.Той похвали премиера Борисов, че е готов да направи необходимото. \"Едно от лидерските качества, които господин Борисов показва, е доброто взаимодействие с турските власти по опазването на границата и добрия контакт, който има с Ердоган\", каза Вебер. Вебер благодари на българската гранична служба и на армията, защото опазват външната граница на ЕС. Той дори каза, че толкова му е харесало в Бургас, че смята да прекара следващата си почивка там. ", "date": "2018.08.23", "title": "Шефът на ЕНП в европарламента: България трябва незабавно да бъде приета в Шенген"}
{"url": "https://offnews.bg/obshtestvo/su-tarsi-studenti-stotitci-mesta-ostanaha-prazni-i-sled-poslednoto-kl-686721.html", "text": "Софийският университет \"Св. Климент Охридски\" обяви допълнителен прием за студенти. Причината е, че и след последното трето класиране стотици места останаха празни.Решението е било гласувано по електронната поща от Академичния съвет по предложение на зам.-ректора доц. д-р Георги Вълчев. OFFNews научи за него от Симеон Георгиев - член на Съвета от квотата на студентите.Незаети бройки има в специалностите: \"Философия\"; \"Социология\"; \"Публична администрация\"; \"Културология\"; \"Библиотечно-информационни науки\"; \"Философия (на англ. език); \"История\"; \"Археология\"; \"Етнология\"; \"История и география\"; \"Архивистика и документалистика\"; \"История и геополитика на Балканите\"; \"История и философия\"; \"Хебраистика\"; \"История и чужд език (англ./фр. ез.); \"Педагогика\"; \"Социални дейности\"; \"Неформално образование\"; \"Българска филология\"; \"Славянска филология\"; \"Руска филология\"; \"Балканистика\"; \"Френска филология\"; \"Италианска филология\"; \"Португалска филология\"; \"Класическа филология\"; \"Унгарска филология\"; \"Новогръцка филология\"; \"Румънска филология\"; \"Тюркология\"; \"Арабистика\"; \"Иранистика\"; \"Арменистика и кавказология\"; \"Африканистика (на англ. ез.); \"Физика\"; \"Инженерна физика\"; \"Ядрена техника и ядрена енергетика\"; \"Физика и математика\"; \"Астрофизика, метеорология и геофизика\"; \"Физика и информатика\"; \"Медицинска физика\"; \"Комуникации и физична електроника\"; \"Квантова и космическа теоретична физика\"; \"Фототоника и лазерна физика\"; \"Оптометрия\"; \"Физика на ядрото и елементарните частици (на англ. ез.); \"Компютърно инженерство\"; \"Учител по природни науки в основната степен на образованието\"; \"Химия\"; \"Химия и информатика\"; \"Екохимия\"; \"Компютърна химия\"; \"Ядрена химия\"; \"Инженерна химия и съвременни материали\"; \"Биология\"; \"Молекулярна биология\"; \"Екология и опазване на околната среда\"; \"Биотехнологии\"; \"Биология и химия\"; \"География и биология\"; \"Биомениджмънт и устойчиво развитие\"; \"Биология и английски език\"; \"Агробиотехнологии\"; \"География\"; \"Геология\"; \"География и английски език\"; \"Право\"; \"Теология\"; \"Религията в Европа\"; \"Музика\"; \"Медийна педагогика и художествена комуникация\"; \"Физическо възпитание и спорт\"; \"Медицинска сестра\".Най-много празни места има в специалността \"Религията в Европа\" - 44, следвана от \"История\" с 43 (28 в редовната и 15 в задочната форма на обучение). 27 са незаетите бройки в \"Славянска филология\", 16 са те във \"Френска филология\". В \"Учител по природни науки в основната степен на образованието\" липсват 23-ма първокурсници. Търсят се и 35 студенти за \"География\". Незаетите места в \"Право\" са 9.Свободните места във всички изброени специалности са по държавна поръчка. Освен за тях СУ е обявил и допълнителен платен прием за специалностите \"Социология\", \"Публична администрация\" и \"Фармация\".Право да кандидатстват имат:1. Кандидати, които са участвали в класиранията, но не са приети в рамките на броя на приетите студенти в съответствие с утвърдения капацитет на висшето училище, професионалните направления и на специалностите от регулираните професии;2. Кандидати, които не са участвали досега в кандидатстудентската кампания на Университета, но отговарят на условията за прием.Срокът за регистрирането на желаещите е от 10 до 14 септември.Документите приема сектор \"Прием на студенти\" в Информационния център в Ректората.Необходими са:1. Заявление по образец;2. Копие от дипломата за средно образование;3. Квитанция за платена такса в размер на 30,00 лв. – заплаща се в Паричен салон на Ректората (северно крило, 4 етаж) или по банков път във всяка търговска банка (без БНБ) на сметката на Софийския университет: БНБ – ЦУIBAN: BG52 BNBG9661 3100 1743 01 БНБ; BIC CODE: BNBG BGSD4. Служебна бележка с резултат от успешно положен изпит в друго висше училище за учебната 2018/2019 г.Предвижда се провеждането допълнително на устен изпит по теология за кандидатите за специалността. Той е насрочен на 15 септември от 9 ч. в Богословския факултет.Класирането се обявява на 18 септември. Приетите се записват от 19-и до 21-и.", "date": "2018.08.23", "title": "СУ търси студенти: стотици места останаха празни и след последното класиране"}
{"url": "https://offnews.bg/obshtestvo/chasti-ot-sofia-bez-voda-dnes-686726.html", "text": "„Софийска вода” временно ще прекъсне водоснабдяването в някои части на столицата на 23 август, съобщиха от пресцентъра на дружество.Във връзка с изпълнение на инвестиционен проект за реконструкция на уличен водопровод на ул. „Иван Вазов“ Център, се налага спиране на водоподаването от 9:00 до 21:00 часа на клиентите на „Софийска вода”, живеещи в района на:ул. „Иван Вазов“ от бул. „Васил Левски“ до ул. „6-ти септември“ул. „Цар Иван Шишман“ от ул. „Славянска“ до ул. „Ген. Гурко“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Иван Вазов“ ъгъла с ул. „6 – ти септември“.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района щепочувстват значително подобреното качество на предоставяните услуги.Във връзка с подмяна на сградно водопроводно отклонение на ул. „Българска морава“ Център , се налага спиране на водоподаването от 10:00 до 18:00 часа на клиентите на „Софийска вода”, живеещи в района на:ул. „Българска морава“ от ул. „Пиротска“ до ул. „Цар Симеон“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:ул. „Българска морава“ ъгъла с ул. „Цар Симеон“.Във връзка с подмяна на спирателен кран на ул. „Св. Теодосий Търновски“ жк. „Лозенец“ , се налага спиране на водоподаването от 10:00 до 20:00 часа на клиентите на „Софийска вода”, живеещи в района на:ул. „Св. Теодосий Търновски“, ул. „Йоан Екзарх“, бул. „Черни връх“, ул. „Плана планина“, ул. „Гребен планина“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Теодосий Търновски “ ъгъла с ул. „Лозенска планина“.Във връзка с подмяна на сградно водопроводно отклонение на ул. „Дружба“ с. Волуяк , се налага спиране на водоподаването от 09:00 до 14:00 часа на клиентите на „Софийска вода”, живеещи в района на:ул. „Дружба“ от ул. „Зорница“ до ул. „Дунав“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Дружба “ ъгъла с ул. „Люляк“.Във връзка с подмяна на сградно водопроводно отклонение на ул. „Добромир Хриз“ жк. „Яворов“ , се налага спиране на водоподаването от 09:30 до 17:30 часа на клиентите на „Софийска вода”, живеещи в района на:ул. „Добромир Хриз “ от ул. „Момчил войвода“ до ул. „Крали Марко“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Добромир Хриз “№33.Във връзка с реконструкция на уличен водопровод на ул. „Божур“ вилна зона „Симеоново - север“ , се налага спиране на водоподаването от 10:00 до 22:00 часа на клиентите на „Софийска вода”, живеещи в района на:ул. „Божур“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Божур“ ъгъла с ул. „Малина“.Във връзка с подмяна на хидрофорна уредба на ул. „Габрово“ жк. „Света Троица“ , се налага спиране на водоподаването от 10:00 до 18:00 часа на клиентите на „Софийска вода”, живеещи в района на:бл. 372 – висока зонаПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: до бл. 372.Във връзка с реконструкция на уличен водопровод на ул. „Уошбърн“ жк. „Хаджи Димитър“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на:ул. „Уошбърн“ №19При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Уошбърн“№17.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез ", "date": "2018.08.23", "title": "Части от София без вода днес"}
{"url": "https://offnews.bg/obshtestvo/slanchevo-i-toplo-vreme-dnes-686725.html", "text": "Времето днес ще бъде слънчево, а максималните температури ще са предимно между 28° и 33°, в София - около 28°.Може да има временни увеличения на облачността, главно над планинските и югоизточните райони. Само на отделни места в следобедните часове там ще превали и прегърми. Ще духа слаб до умерен, в Източна България и временно силен вятър.Атмосферното налягане е и ще остане малко по-високо от средното за месеца, съобщават от Националния институт по метеорология и хидрология (НИМХ), цитирани от \"Фокус\". Над Черноморието ще бъде слънчево. В следобедните часове по южното крайбрежие ще има временни увеличения на облачността, но само на отделни места краткотрайно ще превали. Ще духа умерен до силен североизточен вятър. Максималните температури ще са 28–30°. Температурата на морската вода е 26-27°. Вълнението на морето ще бъде 3 бала, на юг от Бургас - 4 бала.Над планините ще бъде предимно слънчево с временни увеличения на облачността, след обяд на отделни места ще превали и прегърми. Ще духа умерен до силен предимно източен вятър. Максималната температура на височина 1200 метра ще е около 21°, на 2000 метра – около 13°.", "date": "2018.08.23", "title": "Слънчево и топло време днес"}
{"url": "https://offnews.bg/politika/volen-otvrashta-na-udara-niakoj-v-kabineta-se-strahuva-kakvo-shte-izl-686749.html", "text": "Културният коалиционен диалог между лидерите на НФСБ Валери Симеонов и на Атака Волен Сидеров продължава с пълна пара.След като вицепремиерът излезе с позиция, че новата шефка на Агенцията по вписванията, поддържаща Търговския регистър, Габриела Козарева е назначена \"през задния вход\" и че е протеже на Сидеров, русофил №1 в държавата му отговори в собствен стил, пускайки явен намек, че бургаският политик е в конфликт на интереси.Ето и цялата позиция на лидера на Атака.", "date": "2018.08.23", "title": "Волен отвръща на удара: Някой в кабинета се страхува какво ще излезе за него от Търговския регистър"}
{"url": "https://offnews.bg/obshtestvo/zemedelskiat-ministar-obiavi-che-kam-momenta-vtorite-probi-za-chuma-p-686753.html", "text": "Към момента са готови част от вторите проби за чума и те не дават позитивни резултати, обяви в предаването „Тази сутрин\" по  земеделският министър Румен Порожанов.Взети са над 8000 проби. Те ще бъдат обработени до една седмица в 5 лаборатории. Ако са негативни, ще започне поетапно да се освобождават затворените сега в оборите животни в 7-те общини, които са под възбрана за движение на дребния добитък, съобщи Порожанов.Вторите проби са пробите на целия 10-километров, разширен 20-километров, диапазон около селищата, в които имаше огнища, поясни министърът. Тези нови проби трябва да покажат има ли разпространение и разширение на заболяването.Въпреки негативните резултати сега, министърът бе категоричен, че чума по козите у нас е имало. Някои от животните имаха и антитела, и клинични симптоми, заяви той. Притеснителен обаче бил фактът, че в едно от стадата, в които първоначално е установен случай на болно животно, здравните власти не са били допуснати, за да вземат повторни проби.В същото време от Агенцията по храните твърдят, че резултатите от вторите проби още не са готови. Пред програма \"Хоризонт\" на БНР зам.-председателят д-р Георги Чобанов определи като спекулация твърденията, че вторите проби са отрицателни и БАБХ излишно е избила животните на стопаните.Реакцията на БСП не закъсня. Опозицията веднага поиска оставките на министрите на земеделието и на вътрешните работи.", "date": "2018.08.23", "title": "Земеделският министър обяви, че към момента вторите проби за чума по козите са отрицателни"}
{"url": "https://offnews.bg/ikonomika/targovskata-vojna-sasht-i-kitaj-si-nalozhiha-novi-mita-na-stojnost-1-686731.html", "text": "Администрацията на американския президент Доналд Тръмп наложи днес нови мита върху китайски вносни стоки. Митата са 25-процентни и са върху вносни стоки за 16 милиарда долара, предаде БТА. В отговор Пекин направи същото, като въведе 25-процентови мита върху вноса на американски стоки на ожща стойност 16 милиарда долара.Новите налози на САЩ се прибавят към вече въведените на 6 юли 25-процентни мита върху китайски стоки за 34 милиарда долара.Тази ескалация на търговската война между двете страни може да бъде последвана от нова вълна през септември, когато може да бъдат наложени мита върху стоки за 200 милиарда долара. Новите мита бяха наложени днес няколко часа преди втория ден на дискусии между американски и и китайски представители, които се опитват да сложат край на търговската война между двата основни световни икономически гиганта.Китай веднага реагира, като обяви, че ще вземе необходими ответни мерки. Пекин има намерение да наложи мита върху същото количество американски стоки, взимайки на прицел емблематични продукти като мотоциклетите Харли Дейвидсън, бърбъна или портокаловия сок.След влизането в сила на новите американски мита Пекин каза, че ще подаде оплакване в Световната търговска организация, съобщи китайското министерство на търговията. Пекин изрази твърдото си противопоставяне на новите мита, които възприема като нови митнически санкции, се допълва в изявление на министерството.", "date": "2018.08.23", "title": "Търговската война: САЩ и Китай си наложиха нови мита на стойност $16 млрд."}
{"url": "https://offnews.bg/112/voltova-daga-izgori-11-godishno-momche-pravilo-si-selfi-varhu-vlak-686732.html", "text": "11-годишно момче е с опастност за живота, след като е било ударено от волтова дъга на жп гарата в село Труд. Детето има множо тежки изгаряния.По първоначална информация до инцидента се е стигнало, защото детето е решило да се качи върху товарен влак, за да си направи селфи.Детето е прието в клиниката по изгаряния на университетската болница \"Свети Георги\" в Пловдив. Има 65% дълбоки изгаряния. Районната прокуратура е започнала разследване по случая.Инцидентът е станал във вторник следобед, но МВР съобщи за него късно снощи. ", "date": "2018.08.23", "title": "Волтова дъга изгори 11-годишно момче, правило си селфи върху влак"}
{"url": "https://offnews.bg/ikonomika/mozhe-li-zastrahovkata-grazhdanska-otgovornost-da-poskapne-do-800-le-686734.html", "text": "Обезщетенията, изплащани от застрахователите по \"Гражданска отговорност, надминават приходите. В последно време темповете на изплащане на застраховки са много високи.Това коментира в предаването главният секретар на Асоциацията на българските застрахователи Нина Колчакова.Тя припомни скорошен доклад на КФН, който също потвърди, че секторът е недофинансиран. Комисията предположи, че би следвало този вид застраховки да поскъпнат. Към момента тя е около 200 лева годишно.В публичното пространство бе лансирана тезата, че е възможно застраховката да достигне 800 лева и дори повече. Според Нина Колчакова обаче толкова рязък скок в цената би довел до там, че хората масово няма да сключват полицата.Към края на миналата година недостигът приходите и изплатените премии е 60 млн. лева, а тази година се очертава да е още по-голям. Според Нина Колчакова това, отчасти, се дължи на решение на Върховния касационен съд (ВКС), разширило кръга на хора, които могат да търсят обезщетение при загинал на пътя. Досега се плащаше на най-близкия кръг роднини – съпрузи и деца, а сега обезщетение може да търсят братя и сестри, баби и дядовци, внуци и всеки, който може да докаже емоционална връзка със загиналия човек. \"Досега се плащаше на до 2,5 лица, а сега мисля, че ще станат между 2,5 до 4,5 лица. Дупката ще стане между 800 млн. и 1,3 млрд. лева\", изчисли Колчакова. Все още обаче няма достатъчно съдебна практика, за да може да се каже колко трябва да се увеличат премиите по застраховките, за да се компенсират застрахователите.При това положение главният секретар на Асациацията на застрахователите вижда два пътя – увеличение на \"Гражданска отговорност\" или ограничаване на размера на обезщетението. Според Колчакова голямо увеличение в цената не може да има, защото хората ще престанат да сключват \"Гражданска отговорност\". Колкото до ограничаването на обезщетенията, тя смята, че българските съдилища дават много по-големи обезщетения, \"в пъти повече\", отколкото е европейската практика. Застрахователният експерт потвърди и друга информация, която бе посочена като проблем за сектора лично от премиера: в Румъния има много коли с българска регистрация, застраховани в България заради по-ниската цена на \"Гражданска отговорност\", както и някои други данъци. По думите на Бойко Борисов 42% от катастрофите на румънски шофьори са всъщност направени с коли с български застраховки. Сега Колчакова заяви, че имало много такива случаи в Италия. ", "date": "2018.08.23", "title": "Може ли застраховката 'Гражданска отговорност' да поскъпне до 800 лева?"}
{"url": "https://offnews.bg/sviat/trus-s-magnitud-6-3-raztarsi-aliaska-686727.html", "text": "Земетресение с магнитуд 6,3 по Рухтер разтърси тази нощ американския щат Аляска, съобщава Асошиейтед прес.Епицентърът на земетресението е бил на отдалечените Андреяновски острови, но то беше усетено и в разположения на близо 150 км оттам град Адак, предава БТА.Трустът е бил на дълбочина около 11 км. Няма информация за ранени хора или за нанесени материални щет.", "date": "2018.08.23", "title": "Трус с магнитуд 6,3 разтърси Аляска"}
{"url": "https://offnews.bg/obshtestvo/blizki-i-priateli-se-proshtavat-s-pochinalata-v-sliven-rodilka-686728.html", "text": "Близките и приятелите на починалата след раждане 33-годишна Ренета Томова ще си вземат последно сбогом с нея.Погребението ще бъде в Сливен, но бдение ще има и в столичния храм „Свети Георги”.Томова почина на 17 август в реанимацията на сливенската болница след тежко раждане.Новороденото ѝ дете получи парализа на ръката следствие на използване на форцепс. Бебето ще бъде осиновено от брата на починалата жена.По случая тече разследване на прокуратурата, Министерство на здравеопазването и Етичната комисия на Български лекарски съюз.Ренета Томова бе позната в Сливен като собственик на конна база, активен гражданин и природозащитник, съобщава БНР.", "date": "2018.08.23", "title": "Близки и приятели се прощават с починалата в Сливен родилка"}
{"url": "https://offnews.bg/futbol/shl-aiaks-i-aek-s-avans-jang-bojs-i-dinamo-s-remi-686724.html", "text": "Аякс (Амстердам) и АЕК (Атина) взеха преднина в първите плейофи за влизане в групите на Шампионската лига, а Йънг Бойс (Берн) и Динамо (Загреб) завършиха наравно.В Холандия отборът на Аякс се разправи с гостуващия Динамо (Киев) с 3:1. Домакините поведоха с ранен гол на Ван де Беек дошъл след слаба изява на вратаря Денис Бойко, но украинците изравниха с попадение на полския защитник Томаш Кенджора. До края на полувремето Аякс дръпна с нови гола дело на Хаким Зиеш и новото попълнение Душан Тадич. През второто полувреме домакините можеха да вкарат още голове, но вместо вратата, на няколко пъти уцелиха гредите.АЕК спечели гостуването си на унгарския МОЛ Види с 2:1. Полузащитникът на домакините Хущи си изкара директен червен картон в 22-ата минута - след фаул срещу него, той тръгна да си връща и остави своите с човек по-малко. Гърците се възползваха от това и поведоха с 2:0 с попадения на Клонарисдис (34) и Бакасетас (49). Четири минути след гола си Бакасетас повтори сценката с Хущи от първото полувреме и също бе изгонен с директен червен картон. Това даде импулс в играта на унгарците, които върнаха един гол, отбелязан от опитния сръбски нападател Данко Лазович (67). До края на мача те така и не успяха да изравнят. Именно тимът на Види отстрани българския шампион Лудогорец в миналия кръг на квалификациите.С тези победи Аякс почти се класира за групите на лигата, а с единия крак там вече е и АЕК.Последната среща от днешните плейофи се игра в швейцарската столица Берн. Местният Йънг Бойс поведе на Динамо (Загреб) с гол на защитника Кевин Мбабу във 2-ата минута на срещата, а след това игра много силно и имаше няколко възможности да вкара още, но вратарят на гостите спаси три опасни удара. Малко преди края на полувремето хърватският плеймейкър Мислав Оршич изравни след чудесна комбинация в половината на Динамо, която го изведе сам срещу швейцарския вратар още на центъра. През втората част и двата отбора създадоха опасни положения за гол, но резултатът не се промени и Динамо е с леко предимство за реванша на „Максимир”.", "date": "2018.08.23", "title": "ШЛ: Аякс и АЕК с аванс, Йънг Бойс и Динамо с реми"}
{"url": "https://offnews.bg/ikonomika/da-si-znaete-parnoto-i-toplata-voda-poskapvat-oshte-i-s-mnogo-686747.html", "text": "Задава се поредното поскъпване на парното и топла вода, а Комисията за енергийно и водно регулиране не крие, че това ще се случи от 1 октомври.Причината за новото суровакане на българския потребител е, че се очаква увеличение на цената на природния газ.„Булгаргаз” вече прогнозира поскъпване на синьото гориво с нови 15%. А от 1 юли цената на газа се вдигна с 11 процента. През новия отоплителен сезон на потребителите двете поскъпвания ще се стоварят накуп.Според председателя на КЕВР Иван Иванов със сигурност ще има поскъпване на природния газ, заради по-високите цени на петрола. Той обаче не се ангажира с конкретна прогноза.По правило при увеличение на природния газ с над 5% неминуемо ще се вдигнат и цените на парно и топла вода. Иванов подчерта, че ако се наложи поскъпване на топлинните услуги, това ще се направи още в началото на отоплителния сезон.Според председятелят на КЕВР ведомството му имало \"силно ограничени възможности\" да влияе на предстоящото поскъпване.", "date": "2018.08.23", "title": "Да си знаете: Парното и топлата вода поскъпват още и с много"}
{"url": "https://offnews.bg/112/bus-se-preobarna-na-magistrala-struma-dvama-sa-postradali-686733.html", "text": "Бус се е преобърнал странично в района на 40 км на магистрала „Струма“ в посока Кулата.Инцидентът е станал малко преди 08.00 часа. Шофьорът на буса и пътник в него за пострадали, съобщава \"Фокус\".Двамата са откарани за преглед в болница, като към момента няма информация за тяхното състояние.Движението в района на инцидента се регулира от полицейски екип. Причините за инцидента все още се изясняват.", "date": "2018.08.23", "title": "Бус се преобърна на магистрала Струмa, двама са пострадали"}
{"url": "https://offnews.bg/offtopic/nova-pesen-za-bate-bojko-trupa-stotitci-hiliadi-gledania-v-sotcialnite-686736.html", "text": "Нова песен за премиера Бойко Борисов трупа стотици хиляди гледания в социалните мрежи.Тя е в стилистиката на народната музика, а името на творбата, автора на текста и мургавата изпълнителка са напълно неизвестни.Това не е първата песен за лидера на ГЕРБ. И преди той се е превръщал в лирически герой, но този път разликата е, че песента има силно критичен характер с твърдения като \"Бате Бойко управляваш много лошо\" и \"Станахме за смях в Европа\".", "date": "2018.08.23", "title": "Нова песен за Бате Бойко трупа стотици хиляди гледания в социалните мрежи (видео)"}
