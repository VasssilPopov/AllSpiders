{"url": "https://offnews.bg/futbol/levski-pobedi-botev-plovdiv-tcska-se-varna-v-igrata-za-titlata-702582.html", "text": "Левски успя да стигне до победа над Ботев Пловдив с 3:1 в двубой о 32-ия кръг на Първа лига, игран в Коматево.Двубоят започна с минута мълчание в памет на легендата Динко Дерменджиев. Двата тима излязоха със специални фланелки с лика на Чико.Иначе гостите поведоха в 20-ата минута, след като Станислав Костов се разписа от дузпа. След почивката Тодор Неделев изравни, а Левски стигна до успеха с голове на Станислав Иванов и Валери Божинов в последните минути на сблъсъка.С успеха \"сините\" събраха 62 точки и се бетонираха на 3-то място, което дава право на участие на бараж за Лига Европа. От своя срана \"канарчетата\" заемат 5-та позиция с 50 пункта.По-рано днес пък ЦСКА отново е в битката за шампионската титла. \"Червените\" най-сетне се възползваха от грешка на Лудогорец и вече са на само три точки от лидера в Първа лига. Това се случи благодарение на днешната победа на \"армейците, която беше постигната при гостуването на Черно море с 3:1.Голове на Тиаго Родригес (33'), Едвин Джеси (52') и Али Соу (75') донесоха прекрасен дебют начело на тима на треньора Добромир Митов. За варненци успя да изравни Васил Панайотов в 66-та минута.", "date": "2019.05.04", "title": "Левски победи Ботев Пловдив, ЦСКА се върна в играта за титлата"}
{"url": "https://offnews.bg/tenis/grigor-startira-sreshtu-kvalifikant-v-madrid-dzhokovich-debne-zad-aga-702568.html", "text": "Най-добрият ни тенисист Григор Димитров ще започне участието си в първия кръг на турнира от сериите Мастърс 1000 в Мадрид срещу квалификант. Това отреди тегленият днес жребий в испанската столица.При евентуална победа българинът ще се изправи срещу световния номер 1 Новак Джокович. Интересното е, че единствената победа на Димитров над Ноле бе именно в Мадрид през вече далечната 2013 година.През миналата година пък Гришо отпадна на старта на надпреварата след загуба в три сета от Милош Раонич. Иначе най-доброто постижение на първата ни ракета е през 2015, когато победи Стан Вавринка, но отстъпи в 1/4-финалите на местния любимец Рафаел Надал.Димитров, Новак Джокович, Доминик Тийм, Роджър Федерер ще са в една половина, а от другата страна са Александър Зверев и Рафаел Надал.", "date": "2019.05.04", "title": "Григор стартира срещу квалификант в Мадрид, Джокович дебне зад ъгъла"}
{"url": "https://offnews.bg/dw/zakasnialo-razkaianie-borisov-kato-tcacheva-702565.html", "text": "Първата фаза на пиеската бе гарнирана с оставки, но и с половинчати, крайно неубедителни мерки. Особено спрямо зам.-председателя на ГЕРБ Цветан Цветанов. Основната защитна теза на управляващите беше, че разкритията, направени от медии като „Свободна Европа”, „Биволъ” и други, коварно обслужвали БСП. Самокритичният тон почти отсъстваше. Той бе заглушен и надвикан от изблиците на арогантност, от типа „мене няма кой да ме накаже” – както заяви самият Цветанов няколко седмици по-рано - също в предаването „Панорама”.Какво разбрахме от интервю на г-н Борисов?Първо, най-после – след близо 10 г. начело на държавата – премиерът дава вид, че започва да разбира, да проумява, че оставките не са решение. „Всеки немислил с главата си, всеки поддал се на манталитета си или решил, че всичко му е позволено, ще си понесе най-тежкото наказание и отговорност”; „Подаването на оставка е половината от работата”, заяви г-н Борисов. Освен оставки, той „гарантирал на българите” по-строги наказания за провинилите се членове на ГЕРБ: „Или ще върнат парите, или ще им бъдат конфискувани, а тези, които са злоупотребили, им се търси наказателна отговорност”.Второ, в характерния си стил, лидерът на ГЕРБ йезуитски се извъртя, като този път благодари на „свободните медии в България” за разкритията. Нито дума обаче за това, че една птичка пролет на прави – медийният пазар в страната е в ръцете на монополисти и олигарси; нито пък за цензурата и автоцензурата в полза на силните на деня, които отреждат на България печалното 111-то място по свобода на словото.Трето, г-н Борисов, на практика, отново не пое лична отговорност за проблемите в ГЕРБ, партията, която е създал и ръководи еднолично. Да, той каза: „Яд ме е, срам ме е, грешката е моя”. Но забележете къде премиерът смята, че е сбъркал: „Нито веднъж не отидох на гости на нито един мой министър, кмет, областен управител. Ако бях отишъл да видя, сигурно щях да взема много по-рано мерки”. Ами да бяхте ходили, г-н премиер! Има ли някой, който е толкова наивен, че да Ви повярва на уверенията, че е трябвало да навестите велможите си, за да разберете, че зловредстват? Вие, г-н премиер, носите лична отговорност за всичко, което се случва в коридорите на властта, защото сте архитектът на това правителство. Незнанието не Ви извинява.„Отговорност за това, че не знам кой къде живее, може би имам и затова казвам, че греша” –изтъкна Борисов. Но веднага след това побърза да прехвърли топката, да свали тежестта от плещите си: „Всеки попълва данъчна декларация и всеки си носи отговорност”.Кой ще опере пешкираСлед това премиерът го удари на мелодрама, в духа на най-баналните турски сериали. Сценката напомни за сълзите, които проля Цецка Цачева на злополучния за нея последен кандидат-президентски дебат: „Аз съм се родил, живея и ще си живея в къщата си в Банкя. Там съм се родил, там си живея и там ще си умра. Колко ми остават - 10-15 години, Господ знае - ще бъда там! Аз не съм позволил един лев да се даде там, където обитавам”. Ох, г-н премиер, Лама Сабахтани, недейте така! За Бога, не си отивайте!Да се върнем на думите на Борисов, че оставките не са достатъчни. Тази реплика, изглежда, има пряко отношение към казуса „Цветанов”, когото „Борисов обичал като дете, но, видите ли, той (Цветанов) сложил „лъжица катран в меда”. Струва си да припомним, че Борисов подчертаваше бащинските си чувства и спрямо уволнените във връзка с катастрофата край Своге и скандала с обществените поръчки - министрите Радев, Нанков и Московски. Засега обаче няма информация на тримата да е потърсена наказателна отговорност. Изглежда, по традиция, дребните рибки ще операт пешкира.Борисов остави и вратичка за измъкването на Цветанов. За последния „денят на прошката” щял да бъде 26 май – денят на евроизборите. Трудно е - както впрочем в повечето неща, казани от Борисов - да се улови логиката. Какво трябва да разбираме: че ако ГЕРБ се представят добре на вота, шефът на предизборния щаб г-н Цветанов да бъде пощаден?!Възможно ли е качествата на партиен архитект и организатор на избори да заличат проблемите, които има даден човек със закона? За г-н Борисов очевидно отговорът е „да”. Съмненията около г-н Цветанов датират още от първия мандат на партията. Кога точно зам.-председателят е сложил катранената лъжичка в меда, кога г-н Цветанов, този човек с „изключителен авторитет”, е „заличил всичко добро с това, което е направил”?Катранът или медът?През тези 10 г. начело на държавата управляващите от ГЕРБ построиха магистрали и спортни зали, но изглежда, че апартаментите и къщите за гости са повече. На фона на изядения суджук, произведеният „мед” бледнее. Кои надделяват – хорът на пчеличките или този на калинките и търтеите? Кое преобладава – катранът или медът?В резюме, като оставим патетиката настрани, важното е, че Борисов – това „дете на народа” (както сам се нарече) – не мисли да подава оставка.Преди няколко седмици една новина обиколи света за секунди: стана ясно, че Алан Гарсия, бившият президент на Перу, се е самоубил, когато научил, че полицията идва да го арестува. Той е разследван за това, че е получил подкупи от бразилска строителна компания.Как ще ги стигнем...", "date": "2019.05.04", "title": "Закъсняло разкаяние – Борисов като Цачева"}
{"url": "https://offnews.bg/drugi/1200-sastezateli-ot-22-darzhavi-shte-vzemat-uchastie-v-maraton-plovdiv-702562.html", "text": "Близо 1200 атлети от 22 държави ще участват в \"Маратон Пловдив 2019\", който ще се проведе в неделя в рамките на град Пловдив, съобщиха от пресцентъра на общината. Лекоатлетите ще се състезават в две дистанции - класическата за маратон, с дължина 42 км и полумаратон, с дължина 21,1 км.Състезателите са с 300 повече в сравнение с миналата година. Има промяна и на трасетата, което се е наложило както от повечето участващи, така и да се избегнат улиците, където текат ремонти. Така, посочват от общината, трасетата са по-добри, заради което организаторите очакват много по-бързи времена на победителите и в двете дистанции, както и подобрени лични времена на всички състезатели.За охраната и сигурността на бегачите ще се грижат над 250 полицаи, а моторизирани екипи на МВР-Пловдив ще съпътстват колоната със състезатели. Във времето от 8,00 до 13,30 часа, временно ще бъде спряно движението на МПС по трасетата на двата старта, освен градския транспорт.\"За всеки бегач завършването на дистанция полумаратон или маратон е сериозно физическо и психическо предизвикателство и подкрепата на зрителите по трасето е от особено значение\", заяви председателят на Сдружение \"Маратон Пловдив\" Константин Ганев. Тази година, благодарение на партньорството с платформата \"Аз, Ти, Пловдив\" на деветте подкрепителни пункта, разположени по трасето на маратона, ще бъдат инсталирани контейнери за разделно събиране на използваните от маратонците чаши и бутилки с вода. Събраното количество отпадъци след края на събитието ще бъде преработено и добавено към общото количество на оползотворените отпадъци през годината по програмата за по-чист Пловдив, благодарение на която ще бъдат създадени нови, зелени места за общуване и почивка в града, се казва още в съобщението.", "date": "2019.05.04", "title": "1200 състезатели от 22 държави ще вземат участие в Маратон Пловдив 2019"}
{"url": "https://offnews.bg/obshtestvo/premierat-borisov-shte-podari-ikona-omofor-i-balgarsko-kiselo-mliako-702563.html", "text": "Премиерът Бойко Борисов ще подари златовезана икона, омофор и българско кисело мляко на Негово Светейшество папа Франциск. Това съобщиха от правителствената информационна служба.Борисов ще връчи даровете си на Светия отец при посрещането му на летище София утре. Златовезаната икона е на светите братя Кирил и Методий, чието велико дело главата на Римокаторическата църква отбеляза и в специалното си видео обръщение към българския народ в навечерието на посещението му у нас.В краищата на оморфата - лентата, символизираща епископската власт, са извезани златни кръстове, а в горната част – образите на Свети Петър и Свети Павел.Министър-председателят е подготвил подарък и за държавния секретар на Светия престол – кардинал Пиетро Паролин, който също ще получи златовезана икона на Свети Петър и Свети Павел. И двете икони са дело на българско ателие за богослужебни одежди. Те се отличават с прецизна и фина изработка, както и с вложените златни конци. Премиерът ще подари на Светия отец и традиционно българско кисело мляко. Продуктът, който целият свят свързва с нашата страна, е добре познат на папа Франциск още от детството му в Аржентина.", "date": "2019.05.04", "title": "Премиерът Борисов ще подари икона, омофор и българско кисело мляко на папа Франциск"}
{"url": "https://offnews.bg/sviat/90-raketi-sa-bili-izstreliani-ot-ivitcata-gaza-po-izrael-702557.html", "text": "90 ракети са били изстреляни от ивицата Газа по Израел, предаде Франс прес, позовавайки се на израелската армия.Ракетите са били прихванати от израелската система за противовъздушна отбрана и не са причинили никакви жертви на територията на страната.Израелската бойна авиация е отговорила с две пускови установки в Газа, а техни танкове са обстреляли няколко военни поста на управляващата ивицата Газа групировка Хамас. Здравното министерство на Газа съобщи, че 22-годишен палестинец е бил убит, а четирима - ранени.Това е най-голямата ескалация на напрежение в региона от няколко седмици насам. Нападението идва след скорошните палестински протести по границата на ивицата Газа с Израел, по време на които вчера бяха убити четирима палестинци, двама от тях - членове на въоръженото крило на Хамас. Те били убити вследствие на израелски въздушен удар, който бе в отговор на раняването на двама израелски военни от палестински огън.Военните действия прекъснаха продължилото един месец затишие, докато лидерите на Хамас и въоръжената организация \"Ислямски джихад\" бяха в Египет за преговори с посредници, за да бъде възстановен мирът в региона.", "date": "2019.05.04", "title": "90 ракети са били изстреляни от ивицата Газа по Израел"}
{"url": "https://offnews.bg/politika/hristo-ivanov-prav-e-borisov-dve-bkp-ta-rabotiat-zaedno-gerb-i-bsp-702570.html", "text": "Лидерът на Да, България Христо Иванов публикува коментар във фейсбук по повод думите на премиера и лидер на ГЕРБ Бойко Борисов, който по-рано днес заяви, че формацията на бившия правосъден министър работи заедно с БСП. Ето какво написа той в социалната мрежа:Прав е Борисов, че има две партии в България, които работят заедно: заедно отказват да реоформират правосъдието и да премахнат най-важната предчка пред приемането ни в Шенген и Банковия съюз, заедно назначават Филип Златановци във всички регулатори, заедно обслужват Сараите във всичко възможно, заедно подкрепят АЕЦ Белене и продължаването на руската енергийна колонизация на страната ни, заедно се надпреварват да се подмазват на Путин, зедно не екстрадираха нито един руски дипломат, заедно харесват Орбан, заедно са червиви от бивши ДСари, заедно са в схемите с крадене на еврофондове, с къщи за гости и пране на пари през луксозни имоти, заедно душат предприемачеството и частната собственост.Само сбърка малко имената: това са ГЕРБ и БСП. Проблемът му е, че този път опитът да се обяснява на хората, че изборът е между тези две БКП-та близнаци, не работи. Няма да сработи и мимикрията с отчаяното криене зад “десни” партийки. Няма да помогне и отказът дори да се произнесе името “Демократична България”.Полека хората разбират, че имат реална алтернатива и на следващите парламентарни избори заедно ще счупим плановете за предаване на властта на “младите” от следващата генерация на БКП-тата.", "date": "2019.05.04", "title": "Христо Иванов: Прав е Борисов: Две БКП-та работят заедно - ГЕРБ и БСП"}
{"url": "https://offnews.bg/obshtestvo/kakvo-shte-mozhete-da-vidite-na-traditcionnia-parad-za-denia-na-hrabro-702566.html", "text": "По традиция Денят на храбростта и празник на Българската армия – 6 май, ще бъде отбелязан традиционно с военен парад в София. Той ще започне в 10.00 ч. на площад \"Княз Александър I\".В него ще участват над 1 000 военнослужещи от Въоръжените сили, 48 верижни и колесни бойни машини на Сухопътните войски и зенитно-ракетните формирования на Военновъздушните сили и 10 вертолета и самолета от състава на военната ни авиация, съобщават от Министерството на отбраната.На площада ще премине и ретро техника от времето на Втората световна война, предоставена от колекционери от страната. За първи път в празничния ден жителите и гостите на столицата ще могат да разгледат образци военна техника на Сухопътните войски на статичен показ на ул. \"Княз Александър I\". А който проявява интерес към службата в Българската армия ще може да получи информация на щанда на Централното военно окръжие - част от националната кампания \"Бъди войник\", се казва в съобщението.Военният парад ще бъде командван от заместник-командващия на Съвместното командване на силите генерал-майор Иван Лалов. В парада ще участват Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини и 10 представителни блока с бойните знамена на Военна академия \"Георги Стойков Раковски\", Националната гвардейска част, Националния военен университет \"Васил Левски\", 61-ва Стрямска механизирана бригада и 101-ви Алпийски полк – Смолян от състава на Сухопътните войски, на Военновъздушните сили, Военноморските сили, 68-ма бригада \"Специални сили, Мобилната комуникационно-информационна система от състава на Съвместното командване на силите и Служба \"Военна полиция\".При изпълнението на националния химн по време на парада ще бъдат изпълнени 20 артилерийски салюта. В 12.00 ч. пред сградата на Администрацията на президента на Република България ще бъде извършена тържествена смяна на почетния гвардейски караул.Отбелязването на Деня на храбростта и празник на Българската армия ще започне на 6 май от 9.00 ч. с тържествен водосвет на бойните знамена и знамената-светини пред паметника на Незнайния воин. Той ще бъде отслужен от Негово Светейшество Българският патриарх Неофит.В честванията на празника ще участват президентът и върховен главнокомандващ въоръжените сили Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия. Поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на храбростта и празник на Българската армия, ще бъдат също заместник-министърът на отбраната на Република Северна Македония Беким Максути и директорът на Генералния щаб на Армията на Република Северна Македония генерал-майор Зоран Милески.Каква техника може да бъде видяна на парадаВъв военния парад ще бъдат представени образци на видове военна техника на Въоръжените ни сили. След преминаването на представителните блокове на Българската армия и служба \"Военна полиция\" на площад \"Княз Александър I\" ще започне въздушният компонент на парада. Предвижда се в него да участват вертолети и самолети, които са на въоръжение във вертолетната, транспортната, учебната и изтребителната военна авиация: вертолетите Ми-24 и \"Cougar\" и самолетите \"Спартан\", \"Пилатус\" и МиГ-29.На площада ще преминат 48 образци на видове бойна техника, на въоръжение в Сухопътните войски, служба \"Военна полиция\" и зенитно-ракетните военни формирования на Военновъздушните сили: бронирани леки автомобили с повишена проходимост \"Мерцедес\" G 270FB-6, бронирани машини \"Хамър\", бойни бронирани колесни машини \"Commando select\" и \"Guardian\", бронетранспортьори БТР-60 ПБ, 152 милиметрово оръдие гаубица Д-20, реактивна система за залпов огън БМ-21 \"ГРАД\", 122 мм самоходна минохвъргачка Б1-10 \"Тунджа\", 122 милиметрова самоходна гаубица 2С-1 \"Гвоздика\", бойни машини на пехотата БМП-23 и БМП-1, танк Т-72, тактически ракетен комплекс \"Точка\", зенитно-ракетен комплекс \"ОСА\", брониран автомобил \"SAND CAT\", транспортно зареждащи машини на зенитни ракетни комплекси С-125 \"Нева\" (SA-3) и С-200 \"Вега\" (SA-5) и пускови установки от състава на зенитно-ракетен комплекс С-300 (SA-10).Клубът за военно-исторически реконструкции \"Братя по оръжие\" ще представи техника от периода на Втората световна война: четириместна командирска кола \"Кюбелваген Феномен Гранит-30\" (от 1936 г.), 12-местен триосен камион \"Щайер 640\" (от 1940 г.) и 4-местен джип \"Кюбелваген Фолксваген тип 82-КДФ\" (от 1943 г.), както и мотоциклети \"Цундап-КС 750\" (от 1942 г.), \"BMW R75\" (от 1943 г.), \"BMW R12\" (от 1940 г.) и \"BMW R35\" (от 1940 г)", "date": "2019.05.04", "title": "Какво ще можете да видите на традиционния парад за Деня на храбростта?"}
{"url": "https://offnews.bg/futbol/hiliadi-se-sboguvaha-s-legendata-dinko-dermendzhiev-702573.html", "text": "Хиляди привърженици на Ботев Пловдив, приятели и роднини се поклониха за последен път пред \"жълто-черната\" легенда Динко Дерменджиев.Чико издъхна на 1 май след тежко боледуване. Той бе изпратен в пловдивската зала \"Колодрума\" от хиляди пловдивчани, сред които бивши съотборници от шампионския отбор на Ботев, учениците му от \"златното поколение\" от 80-те години, колеги, приятели и множество представители на държавни, общински и спортни институции от цялата страна, както и обикновени привърженици на футбола, които сведоха глави за последно пред футболния гений.На поклонението своето уважение и почит към един от вечните символи на българския футбол, какъвто ще остане завинаги в сърцата на хората Динко Дерменджиев, изразиха президентът на България Петър Стоянов, областният управител Здравко Димитров, кметът на Пловдив Иван Тотев, както и множество спортни клубове и организации от цялата страна.Представителния отбор на Ботев също си взе сбогом с най-значимата и влиятелна фигура в 107-годишната история на най-стария футболен клуб в България.Поклонението бе уважено също от легенди, ръководители и състезатели от градския съперник на \"канарчетата\" - Локомотив Пд.Съболезнователни адреси до семейството на Чико изпратиха лично президентът на България Румен Радев и спортният министър Красен Кралев.След поклонението в \"Колодрума\", великият футболист и треньор бе посрещнат със свалени жълто-черни знамена и аплодисменти от десетки ботевисти пред стадион \"Христо Ботев\".Последната отсечка от земния път на Легендата бе повече от символична. Тя започна от \"Колежа\", за да свържи пред храм \"Св. Арх. Михаил\" в Централния гробищен парк на Пловдив.", "date": "2019.05.04", "title": "Хиляди се сбогуваха с легендата Динко Дерменджиев"}
{"url": "https://offnews.bg/futbol/ronaldo-veche-ima-na-smetkata-si-100-gola-s-glava-702571.html", "text": "Суперзвездата на Ювентус - Кристиано Роналдо вече има на сметката си отбелязани 100 гола с глава. Това се случи при снощното равенство на \"бианконерите\" 1:1 срещу градския съперник Торино.Португалският нападател оформи крайния резултат в 84-ата минута след асистенция на Леонардо Спинацола.Роналдо премина в Юве миналото лято за над 100 млн. евро. През този сезон той има 21 попадения в Серия А и е водещ голмайстор на торинци.Преди седмица Кристиано отбеляза своето попадение №600 на клубно ниво. Това стана при ремито на Юве 1:1 с Интер на \"Джузепе Меаца\".", "date": "2019.05.04", "title": "Роналдо вече има на сметката си 100 гола с глава"}
{"url": "https://offnews.bg/obshtestvo/borisov-s-grizha-kam-stroiteli-na-viadukt-rabotete-no-se-pazete-702575.html", "text": "Министър-председателят Бойко Борисов инспектира строително-ремонтните дейности на виадукта при 20-ия км на автомагистрала „Тракия“ край Вакарел, съобщи правителствената пресслужба.Ремонтът се извършва в дясното платно и обхваща горното и долното строене на пътното съоръжение. Виадуктът е един от трите моста на магистрала „Тракия“, които в момента се ремонтират от държавното дружество „Автомагистрали“ ЕАД.Строително-ремонтните дейности по тях ще приключат до активния летен сезон.Той заяви пред работниците на обекта, че е искал да види при какви условия работят дори в събота и то на 70 метра от земята.Работниците казаха на министър-председателя, че дейностите по горната част на виадукта включват авариен ремонт на асфалтовата настилка, хидроизолация, изравнителна бетонова плоча, тротоарни конзоли и др. А долното строене се укрепва срещу земетръс със специални устройства и се усилват устоите. Премиерът добави, че е инспектирал ремонтите и на автомагистрала „Хемус“, където също усилено се работи.", "date": "2019.05.04", "title": "Борисов с грижа към строители на виадукт: Работете, но се пазете"}
{"url": "https://offnews.bg/futbol/pfk-levski-podnese-ventci-i-tcvetia-na-pametnika-na-georgi-asparuhov-702564.html", "text": "ПФК Левски почете 76-годишнината от рождението на клубната легенда Георги Аспарухов.Ръководството на клуба, в лицето изпълнителния директор Павел Колев, спортно-техническия щаб, футболистите, служители, приятели и близки поднесоха венци и цветя на паметника на Гунди на \"Герена\". Аспарухов почетоха още ветерани и привърженици. Фен-клуб Гунди, както и деца от школата, също поднесоха венци и цветвя в чест на великата деветка.Великият български футболист се ражда на тази дата през 1943 година. Гунди, както е известен, е централен нападател, обявен за най-великия български футболист на XX век. Той е заслужил майстор на спорта и носител на сребърен „Народен орден на труда“ през 1965 г.Стадионът на ПФК Левски (София) е кръстен в негова чест, а в непосредствена близост е издигнат бюст-паметник на легендарния футболист.Вижте повече в сайта \"Българска история\" - .", "date": "2019.05.04", "title": "ПФК Левски поднесе венци и цветя на паметника на Георги Аспарухов"}
{"url": "https://offnews.bg/politika/mareshki-s-papata-imame-obshti-vazgledi-za-dzhendarite-702572.html", "text": "„Посещението на Негово Светейшество Папа Франциск ще постави България в световните новини с нещо позитивно. Това работи за нашия международен имидж като държава на духовността”, коментира лидерът на ВОЛЯ Веселин Марешки. Той ще бъде сред официалните гости по посрещането на главата на Римокатолическата църква в София.„Неслучайно в обръщението си към българите той акцентира върху делото на светите братя Кирил и Методий. Трябва много да работим именно в тази посока- светът да разбере за нашето изключително духовно наследство –вярата, големите ни духовни водачи, Възраждането, нашата уникална иконопис, древните ни църкви и манастири”, каза още Марешки.За Великден Веселин Марешки посети Зографския манастир и се помоли за България, заедно с игумена архимандрит Амвросий. Лидерът на ВОЛЯ е чест гост и при Вселенския патриарх Вартоломей. Има отлични контакти и с българския патриарх Неофит, с когото неотдавна обсъдиха предизвикателствата пред българската православна църква в нашето съвремие.Европейски избори 2019", "date": "2019.05.04", "title": "Марешки: С папата имаме общи възгледи за джендърите"}
{"url": "https://offnews.bg/politika/valia-balkanska-kam-krum-donchev-bori-se-za-balgarskoto-i-balgarshtin-702574.html", "text": "„Круме, намираш се в Крумовград, кръстен на великия български хан Крум. Той е символ на българските закони и на силата на България. Бъди горд, бъди силен. Бори се за българското и българщината“. С тези думи певицата Валя Балканска посрещна кандидата за евродепутат от „БСП за България“ Крум Дончев на събора “Девесилите” в община Крумовград.Съборът е с важно историческо значение, защото е посветен на загиналите в Отечествената война при бойните действия на Първата българска армия в Южна Унгария.", "date": "2019.05.04", "title": "Валя Балканска към Крум Дончев: Бори се за българското и българщината"}
{"url": "https://offnews.bg/obshtestvo/sobstvenitci-razkopaha-i-pregradiha-ulitca-v-sofia-obshtinata-ne-im-p-702580.html", "text": "Собственици от столичния квартал „Витоша” днес разкопаха и преградиха една от улиците с аргумента, че е тяхна собственост, съобщи Нова телевизия.Причината е, че години след изграждането на път, общината още не ги е обезщетила за отчуждаването на парцела. Достъпът на съседите до техните домове беше силно затруднен.Столичната улица „Константин Петканов” осъмна в окопи и табели „Частна собственост”. Собствениците се позоваха на съдебно решение отпреди близо 10 години, че общината трябва да ги обезщети с малко над 400 000 лева.Според един от собствениците на терена Младен Божилов общината го е завзела по най-безобразния начин.А неочакваните изкопни дейности в почивния ден събудиха недоволството на съседите.На място пристигна районният кмет.Но цената е наполовина от тази, определена от съда.„Има всякакви способи, които законът казва. Има и предварително изпълнение на отчуждителните процедури за значимите обекти. Тук през годините улиците са изграждани от инвеститори. Общината не е изграждала улици, тази също – тя не е изградена от общината. И така са възникнали тези квартали. Сега в момента оправям каша на 30 години”, заяви районният кмет.Той обяви, че е подал жалба в прокуратурата срещу инициаторите на окопите. В следобедните часове изкопите бяха засипани. А преговорите между собствениците на терена и общината продължават.", "date": "2019.05.04", "title": "Собственици разкопаха и преградиха улица в София, общината не им платила обезщетение"}
{"url": "https://offnews.bg/sviat/erdogan-ne-se-primiriava-sas-zagubata-iska-novi-izbori-v-istanbul-702578.html", "text": "Турският президент Реджеп Таийп Ердоган призова победата на опозицията на местните избори в Истанбул да бъде обявена за невалидна. Той поиска и повторно провеждане на вота в турския мегаполис, с което допълнително увеличи натиска върху Върховната избирателна комисия в страната, съобщава АФП, цитирани от БГНЕС. „Ако Върховната избирателна комисия може да разпръсне всички съмнения, това ще облекчи съвестта на нашите граждани“, категоричен е държавния глава. Очаква се Върховната избирателна комисия да се събере на заседание в понеделник, на което трябва да разгледа молбата на управляващата Партия на справедливостта и развитието да бъдат отменени резултатите от проведените на 31 март избори, които формацията на Ердоган загуби в Истанбул.Вотът беше спечелен от основният опозиционен кандидат Екрем Имамоглу макар и с много малка преднина. Няколко частични повторни преброявания на бюлетини подкрепиха първоначалния резултат – и в Анкара, и в Истанбул.Основната опозиционна Народнорепубликанска партия нарече Ердоган „тежко губещ“, който е готов на всичко, за да се задържи на власт в икономическата столица на Турция.Партията на Ердоган вече оспори изборите в Турция и в последния месец непрекъснато търси причини да се оттърси от първата си голяма загуба.", "date": "2019.05.04", "title": "Ердоган не се примирява със загубата, иска нови избори в Истанбул"}
{"url": "https://offnews.bg/temida/ispania-ni-vrashta-vetko-arabadzhiev-milionerat-katca-tazi-nosht-v-so-702579.html", "text": "Девет месеца след като беше обвинен задочно за данъчни престъпления и пране на пари, хотелиерът Ветко Арабаджиев трябва да бъде върнат в България. Това се очаква да стане малко преди полунощ с редовен полет от Мадрид. Засега съпругата му Маринела остава в арест в испанската столица.На 31 август миналата година два от знаковите хотели на фамилията Арабаджиеви в София и Пловдив осъмнаха под полицейска обсада. Няколко часа по-късно стана ясно, че доскоро влиятелната бизнес двойка се разследва като организирана престъпна група, част от която е и Вълчо Арабаджиев - младши и още няколко души.Ден след акцията настоящият заместник-главен прокурор, а тогава само шеф на спецпрокуратурата, Иван Гешев описа образно открито само за 24 часа от разследващите:И започна голямото издирване на Ветко и Маринела Арабаджиеви.Преди два месеца те бяха открити в курортно градче край Барселона, а преди дни испанският съд каза „да“ за главата на семейството, и поиска още документи за съпругата му.От пистата за кацане тази нощ Ветко Арабаджиев ще бъде откаран в ареста на Националното следствие до изправянето му пред Специализирания наказателен съд, от който спецобвинението ще иска да го задържи за постоянно под стража, съобщава БНР.", "date": "2019.05.04", "title": "Испания ни връща Ветко Арабаджиев, милионерът каца тази нощ в София"}
{"url": "https://offnews.bg/obshtestvo/nasha-delegatcia-zaminava-za-sasht-za-pregovori-za-iztrebitelite-702576.html", "text": "Наша делегация заминава на 7 май за Вашингтон, за да преговаря за придобиването на нов тип боен самолет за Българската армия, съобщи министърът на отбраната Красимир Каракачанов.Делегацията ще бъде водена от заместник-министъра на отбраната Атанас Запрянов, а в нея ще влязат командирът на Военновъздушните сили ген.-майор Цанко Стойков и специалисти от ВВС, както и представители на министерствата на финансите и на икономиката.Той обясни още, че българската делегация ще трябва да повдигне темата за вноските за новите самолети и да настоява те да не се плащат наведнъж.Красимир Каракачанов повдигна и темата за индустриалното сътрудничество и обяви, че страната ни ще предложи да бъде издигнат център за обучение на пилоти в Долна Митрополия, което да бъде свързано и с предстоящото възстановяване на военновъздушното училище там.През януари парламентът възложи на Министерски съвет да подготви международен договор и да проведе преговори с правителството на Съединените щати за придобиване на нов тип боен самолет F-16V Block 70, който ще бъде произведен от американската компания “Локхийд Мартин”.", "date": "2019.05.04", "title": "Наша делегация заминава за САЩ за преговори за изтребителите"}
{"url": "https://offnews.bg/horoskop/horoskop-za-4-10-maj-ot-antonia-mechkova-702135.html", "text": "За вас до вторник на преден план са въпроси на личното партньорство в семейството, любовта. През уикенда едни Овни имат да оправят домашни и битови неща, втори заразяват близки с ентусиазма и амбициите си за изява и печалби. Възможно е да искате да поддържате по-умерено темпо в работата, от сряда пречките са куп, в четвъртък и петък ще се натъквате и на проблеми в дейност с информация и на път, проявявайте прецизност. Ако имате спорове с обичани, ще намерите компромис, но не подценявайте проявяваните слабости.Периодът уж носи поводи за празнуване – именни дни и дати с обществена значимост, а на вас ви се струпват задачи. Доста Телци да проявят подчертана грижа към тонуса си. В понеделник, сряда и петък деловите трудности ви натежават, а имате и лични отговорности. През уикенда бъдете по-сговорчиви с близки и познати, ще отстоите интересите си и без острота, ще предложите база за компромис. През тези дни вашата упоритост, пестеливост и скромност впечатляват, следвайте не само свои, а и чужди идеи, ще дойде награда за вас...През следващите дни можете, а и се налага да разчистите стари делови и лични проблеми. Не става дума само за приключване на задачи и Близнаците ясно ще видят това. В ред случаи следва да пренаредите приоритети, май сте давали на едро обещания, които не сте в състояние да изпълните. През уикенда някои са готови да поемат и нови ангажименти, да не бързат. От Гергьовден направете стъпка назад, във вторник резултатите са от дейности, в които сте вложили ум и енергия. В четвъртък-петък не обсъждайте откриващи се шансове нашироко.Празнично 7-дневие, а вие сте нетърпеливи за нови делови успехи. Раците да сложат емоциите под контрол, ще постигнат желаното, разкриват им се и куп ненадейни възможности. През уикенда дълбаете прекалено в подробностите, в понеделник трябва да забавите малко темпо, а от вторник бъдете по-бдителни с партньорства и финанси. От сряда нататък изяснявате доста проблеми, приключвате важни задачи, но не разчитайте на пряка подкрепа от шефове. Пречките в петък ви подсказват, че и в любовта следва да изчакате за шанс...Стремите се към промяна в делови и лични отношения, ала не е редно сега да прибързвате и да налагате воля на другата страна. До сряда Лъвовете трябва да бъдат гъвкави и отстъпчиви, има хора с по-силна позиция, има и нарушения, с които могат да се преборят тактично и твърдо. Избягвайте открития спор даже с близки, колкото и да сте прави, ситуацията ще накара някои да се съобразят с исканията ви, с амбициозните ви идеи за изява и печалби. Четвъртък е добър за укрепване на партньорства, петък е успешен, но не го правете безкраен купон.Дни за празници, но и за сериозна работа, обещават добри шансове за издигане и печалби. В петък група Деви ще отбележат известно ускорение на дела, а до тогава нека да балансират доста внимателно в обкръжението си. Уикендът ги сближава с нови хора заради дребни услуги, Гергьовден носи куп извънредни задължения, май ще се наложи и пътуване, търсене на важни данни. От сряда сте по-придирчиви към колеги и партньори, но и те ви наблюдават критично, не мислете да печелите на чужд гръб. В любовта бъдете верни и по-търпеливи.Дните около Гергьовден са по-напрегнати за вас, вероятно е да има и поводи да общувате повече с голям кръг хора. Везните ще се справят с всяка ситуация, а и расте авторитетът им сред близки, познати, клиенти. В понеделник-вторник е доста уморително, идеите ви не се посрещат с разбиране на мига, трябва да търсите подкрепа, да споделяте детайли от своя стил на работа. Резултатите си струват, партньорствата ви се хармонизират, привличате и нови сътрудници. В любовта завидна взаимност, дано организирате и по-дълъг отдих сред природа.През уикенда се настройвате по-критично към близки и познати, но дали това е начин да сбъднете желания? На Гергьовден Скорпионите ще отделят голямо внимание на празничните поводи, около трапезата може да споделят и делови проблеми и да си докарат ядове. По-добре бъдете по-сдържани и в следващите дни, с гъвкавост ще прокарвате по-успешно идеите си, ще парирате съперници. Мнозина от знака се надяват на бонуси за упоритата работа, сега или малко по-късно, резултатът няма да им избяга. В личен план дръжте на принципите си...До вторник хармонизирате лични и делови партньорства. Някои Стрелци са склонни да действат импулсивно, да променят решенията си в движение. Е, сега е препоръчително да се придържат към златната среда, да се вслушват в мнение на близки, сътрудници. От сряда можете да се върнете към стари планове и уговорки, в четвъртък ще дадете предимство на нови съюзи пред самостоятелни изяви. В любовта паузата ще помогне на мнозина да оценят силата на чувствата си, а и качествата на своя избраник, заслужават щастие.Чак до четвъртък към многото ви делови задачи се добавят и грижи за бита и близки. Ето защо се мобилизирайте за повече работа. Група Козирози виждат и слабости в досегашната дейност, вместо да се впускат в неприятни обяснения в кръга си, да намерят тактичен тон, с който помагат и на колеги да преодолеят пречки, да дадат най-доброто от себе си за екипа. Примерът ви стимулира, ако се занимавате с обществени теми, влиянието ви расте. Грижете се и за финанси до петък, идва изненадващ развой. Не ламтите за печалби, но пари си трябват...Този Гергьовден носи чудесни шансове за вас и в деловата, и в личната сфера. Доста Водолеи действат неуморно по задачите си, но едва ли са много наясно с всички обстоятелства в екипа. Не намалявайте упорството си, шефовете или други влиятелни хора са оценили способностите ви и съвсем скоро ще видите резултата от трудолюбието си. Хубаво е да не намалявате самовзискателността и темпото, не е време да заспивате на стари лаври, а четвъртък и петък ви подтикват да си дадете пауза за ново планиране. Удовлетворение в любовта.Редно е през идващите 7 дни да не се самоизтъквате и да не дразните колеги и познати с постиженията си, макар че са съвсем заслужени. От уикенда Рибите се радват и на придобивки, и на голям авторитет в кръга си, увличат партньори и сътрудници в работа по смелите си идеи. Пълни сте с енергия и амбиции, до вторник трябва да обмислите и нови бизнес начинания, стари ще се изчерпят. От сряда овладейте желанието за спор и взиране в детайли, грешки има, но с такт ще ги преодолявате по-лесно. В любовта сте учител за вашия избраник...", "date": "2019.05.04", "title": "Хороскоп за 4 - 10 май от Антония Мечкова"}
{"url": "https://offnews.bg/politika/vazrazhdane-balgaria-dava-na-es-poveche-pari-otkolkoto-poluchava-vr-702549.html", "text": "Всеки е чувал повтаряния до втръсване мит, че България се храни от ЕС, че единствено еврофондовете поддържат икономиката ни, и че ако не е европейското финансиране, сме едва ли не загубени. Най-интересното е, че досега никой не е подлагал това твърдение на истински критичен анализ, който да го удостовери или отхвърли. За нашите политици, анализатори и медии, това е догма, която не подлежи на доказване. Истината обаче е, че подобно схващане, издържа трудно, дори при най-елементарна проверка на фактите. В последните месеци, единствено Възраждане поставя въпроса за съотношението на получените средства по Оперативни програми (ОП) и Кохезионни фондове (КФ) и внесените средства от България в бюджета на Европейския съюз.Данните за последните години са стряскащи. По информация от Министерство на финансите за наблюдаваните от нея ОП и КФ за преговорния период 2014 - 2020 година, България е усвоила само 25% от отпуснатите 7.5 млрд. евро по двете програми или близо 1.9 млрд. евро. От друга страна, в качеството ни на страна членка на ЕС, като годишна вноска досега сме дали близо 2.4 млрд. евро в бюджета на съюза.Иначе казано: ние сме нетен донор на европейския бюджет с близо 500 милиона евро за периода 2014 до 2018 г. включително.Друга сериозна пречка по пълноценното усвояване на европейските средства, освен липсата на административен капацитет се явява и мащабната корупция в практически всички ведомства, които се занимават с тази материя. Възраждане нееднократно алармира, че изоставаме сериозно с темпа на кандидатстване по определени мерки за финансиране, както и че администрацията умишлено задържа проекти на определени бенефициенти с една едничка цел, да прокара такива, от които лесно може да се укриват средства, чрез фиктивни дейности.Успех по усвояването на евросредства се наблюдава единствено по програми за финансирането на циганите. Не е трудно да се досетим с каква цел. Обществена тайна от години е, че така завоалирано се осигуряват гласове по време на избори за управляващите. Там, похарчените средства са близо 70 милиона лева. Друго интересно перо, където имаме почти 100 процента усвояване е за закупуване на супер луксозни джипове за МВР и други държавни ведомства. Интересно, кой ли кара тези джипове, след като всички знаем колко окаян е автопарка на родната полиция.Немалък проблем, чрез който изтичат обратно към ЕС вече получени средства е и нанасянето на финансови корекции по различни проекти от одитиращите органи на Европейския съюз. Те не се отчитат в статистиката, но съставляват приблизително около 5% от получените суми. Тези стотици милиони евро се плащат от бюджета на държавата, т.е. от обикновените данъкоплатци, заради грешки в администрацията или, поради неправилно изразходвани средства от усвоилите парите. Което говори за недостатъчно добър контрол от същата тази администрация. Така стигаме до пълния абсурд, наказаните да бъдат обикновените българи, а не виновните за това.С влизането на Възраждане в Европейския парламент, един от първите ни приоритети ще бъде да потърсим отговорност за тези безобразия, не само от безотговорната и крадлива администрация, но и от усвоявалите по неправомерен начин евросредства в последните години.Моментът е решаващ. Остава само година и половина до края на този преговорен период, а трябва да се навакса усвояването на договорените за него 15 милиарда лева. Видимата липса на мобилизация в екипа на управляващите обаче, заплашва да доведе държавата ни до пълен провал и в това отношение.България повече не може да си позволи лукса да губи пари!Възраждане смята, че това е истинско престъпление срещу нацията и държавата ни. Да имаш договорени и отпуснати близо 15 милиарда лева, които със сумите по ЕЗФРСР (Европейски земеделски фонд за развитие на селските райони) стават близо 20 милиарда, а да нямаш капацитет и административен ресурс да ги усвоиш, е сравнимо само с национално предателство. Което за пореден път идва да покаже, че предстоящите избори за Европейски парламент ще бъдат по-скоро вот на недоверие от страна на суверена, отколкото обикновени избори за европейски политически орган.Позицията на Възраждане е, че това некомпетентно управление трябва да подаде незабавна оставка, след като загуби предстоящите евроизбори, за да може страната ни да навакса сроковете и проектите по настоящия договорен период и да не изгубим така нужните за икономиката ни пари по съответните програми и фондове.Възраждане с номер 27 – само ние можем!Европейски избори 2019", "date": "2019.05.04", "title": "Възраждане: България дава на ЕС повече пари, отколкото получава. Време е това да спре!"}
{"url": "https://offnews.bg/obshtestvo/na-svetla-sabota-pochitame-sv-joan-krastitel-702534.html", "text": "Днес е Светла събота, шестият ден от Светлата седмица след Великден. Църквата почита свети Йоан Кръстител. На днешния ден се почитат починалите близки с червени яйца. Жените не бива да перат и да шият, гласи народното поверие.Първата седмица след Великден е наречена Светла седмица, защото възкресението на Иисус Христос донася просветление и надежда за вечен живот на всички човеци.Тя се нарича още празна, заради забраната да се върши каквото и да е работа.", "date": "2019.05.04", "title": "На Светла събота почитаме св. Йоан Кръстител"}
{"url": "https://offnews.bg/obshtestvo/chudovishten-mesetc-po-tv1000-702433.html", "text": "Този месец филмовият канал  събира на едно място най-страховитите, могъщи и смъртоносни създания в кино вселената. Настанете се удобно и се пригответе за \"Челюсти\", \"Челюсти 2\", \"Изпозагубеният свят\", \"Мумията\", \"Дракула\", \"Човекът-вълк\" и много други.\"Чудовищният месец\" можете да гледате всяка нощ през май от сряда, 1 май, в 22:00.Класиката \"Дракула\" по Брам Стокър на режисьора Франсис Форд Копола може да си припомните на 6 май, понеделник. Неустоимо съблазнителен принц на Трансилвания пътува от Източна Европа към Лондон през 19-ти век в търсене на човешка любов. След като е прекарал векове сам в западащия си замък, апетитът на Дракула към хората се подсилва от сексуално желание и го измъква от уединението му. Когато очарователният Дракула среща Мина - млада жена, която изглежда като превъплъщение на изгубената му любов, двамата се впускат в приключение, белязано от романтична страст и ужас. В ролите са  Гари Олдман, Уинона Райдър, Антъни Хопкинс, Киану Рийвс, Ричард Е. Грант.Понеделник, 13 май, е за \"Мумията\" на Стивън Сомърс. Група хора, които търсят отдавна изгубено съкровище дълбоко в египетската пустиня, попадат на ужас, който дреме там от 3000 години. Комбинирайки вълненията на невероятното приключение с напрежението на легендарния филм на ужасите на \"Юнивърсъл Студиос\" от 1932 г., \"Мумията\" е истинска епична пиеса, изпълнена с ослепителни визуални ефекти, първокласни таланти и незабравим сюжет.На 20 май е ред на \"Мумията се завръща\". Древно ужасяващо наследство се отприщва, когато прокълнатата мумия Инхотеп възкръсва, заедно с още по-могъща сила - Кралят на скорпионите. Докато съдбата на цялото човечество виси на косъм, Рик О'Конъл и съпругата му Иви предприемат смели и отчаяни действия, за да спасят сина си - и целия свят, от нечувано зло.\"Човекът-вълк\" можете да видите на 27 май. Лари Талбът е подмамен обратно в семейното си имение, за да разследва свирепото убийство на брат си от кръвожаден звяр. След като се връща, Талбът трябва да се изправи срещу демоните от детството си, отчуждения си баща, скърбящата годеница на брат си и подозрителен инспектор от Скотланд Ярд. Когато Талбът бива ухапан от чудовището, той е прокълнат завинаги и среща съдба, по-лоша от смъртта.", "date": "2019.05.04", "title": "Чудовищен месец по TV1000"}
{"url": "https://offnews.bg/obshtestvo/tcvetanov-prepasa-dvata-nozha-i-narami-chevermeto-snimki-702577.html", "text": "И тази година празникът на родопското чеверме в Златоград не мина без втория човек в ГЕРБ Цветан Цветанов. Традиционно той препаса два ножа, облече народна носия и нарами едно от 150-те чевермета, които бяха завъртени в родопското градче и сподели много снимки от проявата на личния си фейсбук профил.На празника в Златоград бе и председателят на парламента Цвета Караянчева.Събитието бе открито официално с музикално шествие на 111 каба гайди.Той обяви и че за пореден път се убедил, че няма по-красива от Родопа планина, няма по-самобитни традиции от нашите и че няма по-истински хора от родопчаните.", "date": "2019.05.04", "title": "Цветанов препаса двата ножа и нарами чевермето (снимки)"}
{"url": "https://offnews.bg/futbol/bozhidar-chorbadzhijski-se-vrashta-v-igra-702551.html", "text": "Първият ход на Добри Митов се очаква да бъде връщането на бившия капитан Божидар Чорбаджийски в титулярния състав. Защитникът напълно изгуби доверието на бившия треньор на ЦСКА Любослав Пенев, а в първия мач, в който го пусна в стартовия състав - срещу Ботев в Коматево за Купата на България, Чорбаджийски направи редица грешки и отново бе върнат при резервите.Сега обаче Божидар трябва да се върне в тима рамо до рамо с Николай Бодуров, като за двамата Ел Маестро казваше, че са най-добрата двойка в Европа, пише \"Меридиан мач\". На пейката пък ще седне Нуно Томаш, който показа, че е бавен и муден не само по фланга, но и в центъра на защитата.Други значителни промени в отбора не се очакват, но е много вероятно Ангел Лясков също да започне от първата минута на стадион „Тича“.", "date": "2019.05.04", "title": "Божидар Чорбаджийски се връща в игра"}
{"url": "https://offnews.bg/nashite-avtori/shtastliv-razkaz-s-prodalzhenie-ot-zdravka-evtimova-702475.html", "text": "Стоеше сам. Висок мъж с кафява брада – чакаше пред бялата като аспирин къща. Стърчеше, дъждът потъваше в тъмната му коса, брадата му беше подгизнала, дъждовните капки го биеха, мъжът не помръдваше, забил поглед в бялата къща. От джоба на палтото му се подаваше пачка – сигурно от стотачки, защото на първата банкнота се виждаше образът на онзи, който беше измисли Бай Ганьо. И какво като го бе измислил, застреляха го млад и зелен като зелен фасул, сега лицето му топлеше гърбовете на стотачките.Този мъж, който освен мокра брада имаше и пари, рядкост в този край, не се интересуваше нито от дъжда, нито от пачката, нито от Бай Ганьо. Край него рядко минаваха хора, защото беше студено и беше два следобед. Сигурно щеше да се разболее от нещо, може би бронхит. По едно време от къщата излезе друг мъж с оранжево яке, оранжева качулка, оранжеви обувки и панталон. Оранжева резачка. Не човек, а чугун.Оранжевият се приближи до брадата, сви юмрук. Моментално юмрукът потъна - дали първо в стомаха, или в кафявата брада едва ли има значение, но сигурно има, защото потече кръв – от корема едва ли би могло веднага да потече. Поне дъждът се отмести за секунди от главата на човека. След два оранжеви юмрука той не падна, надигна се, бръкна в джоба с пачката. Нямаше ръкавици. Пръстите му бяха посинели от студа.Посинелите пръсти извадиха пачката, подадоха я на оранжевия чугун, но чугунът не я взе. Още един удар попадна кой знае къде - може би само в палтото – което не беше нито до глезените, нито имаше типичната миризма на Втори шанс. Беше съвсем нормално палто първа употреба, което можеше да носи още много юмруци.Мъжът в него се люшна, пачката с двеста образа на Алеко Константинов падна върху разбитите плочки на улицата, оранжевият ботуш се зарови може би в брадата, може би в глезените, а може би в рамото на палтото. Чу се кратък стон, едва ли потече кръв, но и да беше потекла, не бе кой знае колко. Чугунът обърна оранжевото си яке в друга посока, вдигна високо рижата си глава и гордо се придвижи към аспирина на бялата къща.Продължи да си вали, синоптиците казаха по телевизора, че цяла седмица из тези места ще се върти някакъв циклон или може би антициклон, дъждът ще накара язовирите да прелеят, но малко и безопасно. Промяна в климата, по дяволите, януари ходехме по къс ръкав! През март дойдоха белите мечки да ни прегризат вратлетата. Вятърът се разкъса да хапе и брули. По едно време така зафуча, че дъждът се вдигна обратно към небето и не се знаеше капки ли, или небе тече пред очите ти. Оt къщата се показа красиво бежово палто. В хороскопите бяха написали, че в годината на прасето този цвят бил най-благоприятен за всички аспекти на живота.Вятърът грабна палтото, жената в него залитна в дивия дъжд, а може би в небето, защото не се знаеше къде започват капките и къде облакът над тях. Скъпото палто, което в никакъв случай не бе стъпвала във Втори шанс, се съвзе и предпазливо, стъпка след още по-предпазлива стъпка, се добра до кафявата брада, затисната под дъжда и вятъра.- Болен ли си? – попита жената. – И да си болен, няма да се върна при тебе.Мъжът нищо не каза. Бръкна с посинели пръсти в джоба, извади всичките Алеко Константиновци, които имаше, и ги подаде на красивото палто.- Майка ми ти е взела парите онзи ден – каза мъжът. – Но аз ги събирах за тебе. Ако можеш, понякога наглеждай детето. Ако можеш, понякога не ме забравяй.Жената взе банкнотите, понечи да ги сложи на сигурно място в палтото си, в което определено имаше много сигурни места, но сигурно защото много дъжд се изсипа над главата ѝ, тя раздели пачката на две, едната прибра на най-сигурното от сигурните места в палтото си, другата половина, по-тънката, пусна в джоба на Втория шанс.- Ще умреш ли? – попита жената, а може би пороят, който в този миг беше небе, попита това.- Няма – каза мъжът. – Исках да те видя. Утре заминавам в Испания.- Заминавай – каза тя. – Няма да се върна при тебе.Мъжът кимна с глава, жената сигурно размисли, защото отново се приближи до него, целуна го – всъщност на практика това бе невъзможно. Целуна брадата и дъжда. Пръстите ѝ намериха втората, по-тънка половина от пачката и си я прибраха обратно. Намериха още едно, също много сигурно място за Алеко Константинов във вътрешния джоб на бежовото палто. Ботушите на жената бяха някакъв страхотен моден модел, на дъждовните капки им беше все едно.Тя тръгна към къщата, която сега приличаше на планина от бял аспирин, изпречила се на пътя на вятъра. Може би нещо все пак хрумна на жената, ръката ѝ потърси сигурното място, отскубна три банкноти от тънката пачка. Размисли, върна една от тях, а двете спусна в джоба на Втория шанс на мъжа, който дори приличаше на Първи шанс. От мокрото черно палто не се носеше миризмата, убиваща въшки. Дори ръбове на ръкавите не бяха изтъркани. Той сигурно беше купил дрехата от нормален магазин.Мъжът неочаквано я прегърна – що за прегръдка беше това, само за миг. Глупакът се просълзи, но и това не беше сигурно, кой може да каже какво се случва в този свиреп дъжд.- Отивам в Испания утре, Сияна – прошепна той и я целуна. Съвсем сигурно е, че го направи, защото жената избърса с красивата ръкавица лицето си, обърна се, остави го да гледа гърба ѝ, строен гръб в бежово палто, толкова скъпо, че всеки гръб в него би изглеждал прекрасно.- Сияна – извика мъжът и вятърът си поигра с името ѝ, подхвърляйки го към пътя. – Сияна - прошепна мъжът толкова тихо, че вятърът до устните му не чу, после помисли за Сияна, но вятърът бързаше и не му беше до това да проучва кой за какво мисли. Сияна също нищо не чу. Тя се прибра в къщата с цвят на аспирин. Мъжът в оранжева фланелка и оранжев панталон се показа за минута, колкото да прибере ботушите от модния модел, след това сигурно заключи вратата от вътрешната страна, защото се чу изщракване.Кафявата брада остана да стърчи на улицата - една току-що изкопана къртичина в дъждовното парти на април. Той дори забрави да вдигне яката, която със сигурност беше първи шанс, и облакът се намести удобно във врата му. По улицата се появи малка купчинка – сива и пъргава. Дете с огромна шапка ушанка, захлупила цялото му лице – защото ушанката беше мъжка. Около шията на детето беше омотан безкраен шал, толкова безкраен, че ресните от едната му страна метяха тротоара, а от другата бяха напъхани в единия му ботуш. Палтото на дребното също беше втори шанс, както повечето палта на такива деца в града.- Тате, хайде да си ходим – каза детето.Отначало мъжът въобще не го забеляза. Той гледаше, гледаше, гледаше към онзи бял аспирин на дома, където беше изчезнала жената в бежовото палто. Глупак. Кой гледа толкова дълго някаква си къща – па макар и бяла – в този студ. Капките се стичаха по лицето му и брадата на човека се бе слепила като страшна прегръдка на сталактит и сталагмит. Но детето не знаеше какво означава това. То видя посинелите от студа пръсти на баща си, грабна единия край на безкрайния си шал и веднага зави ръката му.- Тате, хайде да си ходим – повтори то.Мъжът го погледна, измъкна ръката си от шала и погали огромната му шапка ушанка.- Хайде – помоли го детето. – Мама няма да дойде. Духа вятър. Студено е.- Утре заминавам за Испания, Дамянке.- Добре, тате. Хайде у дома.- Утре заминавам.- Вчера каза, че заминаващ – каза несигурно детето. – По-добре да беше заминал. В Испания е топло.Мъжът нищо не каза, разтърси глава и наоколо се разлетяха още дъждовни капки, които дотогава спяха върху косата и сталактитите на брадата му.- Студено ми е, тате.Мъжът дойде на себе си. Нищо не каза, дори не разтърси глава да прогони дъжда. Прегърна детето, вдигна го във въздуха и го понесе. По улицата нямаше нито хора, нито автомобили.- Не се ядосвай – успокои го детето. – Мама е добре при Риж Димитър. При него е топло.Мъжът кимна.Двамата, мъжът и детето, обвило ръце около врата му, приличаха на вихрушка, която си пробива път към ниска, едноетажна къща, скрита в пороя като в ръкавица.- Тате, купи ми водни бои. Ще те нарисувам усмихнат. И ще станеш щастлив.Точно тогава зад тях двамата затича едно скъпо до облаците бежово палто. Кой знае какво бе решило то в дъжда.Човек трудно може да си обясни плановете на бежовите палта.", "date": "2019.05.04", "title": "Щастлив: разказ с продължение от Здравка Евтимова"}
{"url": "https://offnews.bg/obshtestvo/toplo-vreme-s-temperaturi-do-28-gradusa-dnes-702548.html", "text": "Днес ще е топло, с максимални температури между 20 и 28 градуса.Очаква се облачността да се увеличи от запад и да завали слаб дъжд в отделни части на Западна България и Рило-Родопската област.Има вятър от юг-югозапад, който се очаква да се усили до умерен, а на места в източните райони - временно и до силен. Атмосферното налягане е по-ниско от средното за май, като ще продължи да се понижава. Максималната температура по Черноморието се очаква да е между 18-23 градуса. Ще е предимно слънчево, с до умерен юг-югоизточен вятър. Температурата на морската вода е 14-15 градуса, а вълнението на морето - около 2 бала, като се очаква да се усили следобед.Над планините ще духа умерен до силен юг-югозападен вятър. Облачността ще се увеличава, като на отделни места в западните райони и Рило-Родопската област се очаква да превали. Максималната температура на височина 1200 метра ще бъде около 13 градуса, на 2000 метра - около 7.", "date": "2019.05.04", "title": "Топло време с температури до 28 градуса днес"}
{"url": "https://offnews.bg/evropa/okonchatelno-konservatorite-i-lejbaristite-s-ogromni-zagubi-na-mestni-702569.html", "text": "Консерваторите и Лейбъристите претърпяха огромни загуби в Англия на местните избори. Резултатите все още не са отчетени от Северна Ирландия, където обаче се очаква същата тенденция. След като всички общини в Англия обявиха резултатите след провелите се местни избори, стана ясно, че Консерваторите са загубили 1 300 места, а Лейбъристите - 82. Партията за независимост на Обединеното кралство, която бе главният застъпник на Брекзит, също отбеляза драматични загуби, в размер на 145 места. За сметка на това вотът беше много успешен за Партията на Либералните демократи и Зелената партия, като първата е спечелила над 700 места, а втората - близо 200. Независимите кандидати също отбелязаха сериозен напредък. Местният вот беше за 248 общински съвета в Англия, 6 кметски поста и за всичките 11 съвета в Северна Ирландия. Избори не бяха проведени в Шотландия и Уелс.Въпреки че вотът е за местно управление, националният казус Брекзит е оказал огромно влияние. Според анализатори загубите на двете големи партии е пряк резултат от недоволството на обществото от начина, по който те се справят с излизането на Великобритания от Европейския съюз.Така процентът от националния вот за двете големи партии във Великобритания се изравнява на около 28% за всяка, предаде Би Би Си. Партията на Либералните демократи е спечелила над 10 общини, 7 от които - от досегашния контрол на Консерваторите. Най-драматичният обрат е в Челмфърд, където са обърнали мнозинство от 23 членове на местния общински съвет. Лейбъристите все пак спечелиха много места в страната, като най-голямата им победа беше с 16 места в контролирания досега от Партията за независимост на Обединеното кралство Танет. Най-голямата победа на Консерваторите пък е в Североизточен Дербишър.Зелената партия спечели близо 200 нови места в страната, като нейните кандидати не успяха да бъдат преизбрани само в 2 района.От петте общини, в които имаше избори за кмет, в 2 бяха избрани независими кандидати, в други 2 - представител на Лейбъристите и в една - от партията на Консерваторите. ", "date": "2019.05.04", "title": "Окончателно: Консерваторите и Лейбъристите с огромни загуби на местния вот в Англия"}
{"url": "https://offnews.bg/sviat/severna-koreia-izvarshi-test-na-snariadi-s-malak-obseg-702556.html", "text": "Северна Корея извърши тест с няколко снаряда с малък обсег, предаде BBC, позовавайки се на информация от южнокорейската армия.Първоначалната информация гласеше, че са изстреляни ракети, но по-късно от Южна Корея съобщиха, че става въпрос за неидентифицирани снаряди. Армията на Южна Корея провежда анализи на изстрелването съвместно със Съединените щати.Снарядите са били изстреляни от източното крайбрежие на Северна Корея по посока на Японско море. Изминали са разстояние между 70 и 200 километра, но не са достигнали японската икономическа зона. Това е първият тест откакто севернокорейският лидер Ким Чен Ун се срещна с американския президент Доналд Тръмп във Виетнам, когато така и не стигнаха до споразумение.Президент Тръмп се оттегли от срещата, тъй като по негови думи Ким Чен Ун му предложил \"лоша сделка\" в Ханой през февруари.Ако бъде потвърдено, че става дума за ракети, това би бил първият такъв тест в Северна Корея от ноември 2017 г. насам.Изстрелването на ракета с малък обсег все пак не е в нарушение на обещаното от Северна Корея, тъй като то важи само за тестването на ракети с голям обсег и ядрени такива.Пхенян обаче изглежда все по-нетърпелив относно настояването на Вашингтон, че икономическите санкции върху Северна Корея ще бъдат повдигнати, само ако Ким Чен Ун предприеме сериозни стъпки за ограничаването на програмата му за ядрени оръжия. Говорителят на Белия дом Сара Сандърс коментира, че са наясно с действията на Северна Корея и ще продължават да следят развитието им. ", "date": "2019.05.04", "title": "Северна Корея извърши тест на снаряди с малък обсег"}
{"url": "https://offnews.bg/obshtestvo/pchelari-protestirat-dnes-sreshtu-masovoto-otraviane-na-pcheli-702550.html", "text": "Пчелари ще се съберат на протест пред Областната администрация в Плевен заради масовото отравяне на пчели в последно време.Те ще изразят недоволството си от нерегламентираното пръскане на посевите с пестициди и липсата на контрол за поредна година. Над 5 000 пчелни семейства са отровени в областта, като броят продължава да расте. Според председателя на Областния пчеларски съюз и организатор на протеста доц. Юлиян Станчев, пчеларите подават сигнали за четвърта поредна година, но наказани няма, предаде БНР. По негови думи тази година отравянето е в по-голяма степен от минали пъти. \"Делото се води от миналата година. В същото време, на същите места се случи отравяне, защото се нарушават правилата на растителна защита. Делата се водят 3-4 години, и така се размива, закъснява санкцията\", коментира той.Пчеларите ще настояват да бъде въведена наказателна отговорност, затвор за отравяне и отнемане на правото за субсидии с държавно подпомагане.\"Защото едно отравяне на пчелини в едно село е равносилно да се запали пшеница преди жътва или градушка да убие реколтата или някакво бедствие, то е един вид бедствие\", допълни той. Проблеми с масово отравяне на пчелите тази година се наблюдават в Смолянско, в района на Бургас, Добрич и Сливен. ", "date": "2019.05.04", "title": "Пчелари протестират днес срещу масовото отравяне на пчели"}
{"url": "https://offnews.bg/futbol/skauti-na-fenerbahche-shte-gledat-nedelev-v-oshte-dva-macha-702553.html", "text": "Интересът към Тодор Неделев от Турция продължава да се засилва. Скаути на турския гранд и рекордьор по титли във южната ни съседка „Фенербахче“ ще го гледат срещу „Левски“ тази вечер, съобщава \"24 часа\".Неделев ще бъде следен под лупа и на финала за купата на България срещу градския съперник Локомотив на 15 май. Очаква се след него да пристигне сериозна оферта от някой от турските отбори. Тодор ще получи оферта за нов договор и от Ботев със завишени параметри. Неделев е сред най-добрите футболисти в българското първенство и отдавна е мерак на всички грандове у нас.", "date": "2019.05.04", "title": "Скаути на Фенербахче ще гледат Неделев в още два мача"}
{"url": "https://offnews.bg/zimni/aleksandar-georgiev-startira-sreshtu-chehia-702554.html", "text": "Вратарят на американският Ню Йорк Рейнджърс Александър Георгиев ще започне като титуляр на вратата на Русия в мача с Финландия в събота от приятелския турнир \"Карлсон Хокей\", който се провежда в Чехия. Новината бе съобщена на сайта на Федерацията по хокей на лед на Русия23-годишният Георгиев заменя Андрей Василевски, който се представи крайно неубедително при поражението на руснаците с 4:6 от Швеция в четвъртък на старта на състезанието. За националния отбор на Русия роденият в Русе вратар вече има четири мача, като взе участие в контролите с Швейцария и Латвия през миналия месец.В клубния си тим стражът изигра 33 мача през този сезон, като записа 14 победи, 91,4% спасявания и два \"шътаута\". Националният отбор на Русия продължава подготовката си за предстоящото световно първенство, което ще се проведе в Словакия между 10 и 26 май.", "date": "2019.05.04", "title": "Александър Георгиев стартира срещу Чехия"}
{"url": "https://offnews.bg/politika/sds-i-dvizhenie-gergiovden-podpisaha-sporazumenie-v-prisastvieto-na-bo-702560.html", "text": "\"Движение Гергьовден\" подписа политическо споразумение със СДС в присъствието на премиера Бойко Борисов в централата на ГЕРБ.То бе сключено между председателя на СДС Румен Христов и председателя на „Движение Гергьовден“ Драгомир Стефанов.\"Да подкрепим единствената дясна листа е естествен избор за нас. Тъмночервени облаци са надвиснали над сраната и затова е изключително важно да спрем БСП да не влезе във властта\", коментира Стефанов. \"Затова подкрепяме общата листа на СДС и ГЕРБ. Ние работим с щабовете на тези две партии от близо две седмици\", каза още той.По думите на Христов двете формации са работели добре заедно през годините и имат общи възгледи относно външната политика на страната. Премиерът Борисов коментира, че хората в ГЕРБ и СДС осъзнават, че единството прави силата, и са длъжни да се обединят като десни формации.\"Ако десните партии не се бяха обединили за европейските избори - рискувахме много гласове да се разпилеят, да отидат в нищото, дори и при БСП. Не сме единствените десни и е напълно нормално да обединим сили с други формации с оглед на общата ни цел - ЕНП да има най-сериозно представителство в следващия ЕП\".Той допълни, че евроизборите ще бъдат тест за местните избори и ще посочат на партията как да се подготвят и да представят най-доброто от себе си. ", "date": "2019.05.04", "title": "СДС и Движение Гергьовден подписаха споразумение в присъствието на Бойко Борисов"}
{"url": "https://offnews.bg/tenis/terzijska-otpadna-na-polufinalite-na-dvojki-vav-visbaden-702559.html", "text": "Българската тенисистка Джулия Терзийска и унгарската ѝ партньорка Агнес Букта отпаднаха на полуфиналите на двойки на турнира във Висбаден, Германия с награден фонд 60 000 долара.Терзийска и Букта отстъпиха с 6:3, 3:6, 8:10 на австралийката Джейми Фурлис и представителката на Лихтенщайн Катинка фон Дайхман. Българката и унгарката бяха имаха добър шанс да стигнат до победата след като в дългия тайбрек поведоха с 4:1 точки, но загубиха пет поредни разигравания, което се оказа ключово за изхода от двубоя.Във финала, който е по-късно днес, Фурлис и Фон Дайхман ще играят с рускинята Анна Блинкова и белгийката Янина Викмайер, които победиха също в три сета Ана Зайа от Германия и Надя Погорска от Аржентина.", "date": "2019.05.04", "title": "Терзийска отпадна на полуфиналите на двойки във Висбаден"}
{"url": "https://offnews.bg/evropa/za-parvi-pat-balgarite-v-germania-shte-mogat-da-glasuvat-v-obshto-21-g-702561.html", "text": "За първи път българите в Германия ще могат да гласуват в 13 допълнителни секции и общо 21 града на европейските избори на 26 май, съобщиха от външното министерство. Федералните власти са уважили желанието на страната ни за разкриването на още секции, които ще допълнят съществуващите такива към дипломатическите и консулските представителства в страната, както и петте офиса на почетните ни консули. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града. Така на изборите за ЕП сънародниците ни, които упражнят в Германия правото си на глас за членове на ЕП от България, ще могат да го направят в общо 21 града.В столицата Берлин ще се гласува в сградата на посолството, като ще се влиза от входа на „Лайпцигер щрасе\" 19. Консулските ни представителства в Мюнхен и Франкфурт на Майн ще открият избирателни секции на адресите си „Валхалащрасе\" 7 и „Екенхаймер ландщрасе\" 101 съответно.В Хамбург българите могат да гласуват в офиса на почетния ни консул на улица „Алстертор\" 15. В Дармщадт секцията ще е на адреса на почетното консулство на „Хилпертщрасе\" 3, а в Магдебург – на „Хекелщрасе\" 9. Избирателни секции ще имаи в почетните консулства на България в Мюнстер – „Бисмаркалее\" 1 (Търговска камара) и в Щутгарт –„Мьорикещрасе\" 11. Всички секции ще бъдат отворени за гласуване между 7.00 ч. сутринта и 20.00 ч. вечерта на 26 май.Отделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7.00 и 20.00 ч. на 26 май, а адресите им ще бъдат своевременно съобщени на интернет-сайта на посолството ни в Берлин и на интернет-сайта на МВнР. Българите, които ще гласуват в Констанц, следва да знаят, че няма да има възможност за паркиране на автомобили до секцията в града.Разкриването на допълнителни секции ще улесни постоянно живеещиите в Германия българи при избора им да упражнят правото си на вот. Всеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно – никой, гласувал в Германия за европарламент българин не може да гласува повторно у нас.", "date": "2019.05.04", "title": "За първи път българите в Германия ще могат да гласуват в общо 21 града"}
{"url": "https://offnews.bg/kultura/20-interesni-fakta-za-papa-frantcisk-702547.html", "text": "Папа Франциск ще направи своето първо . По този повод решихме да ви запознаем с 20 интересни факти относно главата на Римокатолическата църква.1. Хорхе Марио Берголио е роден на 17 декември 1936 година в Буенос Айрес, Аржентина. Той е едно от общо пет деца на италиански емигранти, като баща му се е грижил за влакови релси. 2. Баща му, Марио Хорхе, пристига в Аржентина от региона Пиемонт в Италия.3. Той говори италиански, немски и испански перфектно, както и английски, френски и португалски с известни трудности. Може да проведе и прост разговор на местния пемонтски диалект.4. Губи част от белия си дроб след инфекция, докато е млад.5. Той е почитател на тангото. „Обичам тангото и го танцувах, докато бях млад“, казва в биографичната си книга „Йезуитът“ (“El Jesuita”).6. Имал е приятелка. „Тя беше част от групата приятели, с които ходех да танцувам. Но тогава открих своето влечение към религията“, твърди той отново в биографията си.7. Работил е като охрана в клуб в Буенос Айрес, докато е бил студент, за да изкара малко пари.8. Той е горещ почитател на местния си футболен отбор Сан Лоренцо.9. Любимата му картина е „Бялото разпятие“ (“The White Crucifixion”) на Марк Шагал от 1938 г. Картината показва как разпъват Иисус на кръста, докато носи молитвен шал, символизиращ, че е евреин. В оригинала си картината е показвала войник със свастика, който пали синагога.10. Любимият му филм е „Пирът на Бабет“ (“Babette’s Feast”) от 1987 г., датска драма на режисьора Габриел Аксел.11. Учил е философия в Католическия университет на Буенос Айрес, като има и магистърска степен по Химия от Университета на Буенос Айрес.12. Бил е учител по литература, психология, философия и теология, преди да стане архиепископ на Буенос Айрес.13. Той е съавтор на книгата „На Рая и Земята“ („Sobre el Cielo y la Tierra“), която може да бъде .14. От 1998 до 2013 г. е архиепископ на Буенос Айрес. По онова време става известен с това, че се опитва да води чрез личен пример, отказвайки се от ярките роби на позицията си и приемайки скромното облекло на свещеник.15. Отказвал е да ползва такси или личен шофьор, като вместо това е вземал градския транспорт, за да стигне до малкия си апартамент, където сам си е готвил, въпреки че готвачът и огромните покои на архиепископ са били на негово разположение.16. Ръкоположен е за кардинал от папа Йоан Павел II през 2001 г.17. По време на конклава през 2005 година, когато той е подгласник на станалия в последствие папа Бенедикт XVI, става ясно, че е жертва на очерняща кампания, водена от членове на собствения му Йезуитски орден, които обаче са с по-либерални възгледи. Едно от твърденията им било, че никога не се усмихва.18. Пътува към конклава в Рим в икономическа класа.19. Франциск е първият неевропейски папа от Григорий III, който е роден на територията на днешна Сирия и избран през 731 г.20. Той не е Франциск I, а само папа Франциск. Говорителят на Ватикана Федерико Ломбарди обяснява: „Той ще стане Франциск I, след като имаме Франциск II.” Папа Йоан Павел I е последният папа, който сам си прикача „Първи“ към името.", "date": "2019.05.04", "title": "20 интересни факта за папа Франциск"}
{"url": "https://offnews.bg/interviu/painout-sabuzhdame-se-otvatre-v-kraia-na-bolkata-702523.html", "text": "Понякога в лудницата от хора, съдби и хаос попадаш на страници, изписани в алено. С китари и палки за барабани. С вода. Изворна. Морска. С вятър. Крайбрежен. С болка. Без пепел. С Мрак, който тъче Светлина. Като паяче. С думи и звуци. И Музика, която говори. И те води през Мрак, който гори в Светлина. И на тях пише: „Искам да заспя, просто да заспя и да се събудя, когато ще е свършило”. „Хвърлих камъка, своя последен... ”. „Затъмнения и проблясъци - цветовете на живота, диаманти и ръжда”. „Деца на нощта, чувам вълчата им песен, музиката им, която подготвя моето бягство, каквото бях някога, го няма сега”. „Портите са отворени, скъпа. Близо са дните в края на болката. Идва Денят на ангелите. Последната сцена от пропилени мечти. Краят на изнасилените усмивки и игрите”. И ти е ценно, че тези “страници” са написани от българска рок група с авторска музика. Скромни музиканти, които впечатляват не със скъпи сценични дрешки, недомислени текстове и безумни клипове, а с присъствие и автентичност, и с дълбочината на онова, което споделят.Името им е PAINOUT и новият им ЕР-албум се нарича Something More to Say („Нещо повече за изричане”). Стихийните музиканти от варненската прогресив/ алтърнатив рок група са Андон Донев, Николай Божилов, Иван Русев и Красимир Милчев. През пролетта на 2019 г. бандата представи песни от него и от дебютния си албум, в който добавяме имената на бившия басист Едмон Мардиросян и Николай Бонев (Symbolic), второ соло в песента Inhale. Освен тях PAINOUT изпълниха три съвсем нови парчета Ascension, Cross the Line и The Journey. Мястото на представяне - „ех, тази Варна!”. Географски координати - тебеширената сграда на БНР с призрачни арковидни прозорци. Мистични координати - отвъдното предаване за екстремна рок и метъл музика „От другата страна” с автор и водещ легендарният Мартин Николов.PAINOUT стартират в горещото лято на 2011 г. с авторска музика, търсеща своя път в стилове, близки до рок и метъл. През есента на същата година към Андон, Николай, Едмон и Красимир се присъединява и вокалистът Живко Иванов, чието място впоследствие ще заеме китаристът Андон Донев. Турнето на PAINOUT от последните месеци мина през Русе, Добрич, Бургас, Варна, Шумен, Стара Загора и София.PAINOUT. Защо „painout”?Красьо: О, беше доста лутане, докато измислим името... Ирония, че вече имахме няколко песни, над които бачкахме след стартирането на групата, но нямахме име. В крайна сметка тогавашният ни басист, Еди, дойде един ден в репетиционната и просто каза „PAINOUT”!... Чисто, просто и ясно. Така и така музиката ни служи да си изливаме болката, та името беше удачно от тази гледна точка. А също е кратко, лесно за помнене и не ограничава в конкретен жанр.Как започна историята ви? Какво си казахте в самото начало, през лятото на 2011 година? Какво си казвате сега, преди да излезете на сцена?Анди: Започнахме с идеята да постигнем, ммм... хахаха, Световно Господство™ в най-широкия смисъл! В по-тесен: искахме да правим нещо свое, да творим извън ограниченията на групите, в които сме били преди. Предполагам, че просто се бяхме изморили да свирим интерпретации на чуждо творчество. Имахме и достатъчно нереализирана креативна енергия, за да се хвърлим в другата крайност и да правим само авторски материал. Сега, осем години по-късно, сме осъзнали, че го правим най-вече за себе си и се радваме искрено, когато изсвиреното стигне до хората и ги докосне по някакъв начин. Заради това и когато излизаме пред публика, си казваме, че свирим не за хората, които ги няма, а за тези, които са пред сцената - те са важните, независимо дали са двама души или е пълен клуб.EP-то ви “Something More to Say” (“Нещо повече за изричане”)... Какво остана неизречено, непреживяно, викащо, искащо, несбъднато?Ванко: За мен животът е приключение към вътрешното опознаване. Кой съм аз? Защо съм тук? Какво ще постигна с времето, което ми е отредено? Вярно е, че по пътя срещаме множество трудности, но преодоляването им ни прави по-мъдри и добри.И все пак (контрастно на текстовете от EP-то) животът си има и моментите на наслада. Именно след най-големия мрак настъпва зората и удовлетворението се влива в кръвта ни.Понякога съм се чудил как ли би изглеждала групата сега, ако времето, което отделяме всяка седмица, за да ходим на работа, отиваше за PAINOUT.Наскоро свирихте във вече тринадесетгодишното предаване „От другата страна” на Мартин Николов. Първото ви участие в него е от 2013 година. Какво се промени за тези шест години? Кой е Мартин Николов за PAINOUT?Анди: Мартин Николов е човек с изключителен хъс и заразителен ентусиазъм, който ужасно много подкрепя родната рок сцена. Поне аз не знам за групи, които да са направили нещо интересно в ъндърграунда и да са се свързали с него, на които Марто да не е давал медийно поле за представяне на творението им. През тези шест години с PAINOUT изкарвахме музика, променяхме състава, имахме периоди, в които не се показвахме на сцена, но въпреки това, когато е имало интересни новини около групата, “От другата страна” е било едно от предпочитаните ни места, за да ги споделим. Радваме се, че можем да наречем Мартин Николов наш приятел!...Шест птици на обложката на първия ви албум. Шест е числото на съвършеното единение, на мъжкото начало, огъня и божественото, и женското начало, водата и земята. В какво е съвършенството, огъня и божественото за PAINOUT?Анди: Не мисля, че съвършенството съществува. Човешкото съзнание работи по такъв начин, че винаги търси новото, по-доброто. И заради това, когато погледнем назад, осъзнаваме, че в съвършенството, което сме намирали някога, вече виждаме шупли и недостатъци. Поставяш си нов стандарт и цел, но когато стигнеш до него разбираш, че може и още.Отнесено към музиката, бих казал, че мигът, близък до съвършенството, се случва тогава, когато сме в студиото и импровизираме върху дадена идея. Имаме моменти, в които изсвирваме нещо и то сякаш кликва на правилната честота - споглеждаме се и осъзнаваме, че сме напипали нишка, която си заслужава да се разработи. Но тук формула няма - магията просто се случва и в това е цялата ѝ красота.Перифразирам собствените ви текстове. Можем ли да сме по-добри и дали ще опитаме?Баев: Всички опитваме да бъдем или да станем по-добри (имам предвид всички хора, не само ние, от групата). Ние, като музиканти, се опитваме и осезаемо с времето правим по-добра музика (според мен по-зряло звучаща). Това го виждаме с всяко ново парче. Запазваме си стила всяко да звучи различно, да изразява в широк стилов обхват музикалните ни идеи. Това сме ние - правим повечето парчета заедно, въз основа на нечия идея, и всеки дава своя принос, разбиране, похват и влияние, импровизираме и експериментираме заедно, докато не стигнем до една обща форма.Какво трябва да се направи, изживее, роди и погребе, за да се намери Пътя без бягство?Ванко: Направи крачка, изживей момента, роди идея, погреби страха. Повтори!!... “Път без бягство - кратко ръководство”:Пътят без бягство се постига чрез желание за развитие, самоосъзнаване и култивиране на полезни навици. Отделяй време за размисъл над въпроси като “Какво искам да постигна днес/ след месец/ след година?”. Така хрумват нови идеи. После отметни някоя лесна задачка, свързана с нея. Започването води до продължаване. Свикни да излизаш от зоната на комфорта - извън нея се случва магията.Кои са диамантите и къде е ръждата в краткия промеждутък между раждане, любов и смърт?Анди: Ох, тежък въпрос… Диамантите са важните неща около нас - онези, заради които живеем и ни носят щастие. Ръждата е всичко, което сме захвърлили и гние някъде назад по пътя, но одраскванията от ръждивото понякога ни тровят дълго след това. Осъзнавам, че това е тривиално обяснение, но и не искам да конкретизирам повече, просто защото хората сa различни и не смятам, че има абсолютен отговор. Ако аз виждам блясък някъде, то не означава, че и ти ще го видиш там. От всеки от нас зависи да търси и да открие своите диаманти и докато едни се справят по-добре, то други се лутат цял живот. И в това няма нищо лошо - все пак пътят е по-важната част, а не целта. Която, както уточних, хахаха..., е Световно Господство™.Възможна ли е щастлива развръзка, ако сме изгубили твърде много време, за да намерим истинското и истинските?Ванко: Не бих нарекъл време, което е прекарано в търсене, “изгубено”. За мен това е възможност да опознаеш по-добре света и собствения си вкус.Кога е Денят на Ангелите? Кога се отварят Портите? Кога идва краят на болката?Анди: Цитатите са от „Painout” - песен на Еди, за която ми се струва коректно да дадем думата на него. Еди (Едмон Мардиросян) е съосновател, бивш басист и автор на част от песните на групата. Той не е в състава от началото на 2016 година, но все още с гордост можем да го наречем приятел и фен на бандата. Та, Еди...Еди: Денят на Ангелите е Денят на Второто пришествие на Сина Божи, описано в “Откровение на Свети Йоан”. Тогава е и Painout Day. “Той ще обърше всяка сълза от очите им, и смърт не ще има вече; нито ще има вече жалеене, ни плач, ни болка” (Откровение 21:4).„Дълбоко... избледняващо... инстинкти... чакащи... през листата нощем, усети за ... земя, пробягваща под стъпките ми, за свобода, за братство... В себе си имам две души във вериги... Събуждайки се отвътре, отварям златни очи...” Как и кога сменяме човешката си форма? Кога я сваляме като наметало? Кога е излишна? Кое отвъд нея е истинско?Анди: “Shapeshifter”. Като цяло не обичам прекалено много да говоря и да обяснявам текстовете си, защото смятам, че е хубаво те да си останат леко абстрактни и прекаленото обсъждане отнема част от мистиката им. И сякаш затваря съзнанието на слушателя около идеята, която аз съм вложил, вместо да му даде поле, в което той да интерпретира стиховете (леко неудобно се чувствам, когато използвам подобни думи, отнесени към неща, които съм писал).Ако се абстрахирам от смисъла на текста и се насоча към въпросите: ние, хората, носим много вътре в себе си - ярост, гняв, тъга, любов, страст… Цялата пъстра палитра от чувства. Понякога обаче се случва да направим нещо и в обкръжението ни да се чуят реплики от типа на “Никога не мога да си те представя да правиш това!” или “Не съм те виждал в такава светлина!”. Но това, че някой не ни вижда такива, не означава, че ние нямаме тази… “форма” в себе си. Просто тя е заровена някъде надълбоко и може да се отключи само в подходящия момент, при точните обстоятелства. Правилните копчета, натиснати в правилния (или пък в грешния) ред. Всичко е в нас и е истинско, но от едни наши проявления се страхуваме и ги потулваме, а други харесваме и показваме щедро. Въпросът е да знаеш, че са там и да опитваш да ги контролираш.Гласове, светлини и пътеки, които не можем да запомним в сънищата си. Но не забравяме ангелите в полет, вечно млади. Като песен в Рая... Кога стигаме до Рая? Стигаме ли изобщо? Какво е Раят и светлината за PAINOUT? Кой глас не можете да забравите?Ванко: До Рая отвъд - не знам, но мисля, че до Рая на Земята се стига, когато човек изпадне в състояние на чисто сътворение. Когато се намира в настоящия момент и влага душата си в това, което прави. Целият му фокус е върху това и сякаш всичко останало изчезва. Мисълта и движенията вървят гладко и с пълна лекота, и сякаш Творението идва директно отвъд, а тялото ни се превръща в проводник на това съвършенство. Гласът, който не мога да забравя, е вътрешният. Той е мил и окуражаващ...„Сън, звън, мрак, смях. Аз не разбрах. Само аз не разбрах... чудни игри за болни души...”. „Кадрил” е песен за...? Кои са болните души?Еди: Кадрил е песен за хората, които се вричат, а после се отказват и тръгват. Просто решават, че имат аргумент и си отиват. В повечето случаи се оказва, че отсрещната страна изобщо не е подозирала подобно нещо, дори не го е и допускала за момент. Тя остава изненадана и единствено неразбрала какво всъщност се случва. Вричането, независимо в какво - Бог, човек, любов, лоялност и т.н., е абсолютен енергиен трансфер, който генерира в отсрещната страна друго абсолютно енергийно състояние, наречено доверие. Отказът от вричане води до енергиен колапс, който разболява енергийния център на човека - душата. След това разболява и всичко останало.В „От другата страна” представихте три нови песни - Ascension („Въздигане”), Cross the Line („Прекоси линията”) и The Journey („Пътешествието”). Каква е тяхната история? В какво е въздигането? Къде пресичаме линията и граница на какво е тя? Кое е най-важното пътешествие в един живот?Красьо: Текстовете на Ascension и The Journey са мои. Прекарах голяма част от живота си, влачейки много грешни представи за живота. Едната от тях беше, че ще се появи вълшебен човек и ще оправи всичките ми проблеми. Този човек така и не дойде, и след толкова години ми писна да го чакам. Осъзнах, че аз имам силата да оправя собствения си живот. Силата е в мен и винаги е била. Ако някой друг ме беше освободил от бремето, тогава щях да съм зависим от него. Затова се издигнах сам. Тук идва и мотивът, че ако наистина искаш нещо, трябва да си го вземеш сам.The Journey е животът ми след въздигането. Макар че всичко е същото, за мен е различно, защото преоткривам света. Какво се случва, когато се събудиш от Матрицата и минеш на следващото ниво? Това разбирам тепърва... Най-важното пътешествие за мен е това към себе си и намирането на себе си. То никога не трябва да спира, иначе душата ще умре и тогава човешкият живот изгубва смисъл.Ще включите ли споменатите песни в нов албум и кога започвате работа по него?Баев: Разбира се, че ще ги включим! Работата по новия албум на практика е започнала отдавна, с първата идея след издадените досега парчета. Вече имаме 4 напълно готови, които не пропускаме да свирим на сцена. В момента работим по много завъртяна идея на Ванко, освен това има още 2-3 почти готови идеи, започнати още с Еди, но които по стечение на обстоятелствата сме оставили малко настрани. От тази гледна точка не сме особено продуктивни към момента, бяхме наблегнали на записите на ЕР-то и неговото представяне. Ние и не бързаме толкова, защото следващият албум се оформя като едно ниво по-нагоре в развитието ни и не искаме да го претупваме. Така или иначе свирим всяко ново парче на живо и в случая един албум просто би ги събрал и подредил на едно място.Бродят ли някъде прототипи на лирическите ви герои и отразява ли музиката ви реални истории? Мислите ли за концептуален албум?Анди: Всъщност навремето планирахме първия ни албум да е концептуален. В процеса на писане на песните този замисъл започна да се размива и в крайна сметка го изоставихме в името на това просто да направим най-добрите парчета, на които сме способни в конкретния момент. Идеята за концептуален албум ни привлича, но един музикант трябва да има много ясна визия за историята, която иска да разкаже и да е узрял за това. Може би ние още не сме...Що се отнася до първата част от въпроса: много често просто разказваме за някаква конкретна случка, момент, усещане. Друг път лириките са за сборен образ или преекспонират ситуация с цел акцентът да е малко по-силен. Различно е. Фактът, че понякога слушателите откриват част от себе си в текстовете означава, че те също асоциират описаното с нещо, което са видели или преживели. Следователно първообраз съществува и той далеч не е толкова уникален. Ние само сме го нарисували по наш начин и със свои думи.Песента Sometimes („Понякога”) напомня за равносметки и овъзмездяване, доколкото, цитирам част от текста й, „всичко на този свят идва с цена, която заплащаме”. Каква цена платихте и плащате, за да оцелеете като българска рок група?Анди: Николай Божилов (познат на всички като Баев) е неофициалният счетоводител на групата, така че цената във финикийски знаци трябва да я каже той, хахаха... Отдавна сме се примирили, че финансовият ресурс едва ли някога ще успеем да си го върнем. Истински важната цена идва в жертви на време и енергия, които вместо да отиват за нещо друго биват инвестирани в групата. За нас PAINOUT не е професионално занимание и заради това е нужно да бъде вместено някъде между работа, семейство, приятелки, деца, близки, хобита... Но всеки от нас си е наредил приоритетите по някакъв начин и останалите уважават избора му, стига бандата да върви напред.Музиката и текстовете на PAINOUT звучат истинно, различни, ваши си, лично преживяни, изстрадани. Кой пише текстовете? Как се случват - свирите, пробвате, редактирате, докато думите се напаснат с музиката, или напасвате музиката с тях?Красьо: Аз пиша повечето от тестовете. Пиша текстове от пети клас насам и това винаги е бил начинът, по който съм преживявал всякакви трудности. През годините и с израстването стилът ми също претърпя промени. В PAINOUT нещата винаги се случват по единия от двата начина. Или идвам с готов текст и останалите започват да мислят музика по него. Или мисля текст по вече съществуващ инструментал. И двата варианта се случват, нямаме предпочитан. Важно е да стане хубав текст, който да пасне добре на мелодията. Понякога отнема повече време, но няма как. Анди често ми е редактор.Обложките на албумите ви говорят за дълго обмисляне, емоционални снимки и екипна работа с хора, които видимо емоционално са ангажирани. Кой стои зад визуалното представяне на групата?Красьо: Предложих концепцията за Something More to Say и подготвих пробни снимки. След това нашият добър приятел Оги Цонев дойде и направи снимките, както ги бях замислил. Идеята ми с това EP беше да покаже преходния период на групата. Издаваме стари песни, незаписвани досега, които нямат никаква връзка една с друга. Снимката на мишпулт (обложката на албума - б.а.) символизира всичките безкрайни часове, прекарани в студиото в шлайфане на тези песни.За първия албум наистина падна много мислене. Направих няколко пробни варианта, които можете да видите тук https://imgur.com/gallery/KJ4wE. В крайна сметна всеки един отпадна по една или друга причина. Накрая с Анди работихме по обложката, говорейки по Скайп. Получи се добро съчетаване на неговата и моята идея. Макар че идеята за Something More to Say беше моя, Анди много помогна за оформлението и детайлите. Винаги ми е приятно да работя с него по визуалните неща, по текстовете, хахаха, не толкова...Какво научавате за себе си, когато свирите на живо?Ванко: Музиката ни привлича предимно интелигентни хора, както и други музиканти. Едва ли ще видите пого на някой наш концерт, но ако обичате мелодичните песни, смятам, че има с какво да ви очароваме. За себе си съм установил, че ми харесва приключението около живите участия - пътуването, времето с групата, общуването с приятели и нови хора преди и след изявата. Прави ми впечатление, че на сцената съм доста по-въздействащ, когато търся зрителен контакт с публиката - частица внимание за всеки един от тях и възможност да усетят енергията лично.В кой град се свързахте най-силно с публиката и къде бихте искали да се върнете отново?Баев: Не мисля, че към момента има точно определен град, който да ни е любим. Въпреки че на повечето места, където сме свирили, никой или почти никой от публиката не ни е слушал преди това, получаваме одобрение и понякога дори галещ егото ни възторг. Лично мен много ме трогна тазгодишното ни участие в Русе - публиката се състоеше от 8 души, от които една двойка на средна възраст - те толкова въодушевено ни слушаха и ръкопляскаха,... имах чувството, че свирим пред 200... Да не пропусна да спомена Бургас, Шумен, Стара Загора и София - в тези градове публиката беше чувствително по-многобройна. Навсякъде чуваме и усещаме одобрението… и се прибираме удовлетворени, че нашите 90 минути на сцената са си заслужавали.Най-шантавото преживяване на или около сцената?Ванко: Веднъж изкарах концерт с брутална температура. Бях отпаднал, а звукът на сцената беше адски силен. Едва го избутах! Толкова пречукан бях след това, че за първи път отказах настойчива покана за секс.Красьо: Аз веднъж изкарах концерт със зъбобол и беше ужасно.Анди: Май, като се замисля, нямаме много rock n’ roll моменти. Баев, добави задачка за това в todo листата!!...Баев: Ами, мммм, изглежда сме каръци и нищо шантаво не ни се случва по сцените. Около сцената и по пътя към нея просто се забавляваме, тъй като рядко се събираме всички заедно извън репетиционната. За мен е най-забавно, докато обсъждаме разни теми, пътувайки в колата - тогава сме в най-задушевната обстановка и се смеем най-много, дори на проблемите си. Веднъж-дваж сме имали технически проблеми по време на концерта - я кабел се откачи, я на Анди му откаже безжичната връзка или Красьо изтърве палка на недостижимо за него място... но това се случва на всяка друга група и дори е задължително, иначе каква група сме ние!?!...Кой беше най-забавният и най-трудният момент от снимките и работата по клипа “Stone’s Skipper Diary”?Баев: Оооо, тук вече може да се включим към въпроса за шантавите преживявания - то си беше цял сериал! Имахме идея, че за едни 3-4 минути готов клип ще трябва да заделим повечко време, но минахме границата. Първо - логистиката - три различни дни, товарене на пълен сет барабани, кубета и инструменти, пътуване около 80 км до Тюленово, разпъване в най-големия пек и чакане на подходящата светлина - ужасно досадно! Първият ден след няколко дубъла ни заплющя яростен дъжд. Първата мисъл на всеки беше да си хване инструмента и да го прибере в някоя кола. Ние с Анди и Ванко бяхме готови бързо, за барабаните на Красьо задачата се оказа непосилна... почнахме да местим барабаните, но не успяхме да ги вкараме в колата, а дъждът вече беше опасно проливен. Добре, че Красьо имаше подготвен голям найлон. Покрихме всичко и се навряхме четиримата отдолу, за да държим краищата му да не хвърчат. Дъждът вали, вали, ние отдолу мокри до кости със сценичните костюми, зъзнем, проклинаме времето и се смеем... Следващите два дни съдбата ни засече с двама рибари от Добрич, които първия път отказаха да освободят нашата скала. Седмица по-късно попаднахме отново на същите юнаци!... С триста уговорки се съгласиха да ни отстъпят мястото си за един час!!… Такъв фактор се оказаха, че сме ги включили в кредитите на клипа.  Група, музика, музиканти, които са ви Alter Ego? С кого си пожелавате да свирите на една сцена?Красьо: Когато не съм на репетиция с PAINOUT, създавам своя собствена музика под псевдонима Lay-Zy. Тук правя всичко изцяло сам, от текстове до музика и видеа. Помага ми да разнообразявам и да израствам като музикант. Lay-Zy ми беше мечта още преди да се науча да свиря на барабани. След толкова години успях да я осъществя, като издадох собствен албум “Мъдрост от Панелката”, който между другото можете да чуете в Youtube. Лично за себе си си пожелавам да съм на сцена с X-Team.За PAINOUT - бих искал да делим сцена с коя да е голяма рок банда и да ходим заедно по приятелски на пица след концерта! Това ще е абсурдно забавно...Има ли за PAINOUT мечтано море, сънуван бряг и единствено пристанище? Къде са те? В места или хора?Ванко: Световно Господство™ гласи, че мисията е завършена, когато PAINOUT покорят ВСИЧКИ морета, брегове и пристанища. А за втора част - дори отвъд! Имайки предвид времето, което всеки от нас отделя за бандата, мисля, че достижимият мечтан бряг в момента е да оставим повече произведения зад себе си и да бъдем по-познати на българската сцена. Толкова познати, че да свирим в пълни клубове.Кои са PAINOUT сега? Кои са Андон Донев, Николай Божилов, Иван Русев и Красимир Милчев в групата? Кои сте извън нея?Баев: Персоналните смени в групата с нищо не са я променили като цяло. Анди се зае с нелеката задача на основен вокал, Ванко е достоен заместник на Еди (щастливи сме, че се намерихме!).Персонално и накратко за групата (мнението е лично и не е меродавно):Анди - двигателят на групата, истинско перпетуум мобиле, вечен оптимист и в групата, и извън нея, измисля страхотни сола, които рядко греши на сцената. Върл фен на бягането в Морската градина и разни маратонски прояви в пресечени местности, но никога не съм го виждал да бяга от отговорност!Красьо - отдаден на неща, които изразяват неговия непримирим дух - музика, текстове, визуални изкуства. Голям инат и в групата, и извън нея - упорито работи, учи се и се развива постоянно. Респект!Ванко - въпреки, че е сравнително отскоро с нас, Ванко от упор се вписа от самото начало в нашето малко общество. Няма да преувелича, ако го опиша като много скромна личност и талантлив музикант - ако извади композициите си от компютъра на бял свят и издаде албум, аз ще си купя първите два екземпляра!! Бих го нарекъл спокоен и мъдър, въпреки че е най-малкият.Баев премина известни житейски и емоционални перипетии последните няколко години, но вече е на линия! По-важното за него е, че разбра какво иска да прави в този живот и го прави с огромно удоволствие...", "date": "2019.05.04", "title": "PAINOUT: Събуждаме се отвътре в края на болката"}
{"url": "https://offnews.bg/obshtestvo/papa-frantcisk-pristiga-v-balgaria-sas-svita-ot-35-dushi-702558.html", "text": "Негово Светейшество папа Франциск ще пристигне на 5 май в София с папска свита, съставена от 35 души - най-висши представители на Светия Престол, съобщи правителствената пресслужба.Нивото на делегацията е още по-високо от обичайното за такива посещения, като сред членовете ѝ са държавният секретар на Светия престол кардинал Пиетро Паролин и кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни. По време на апостолическото си пътуване в София папа Франциск, който ще бъде посрещнат на летище София от министър-председателя Бойко Борисов, ще проведе среща с президента Румен Радев, гражданското общество и дипломатическия корпус. Главата на Римокатолическата църква ще се срещне с Негово Светейшество Българския патриарх Неофит в Синодалната палата, след което ще проведе тиха молитва пред олтара на Светите братя Кирил и Методий в катедралния храм \"Свети Александър Невски\".Точно в 13 ч българско време на 5 май папа Франциск ще произнесе на пл. „Свети Александър Невски\" неделната молитва „Царице небесна\". Това е първото основно събитие със Светия отец, на което ще могат да присъстват граждани и гости на столицата.Пълната програма на папа Франциск можете да видите . Както ще бъде посрещнат от българския министър-председател, папа Франциск ще бъде и изпратен от премиера Бойко Борисов на 7 май сутринта.", "date": "2019.05.04", "title": "Папа Франциск пристига в България със свита от 35 души"}
