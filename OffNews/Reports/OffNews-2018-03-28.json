{"url": "https://offnews.bg/sviat/ekvador-lishi-asandzh-ot-internet-barkal-se-v-otnosheniata-na-stranat-677644.html", "text": "Правителството на Еквадор лиши Джулиан Асандж от интернет в еквадорското посолство в Лондон, където той живее от юни 2012 г., предадоха световните агенции.Правителството на еквадорския президент Ленин Морено предупреди, че освен прекъсването на системите за комуникации с външния свят на основателя на Уикилийкс, може да предприеме и други мерки, ако Асандж не спазва ангажимента си да не се меси в отношенията на Еквадор с други страни, сред които и САЩ. Правителството в Кито не обясни по какъв начин Асандж е нарушил ангажимента си, поет писмено в края на 2017 г.Според Асошиейтед прес връзките на Асандж с външния свят са прекъснати заради неотдавнашната му активност в социална медия, в която той критикуваше ареста на каталунския сепаратистки лидер Карлес Пучдемон.Според Франс прес реакцията на Кито идва след серия от туитове, поствани в понеделник вечерта от Асандж. В тях той критикува това, че експулсирането на руски дипломати от западни страни като реакция на \"аферата Скрипал\", става 12 часа след един от най-тежките пожари в постсъветската история на Русия, този в търговския център в Кемерово в Сибир. Четиридесет и шест годишният астралиец намери убежище в посолството на Екдавор, за да избегне екстрадицията към Швеция, където бе издирван за обвинения за изнасилване и сексуално посегателство, които той отрича. Той се страхува, че ако бъде арестуван там, ще бъде екстрадиран и съден в САЩ за публикуването през 2010 г. на военни и дипломатически секретни документи.Бившият президент на Еквадор Рафаел Кореа хвалеше работата на Асандж, но настоящият президент Морено нарича Асандж \"хакер\" и иска от него да не се бърка в политиката.", "date": "2018.03.28", "title": "Еквадор лиши Асандж от интернет, бъркал се в отношенията на страната с други държави"}
{"url": "https://offnews.bg/politika/vapreki-kritikite-niama-da-iztegliat-spornite-promeni-v-nakazatelnia-677608.html", "text": "Засега спорният законопрокет на Министерския съвет за промени в Наказателния кодекс, касаещ корупцията в частния сектор, остава за разглеждане в Народното събрание. Това стана ясно след общественото обсъждане на промените, което се проведе по време на днешното заседание на парламентарната комисия по правни въпроси.Законопроектът предвижда пренасяне на правилата за престъпленията от публичния в частния сектор.До обсъждането се стигна, след като миналата седмица ГЕРБ оттегли от програма на депутатите разглеждането на първо четене на няколко законопроекта за промени в Наказателния кодекс и поиска то да бъде отложено с 10 дни. Мотивът беше именно провеждането на дискусия по едно от предложенията - това на Министерския съвет.Председателят на комисията Данаил Кирилов обясни, че единственият начин текстовете да бъдат изтеглени е такова решение да бъде взето от Министерския съвет. \"Би следвало да попитате министъра на правосъдието дали смята да внесе доклад за оттегляне\", добави той.Кирилов обясни, че има идея между двете четения на законопроекта да бъде създадена работна група, която да прецизира текстовете. \"Оттук нататък предстои обсъждане в пленарната зала. Това обсъждане ще се състои, когато законопроектът влезе в програмата на Народното събрание, а решението кога ще стане това - се взима от Председателския съвет на Народното събрание\", обясни той.На въпрос дали е възможно Министерският съвет да изтегли спорните текстове правосъдният министър отговори единствено: \"Вие чухте ли предложението за създаване на работна група в широк състав?\". По време на днешното обсъждане промените, предложени от правителството, бяха подложени на сериозни критики. Една от тях беше, че дават прекалено големи правомощия на прокуратурата да се меси в частния сектор. Текстовете предизвикаха и други притеснения - че представляват намеса на държавата в частния сектор и дори, че биха могли да превърнат всеки българин в потенциален престъпник. Критики към законопроекта на Министерския съвет отправиха от четирите най-големи работодателски организации, от Висшия адвокатски съвет и от Върховния касационен съд.В началото на публичното обсъждане Цачева призова депутатите да гласуват на първо четене промените, а след това текстът да претърпи редакции. \"Не намирам за основателно цялостното отхвърляне на законопроекта, каквито гласове се чуха\", каза по време на дебата министърът на правосъдието Цецка Цачева. Тя мотивира внасянето на законопроета с препоръки към страната ни в докладите по механизма за сътрудничество. \"Аз съм далеч от мисълта, че сме предложили най-добрата редакция и след дебати депутатите биха могли да предложат по-правилни редакции от нашите. Също така - не мога да приема, че в този законопроект става дума за чиновнически произвол\", добави тя и подчерта, че не приема мненията, че този \"законопроект, видите ли, изненадващо е влязъл в Народното събрание\". По думите ѝ текстовете са минали всички необходими процедури.На подобна позиция застана и Руслан Стефанов от Центъра за изследване на демокрацията. По думите му обаче не трябва да се бърза с подобни текстове - първо трябва да се натрупа опит от частни примери като тези с КТБ и ЧЕЗ. \"Подкрепям законопроекта, но трябва да бъде прецизиран - да не се въвеждат нови положения там, където вече има действащи такива\", каза Руслан Стефанов от центъра за изследване на демокрацията.\"Очевидно има проблем, след като обсъждаме законопроект, приет от правната комисия на първо четене. Според нас не може да бъде отстранен този проблем, защото заданието е грешно. Не може да бъде търсена аналогия там, където тя не съществува. А именно - да се пренесат правилата за престъпленията от публичния в частния сектор\", каза Васил Велев от Асоциацията на индустриалния капитал в България.Той подчерта, че не вижда каква роля може да има прокурор в частния сектор. \"В частния сектор има свобода на договаряне, кой точно ще прецени, че е ощетен, ако не договарящите се страни\", каза Велев. Той подчерта, че банките, застрахователните компании и борсите, които оперират с чужди пари, и в момента се регулират от държавата.От Конфедерацията на работодателите и индустриалците в България (КРИБ) изразиха позицията си, че е по-добре законопроектът да бъде изтеглен, за да се види дали въобще е възможно правилата за престъпленията в публичния сектор да се пренесат в частния и до каква степен това може да стане.\"В този си вид законопроектът дава шмайзери на хора, които не са ходили в казарма\", коментира изпълнителният директор на КРИБ Евгений Иванов.Вицепрезидентът (2012- 2017) и зам.-председател на Българската стопанска камара (БСК) Маргарита Попова също застана зад тезата, че е по-добре законопроектът да бъде оттеглен. Тя добави, че за частния сектор административната тежест, а не корупцията, е най-големият проблем. \"Няма нищо страшно, ако ние решим, след това обществено обсъждане, да дръпнем назад тези законопрокти, да дръпнем напред борбата с корупцията и намаляването на административната тежест\", каза Попова и обясни, че страната ни не трябва да бърза да приема промени в Наказателния кодекс заради натиск, които идва ЕС. Попова подчерта, че от БСК са представили своята позиция по законопроекта и там са представени проблеми с конкретни параграфи. \"Работодателите напълно не приемат тези параграфи, те биха позволили магистратски произвол\", обясни тя.В общественото пространство доловихме едно усещане, че тези, които сме против този законопроект, ще носим отговорност. Беше добавено, че ще носим морална отговорност. В правото обаче няма понятие като морал, допълни Попова.От Висшия адвокатски съвет коментираха, че предложените текстове са изградени изцяло на грешна философия и не може механично да се пренасят нормите срещу корупцията в публичния сектор за частния такъв.\"Представете си хипотезата, че забавеното плащане на една заплата може да доведе до там, че работникът не може да се разплати с банката и вредите могат да се мултиплицират. Налице ли са вредните последици, умишлено ли е извършено - разбира се, знаят, че не са платили\", коментира Милен Ралчев от Висшия адвокатски съвет по повод текста.От Върховният касационен съд (ВКС) подчертаха, че нищо не налага приемането на тези текстове и променянето на действащия Наказателен кодекс. Обясниха обаче, че в законопроекта има и добри правни норми, които може все пак да бъдат приети.Според прокуратурата част от текстовете са добри, но някои промени не могат да бъдат одобрени от тях. Въпреки това зам.-главният прокурор Пенка Богданова избра да говори повече за \"достойнствата на текстовете\", отколкото за пропуските в него.\"Този проект не касае само предложения за промени на норми в частния сектор. Той предлага да се види възможността от изменения в ключови части от НК - престъпленията по служба, подкупите. Положително се отнасяме и към идеята за изравняване на санкциите за активен и пасивен подкуп\", каза Богданова и подчерта, че все пак трябва внимателно да се премислят промените, отнасящи се за корупцията в частния сектор.", "date": "2018.03.28", "title": "Въпреки критиките: Няма да изтеглят спорните промени в Наказателния кодекс"}
{"url": "https://offnews.bg/futbol/berbatov-s-parvi-stapki-v-treniorstvoto-677628.html", "text": "Бившият национал Димитър Бербатов ще направи първи стъпки към треньорска кариера. Новината съобщи лично българинът в официалния си профил в социалната мрежа Инстаграм.Бившият играч на Манчестър Юнайтед първоначално ще води занимания на млади таланти към проекта \"Football Escapes\" в Дубай.Бербо ще дава насоки на бъдещи футболни звезди в елитния курорт JA Jebel Ali Golf Resort на Великден.\"Football Escapes\" се занимава с организацията на футболни уроци за деца на различни места по света, като си партнира с най-добрите хотели и курорти.Тренировките се водят само от бивши футболисти с големи успехи. Занимания с талантите са провеждали Рио Фърдинанд, Боби Замора, Теди Шерингам, Ейдур Гудьонсен, Емил Хески и Дани Мърфи.", "date": "2018.03.28", "title": "Бербатов с първи стъпки в треньорството"}
{"url": "https://offnews.bg/drugi/reditca-balgarski-izvestni-lichnosti-shte-uchastvat-v-kauzata-wings-fo-677629.html", "text": "За втора поредна година български атлети, популярни личности и вдъхновители ще подкрепят каузата на фондация Wings for Life за откриване на лек срещу гръбначните увреждания.Актьорите Деян Донков, Юлиян Вергов, Владимир Карамазов, Антоний Аргиров, Невена Бузукова, Стефан А. Щерев и Снежана Макавеева, бегачите Краси Георгиев, Шабан Мустафа и Антония Григорова, парапланеристът Веселин Овчаров, колоездачът Йордан Анчев, автомобилният състезател Павел Лефтеров, параолимпиецът Георги Киряков заявиха своята подкрепа към десетките хиляди по света, за които откриването на лек е жизненоважно.Лицата на Wings for Life в България ще подкрепят каузата, като се присъединят към организирания Wings for Life App Run в Борисовата градина в София или към някое от останалите бягания в други градове на страната, или ако бягат самостоятелно, където и да се намират.Хора по света ежегодно биват приковавани към инвалидни колички, вследствие на различни инциденти. В момента обаче, в множество страни по света, учени и медицински специалисти участват в повече от 80 изследователски проекта, чиято цел е да открият как уврежданията на гръбначния стълб да станат напълно лечими.Всички бегачи, ще бъдат засичани от приложението Wings for Life World Run App на мястото, на което се намират в деня на световното бягане. Повечето от тях вече имат натрупан опит в събитието, защото го подкрепиха още миналата година, а едни от най-отдадените на каузата спортисти са Шабан Мусафа и Весо Овчаров, които ще се включат в световното бягане за трети пореден път.Всички ние ще можем да бягаме за тези, които не могат както на местата с организирани бягания, така и където и да се намираме на 6 май. Световното бягане започва точно в 14 часа българско време. За да подкрепим каузата на фондация WIngs for Life е необходимо да свалим мобилното приложение, налично за android и iOS и да дарим минималната сума от 8.00 евро или долара.", "date": "2018.03.28", "title": "Редица български известни личности ще участват в каузата Wings for Life World Run"}
{"url": "https://offnews.bg/ikonomika/nad-30-000-mladezhi-sa-zapochnali-rabota-po-proekti-v-ramkite-na-initc-677626.html", "text": "Над 30 000 младежи до 29 години са започнали работа по проекти в рамките на Инициативата за младежка заетост. Това са част основните резултати от изпълнението на оперативна програма „Развитие на човешките ресурси“ (ОП РЧР) за 2017 г., съобщиха от Министерството на труда и социалната политика.Над 100 000 души са участвали в проекти, финансирани по оперативната програма през миналата година. Съотношението между хората, включени в мерки за превенция на бедността и социалното изключване и безработните и неактивни лица, участвали в схеми за интеграция на пазара на труда, е почти равно.От данните за изпълнението на оперативната програма се вижда, че към март на 2018 г. размерът на програмираните средства са почти 1,8 млрд. лв. или над 86% от нейния бюджет. Стойността на стартиралите процедури е 1,5 млрд. лв. Към 23 март 2018 г. са подписани 2002 договора на обща стойност над 1,3 млрд. лв. Размерът на извършените плащания е близо 550 млн. лв., което е почти 26% от бюджета на ОП РЧР за периода 2014-2020 г.Данните сочат още, че повече от половината от хората, включени в различните мерки, живеят в слабо населени райони. Това показва, че оперативната програма има равномерен обхват и достига до малките градове и села, където хората най-трудно намират работа, а рискът от социално изключване е най-голям.Изпълнението на проектите показва, че голям дял от хората, участвали в мерки за заетост, финансирани по ОП РЧР, продължават да работят и след края на субсидирания период. Част от тях остават при същия работодател, а други са наети от други фирми.", "date": "2018.03.28", "title": "Над 30 000 младежи са започнали работа по проекти в рамките на Инициативата за младежка заетост"}
{"url": "https://offnews.bg/obshtestvo/27-godishen-balgarin-bujstva-po-vreme-na-polet-do-birmingam-iskal-da-677627.html", "text": "27-годишен българин, пътуващ с авиокомпанията Блу Еър по маршрута Бирмингам-Букурещ, е бил обездвижен от екипажа на самолета заради неадекватно поведение, съобщава информационният сайт Зиаре.Българинът станал от мястото си по време на полета и се насочил към пилотската кабина, като се опитал на влезе със сила и след това попитал стюардесата за кода за достъп.След като не получил отговор, мъжът се ядосал и започнал да се държи агресивно, в резултат на което екипажът бил принуден да го обездвижи до края на полета, където бил предаден на властите.Авиокомпанията уточнява, че инцидентът не е довел до създаване на паника на борда на самолета и той е кацнал по план на международното летище \"Хенри Коанда\" в Букурещ.", "date": "2018.03.28", "title": "27-годишен българин буйства по време на полет до Бирмингам, искал да влезе при пилотите"}
{"url": "https://offnews.bg/zvezdi/shon-pen-ne-izdarzha-i-zapali-tcigara-v-efir-677615.html", "text": "Шон Пен запали цигара по време на гостуването си в „Късното шоу със Стивън Колбер“ по CBS и си спечели сериозна критика от страна на зрителите.Актьорът беше поканен да говори за новия си роман „Bob Honey Who Just Do Stuff: A Novel“.Пен обясни странното си поведение с лекарства за безсъние, които приемал след тежък ден.Значи все още си под въздействието на сънотворните? - попита Колбер.Малко - искрено отговори актьорът.Преди известно време телевизията забрани рекламите на цигари, а от години пушенето на закрито е забранено в повечето ресторанти и обществени сгради в САЩ.", "date": "2018.03.28", "title": "Шон Пен не издържа и запали цигара в ефир"}
{"url": "https://offnews.bg/futbol/obideni-kipartci-rezhat-petev-iskat-si-567-000-evro-677632.html", "text": "Тежки облаци са надвиснали над главата на българския треньор Ивайло Петев, който беше уволнен от кипърския Омония Никозия за уронване на престижа на клуба.Пред родна медия популярният с прозвището Кмета на Баховица треньор сподели съмнения, че част от футболистите му играят симулативно и от думите му беше произведена сензацията, че Омония участва в черно тото.От клуба реагираха светкавично и изгониха треньора и го заплашват със съд. Според медиите в Кипър Петев е търсил начин да го избегне и е бил готов да сключи извънсъдебно споразумение, но ръководството на кипърците категорично е отказало. Това съобщава изданието Sport-FM, позовавайки се на адвокатите на родния специалист.\"Все още не е имало официален контакт между г-н Петев и Омония и затова той не иска да коментира темата. Всичко ще се реши в съда. Все пак съм оторизиран от него да кажа, че ако от клуба пожелаят, ние сме готови да преговаряме за извънсъдебно споразумение\", споделя адвокатът на Петев Панос Пафитис пред местно издание.Българският адвокат на Петев също е бил потърсен от въпросното издание, като той е отговорил, че от Омония категорично не искали да се споразумеят с доскорошния си треньор извън съда и изходът на битката е оставен изцяло в ръцете на правосъдната система в Кипър.Шефовете на \"детелините\" съдят Петев за 576 хиляди евро. Сумата е внушителна дори за бившия национален селекционер.", "date": "2018.03.28", "title": "Обидени кипърци режат Петев, искат си 567 000 евро"}
{"url": "https://offnews.bg/obshtestvo/sobstvenikat-na-bedstvashtite-kone-ako-az-sam-vinoven-za-vsichko-ub-677631.html", "text": "Петър Пищалов - собственикът на бедстващите коне в Осоговската планина, е бил разпитан от разследващите полицаи в ОДМВР в Кюстендил.Според него виновни в ситуацията са хора, които са намерили преди повече от един месец конете му и не са му дали сигнал, а са ги свалили 2 км по-ниско в планината, където няма храна.Пред журналисти собственикът на животните се възмути, че някои са се възползвали и са си направили реклама със смъртта на животните. \"Ако аз съм виновен за всичко и съм препъни камъка на земеделието в България - убийте ме\", каза Петър Пищалов, цитиран от БТА.Той коментира, че неговите коне действително са били незаконно в Осоговската планина и това е причината той да не подаде сигнал към институциите, когато са изчезнали преди месец и половина.В момента в планината има 26 живи коне. Не знам обаче, къде са другите от всичките ми около 70 коня, каза още Пищалов.Във връзка с подадения сигнал за конете, бедстващи в Осоговската планина, по заповед на д-р Дамян Илиев, изпълнителен директор на БАБХ, комисия от експерти от Централното управление на агенцията извършва щателна документална и физическа проверка на обстоятелствата, довели до свободното придвижване на животните до местността Бек бунар под връх Руен. Това съобщиха от пресцентъра на БАБХ.Конете се намират на открито, при неблагоприятни атмосферни условия и в тежко физическо състояние, довело до смъртта на някои от тях. Чрез сканиране на индивидуалната маркировка са установени собствениците на еднокопитните. Комисията проверява състоянието на животновъдните обекти, от които произхождат конете, тяхното съответствие с нормативните изисквания и степента на официален контрол, който е упражняван в тези обекти от Областната дирекция по безопасност на храните-Кюстендил.С оглед да се изключи разпространението на невярна и манипулираща информация, обществеността ще бъде уведомена своевременно за всички констатации от извършената проверка, се казва в прессъобщение от Агенцията.При установени неправомерни действия или бездействие от страна на служители на Агенцията и нейното териториално поделение в град Кюстендил, те ще бъдат отстранени от работа до приключване на образуваното дисциплинарно производство, казаха още от БАБХ.", "date": "2018.03.28", "title": "Собственикът на бедстващите коне: Ако аз съм виновен за всичко - убийте ме"}
{"url": "https://offnews.bg/obshtestvo/balgarska-tcarkva-shte-otvori-vrati-v-haga-677635.html", "text": "България е закупила православен храм в Хага. Това става ясно от прессъобщение на Светия синод.Закупеният храм \"Св. Архангели Михаил и Гавриил\" ще мине през сериозен ремонт, а култовата сграда да бъде устроена според изискванията на православния канон. От 2000 г. до сега храмът се е използвал от българската църковна община, но бидейки чужда собственост само е бил пригоден за богослужения. След предстоящият ремонт обаче ще отговаря на всички канонични изисквания.Според статистиката за 2014 г. в Холандия е имало 6000 деца с български произход на възраст 6-18 години, регистрирани в училище, което предполага около 20 000 официално регистрирани българи. За 2018 г. тази цифра нараства на 30 000, но това не е реалната цифра, тъй като голяма част от българите пребивават без адресна регистрация. Известно е обаче, че темпото, с което нараства българската имиграция в Кралството е около 2500 души годишно. Според неофициални данни, базиращи се на полицейски данни, в Кралство Нидерландия, под една или друга форма, годишно пребивават над 500 000 души, притежаващи български паспорти.Най-голяма е концентрацията в региона около Хага-Ротердам. 30 процента от учащите се в Хагския Университет са българи. Това определя един значителен сегмент сред младите хора, които са предимно от български произход и са православни християни.", "date": "2018.03.28", "title": "Българска църква ще отвори врати в Хага"}
{"url": "https://offnews.bg/offtopic/sdvr-tarsi-prestapnik-vav-fejsbuk-toj-pishe-komentari-pod-posta-za-iz-677636.html", "text": "Днес столичната полиция пусна снимките на няколко престъпници, които се укриват от закона, с цел да бъде получена повече информация за тях и да бъдат открити по-бързо. Един от тях е 37-годишният Красимир Тончев, който изглежда никак не се притеснява от факта, че е издирван от полицията, и започна да пише коментари под поста за собственото си издирване. Това предизвика вълна от коментари в социалните мрежи, а Тончев дори остави телефон за връзка в един от коментарите под снимката си, разпространена в страницата във Фейсбук на СДВР.\"Телефонът ми е 00359884 ******, аз няма от какво да се притеснявам\", пише той. В друг свой коментар пък го обърна на откровение. Явно Тончев има нелек опит с жените и връзките:„Татяна Кирилова съсипа живота ми от таксита, кафета, ресторанти. Тя успя да ме занули, единственото хубаво нещо от нея ми останаха двете ми деца. А сега, откакто се махна от живота, ми успях да си стъпя на краката отново“, пише престъпникът.След това последваха още няколко включвания от негова страна, а потребителите на социалната мрежа откровено се забавляваха със случилото се.", "date": "2018.03.28", "title": "СДВР търси престъпник във Фейсбук, той пише коментари под поста за издирването си"}
{"url": "https://offnews.bg/obshtestvo/naj-dobroto-it-uchilishte-v-balgaria-shte-bade-zapazeno-677634.html", "text": "Най-доброто ИТ училище в България - Технологично училище \"Електронни системи\" (ТУЕС) към Техническия университет в София, ще бъде запазено при сегашния си модел на работа.Днес следобед министърът на образованието Красимир Вълчев и представители на Обществения съвет на ТУЕС, Асоциацията на възпитаниците му, БАИТ и други организации в ИТ сектора се срещнаха и договориха стъпките до нормативното уреждане на статута и модела му с ключовото посредничество на омбудсмана Мая Манолова. След продължилата повече от два часа среща Вълчев даде извънреден брифинг, а Светослав Сотиров от Обществения съвет на ТУЕС разказа пред OFFNews подробности за разговора.Първата уговорка е министърът да издаде писмено становище за търпимост към ТУЕС. С други думи, сегашният му модел на работа да бъде запазен до приемането на необходимите законови промени.Моделът предвижда: директорът и учителите да бъдат назначавани от ректора на ТУ-София; в училището да могат да преподават университетски преподаватели и ИТ специалисти от бранша; учебната програма да се изготвя в ресорния факултет на ТУ и да се обновява своевременно; да се запазят задължителните специализации на единадесетокласниците в ИТ фирми у нас; завършването на става със защита на дипломна работа пред академична комисия; учениците да могат да ползват свободно всички спортни бази, лаборатории и зали на ТУ-София.Втората уговорка е Красимир Вълчев да издаде заповед за сформиране на работна група с представители на всички засегнати страни, която да подготви необходимите предложения за промени в закони. Според Сотиров става въпрос за най-малко два закона - Закона за висшето образование и Закона за предучилищното и училищното образование.Разбирателството бе постигнато с огромната помощ на Мая Манолова, подчерта Сотиров.Вчера, по време на среща с родители и възпитаници на ТУЕС, тя се обадила на министър Вълчев и поискала провеждането на среща между спорещите страни. Днес присъствала на нея.В един момент \"тестостеронът беше много висок, но тя успя да балансира\", сподели Сотиров и допълни, че ключово значение е имало становището, което е дала - че ТУЕС не може да бъде преобразувано от експериментално училище към ТУ в държавна неспециализирана професионална гимназия, подчинена на Регионалното управление на образованието към МОН, че то не попада в сегашните рамки на закона.След изясняването на казуса, последвано от взаимни извинения, представителите на двете страни си стиснали ръцете.Ето какво каза министър Вълчев:\"Ще обсъдим въпроса за отговорност към ректорите, за регламентираме правоотношенията с ректора, но това ще стои в контекста на въпроса на самите ректори\", каза министърът.ТУЕС е едно от най-добрите български училища и трябва да създадем предпоставки, с които да подпомогнем неговото развитие, увери Красимир Вълчев.", "date": "2018.03.28", "title": "Най-доброто ИТ училище в България ще бъде запазено"}
{"url": "https://offnews.bg/sviat/velikobritania-e-spodelila-bezpretcedentno-kolichestvo-razuznavatelni-677641.html", "text": "Великобритания е споделила със съюзниците си \"безпрецедентно количество разузнавателни данни\" във връзка с атаката с нервнопаралитичен агент срещу Сергей Скрипал и дъщеря му Юлия в Солсбъри, съобщава в. \"Файненшъл таймс\". Изданието се позовава на висш британски представител.Споделянето на данните е било част от международната кампания на Великобритания да си осигури най-голямата дипломатическа офанзива срещу Русия от края на Студената война.Редица страни, както и НАТО обявиха, че гонят руски дипломати заради аферата със Скрипал. Така общият брой на засегнатите руски представители достигна над 150 души.Степента на споделените разузнавателни данни от Великобритания с нейните съюзници варира от страна на страна.Съгласно споразумение със САЩ, Канада, Австралия и Нова Зеландия, наречено \"Пет очи\", Обединеното Кралство споделя водещи оценки на главните си разузнавателни агенции, както и съществени данни. Великобритания споделя по-малко информация с някои страни членки на ЕС.", "date": "2018.03.28", "title": "Великобритания е споделила 'безпрецедентно количество разузнавателни данни', твърди Файненшъл таймс"}
{"url": "https://offnews.bg/politika/gamishev-borisov-ne-mi-e-zvanial-sam-reshih-da-podam-ostavka-677604.html", "text": "\"Сам взех решение да подам оставката си. Говорих с Цветан Цветанов и го убедих, че е по-добре така\".Това каза Димитър Гамишев, който днес депозира оставката си като депутат от групата на ГЕРБ.На въпрос дали премиерът Бойко Борисов му се е обадил лично преди да вземе решението за оставката, Гамишев отговори, че никой не му е звънял.Той коментира и информацията, че е извършвал данъчни злоупотреби и е продал фирмата си на малоимотно лице. \"Когато беше прехвърлена, фирмата ми нямаше задължения. Нямаше никакви задължения, можете да видите от справката. Имаше купувач - човек, който се е интересувал от фирмата и я е купил. Този човек нито е циганин, нито е малоимотен. По каква причина е купил и други фирми мен не ме интересува\", коментира Гамишев.По думите му това е станало преди 2 години и въпросът е защо тази тема се повдига сега. \"Това се говореше и по времето, когато бях кандидат за народен представител. Ако аз съм направил нещо като народен представител и съм злоупотребил свлияние - добре. Друго е гражданинът Гамишев и има институции, които могат да го следят. Нека всичко попроверката на НАП да мине, да излезе наяве какво се е случило\", обясни той и добави, че още при продажбата се е допитал до адвокати и консултанти.Гамишев подчерта, че засега остава лидер на а общинската организация на ГЕРБ в Гоце Делчев. По-рано днес обаче зам.-председателят на партията Цветан Цветанов обясни, че в момента текат отчетно-изборни събрания и ръководството на партията няма да подкрепи Гамишев за преизбране. ", "date": "2018.03.28", "title": "Гамишев: Борисов не ми е звънял, сам реших да подам оставка"}
{"url": "https://offnews.bg/obshtestvo/kmetat-na-mladost-dade-na-prokuror-investitori-usamnila-se-v-podpisi-677622.html", "text": "Кметът на Младост Десислава Иванчева внесе сигнал до Софийска районна прокуратура и до началника на 7 РПУ – СДВР при сериозни съмнения за фалшификация на документи от инвеститор, съобщиха от районната община. Повод за сигнала са \"явни белези на манипулация\", обясняват от кметството. След постъпила в Район „Младост“ преписка за одобряване на инвестиционни проекти и издаване на разрешение за строеж на 7-етажна сграда със смесена общественообслужваща функция на ъгъла между ул. „Свето Преображение“ и ул. „Д-р Атанас Москов“, Район „Младост“ дава указания за внасяне на допълнителни документи. Тези документи са внесени на 16 март. Налице е явно несъответствие и липса на прилика в подписите в допълнително представените документи. Те са положени в един документ по един начин и по съвсем различен начин в друг документ. Изглеждат като че са поставени от един и същ човек, без разлика в цвета на мастилото на химикалката. Ръководството на Район „Младост“ има сериозни съмнения, че представените документи са неистински и положените в тях подписи не са на посочените за автори лица, се казва в съобщението. Освен различните подписи, в графичната част от проектната документация са извършени и множество подлепвания по страниците и скриване на част от текста. Такова подлепване се вижда в документа, озаглавен „ПРОЕКТ“ върху наименованието на обекта и имената на съгласувалите проектанти, допълват от Младост. Кметът Иванчева иска пълна проверка по случая от МВР и прокуратурата. А случаят има дълга предистория. Макар в официалното съобщение от община Младост да не се съобщава за кой инвеститор става дума, OFFNews установи, че на разследващите органи са дадени Димитър Логофетов и Христо Джампалски. Имената на двамата нашумяха след техни оплаквания от действията на Иванчева, която не им издава разрешение за строеж, заедно с други инвеститори. Една от тях - Изабела Сярова дори обяви гладна стачка срещу системен тормоз от страна на Иванчева. Кметът на столичния район \"Младост\" Десислава Иванчева трябва да преразгледа решенията си да спре строежите до блок 64 и блок 70, препоръча комисията по градоустройство и архитектура на \"Московска\" 33 още през февруари миналата година. Строежът до бл. 64 е законен, а заповедта за блокирането до блок 70 е нищожна и е обжалвана от инвеститорите в съда. В заповедта има много грешки, в това число и юридически, обяви на заседанието главният архитект Здравко Здравков по повод жалбите на Сярова, Логофетов, Джампалски и фирма  „БУЛИНВ“ ЕООД. Арх. Здравков обяви, че заповедта на районния кмет няма да издържи в съда и Столичната община ще трябва да изплаща обезщетение. ", "date": "2018.03.28", "title": "Кметът на Младост даде на прокурор инвеститори, усъмнила се в подписи"}
{"url": "https://offnews.bg/offtopic/zagadka-koj-e-verniat-otgovor-677598.html", "text": "Тази задача се радва на огромна популярност в социалните мрежи.В редакцията на OFFNews намерихме верния отговор, но не съвсем лесно. Подсказката е, че в случая е необходима както логика, така и наблюдателност.Успех!", "date": "2018.03.28", "title": "Загадка: Кой е верният отговор?"}
{"url": "https://offnews.bg/politika/bsp-iskat-borisov-da-obiasni-pred-parlamenta-zashto-e-viknal-poslanika-677586.html", "text": "БСП иска премиерът да обясни в Народното събрание защо е привикал българския посланик в Москва за консултации в София. \"С оглед на динамичната ситуация, това трябва да стане днес или най-късно утре. Готови сме да го изслушаме и на закрито заседание, ако смята, че има информация, която го изисква\", каза бившият външен министър и настоящ депутат от БСП Кристиан Вигенин. Той заяви, че социалистите са притеснени от развиващата се дипломатическа криза, \"която наподобява периода на Студената война\".\"Не сме удовлетворени от непоследователната позиция на българското правителство, защото от последните дни станахме свидетели на разнопосочни изявления и действия“, каза още Вигенин и изрази мнение, че това създава рискове за страната.\"Премиерът полага максимални усилия да могат да се изяснят всички възможни факти и тогава правителството да вземе съответното решение. България трябва да бъде солидарна с евроатлантическите държави, защото това е гаранция за нашия просперитет и успех като защита на националния суверенитет\", коментира в кулоарите на Народното събрание председателят на парламентарната група на ГЕРБ Цветан Цветанов.Съпредседателят на Обединените патриоти Волен Сидеров обяви, че е обсъдил в телефонен разговор с премиера Бойко Борисов позицията на страната ни по случая \"Скрипал\". Той похвали премиера за балансираната позиция и за това, че страната ни не отзовава депутати и не експулсира посланици. \"Много е важно разни хора от неговия екип да не нарушават премерената му политика\", коментира Сидеров и след това призна, че говори за външния министър Екатерина Захариева. \"Случаят \"Скрипал\" щеше да бъде забравен досега, ако в Русия не беше тази много смазваща победа на Путин. Случаят беше създаден, за да дискредитира Путин за изборите - това не се случи\", добави той.Сидеров каза още, че иска да се събере коалиционния съвет на управляващата коалиция, където да бъде изяснена единната позиция на правителството по случая. Евродепутатът от ГЕРБ Емил Радев пък подчерта, че България е солидарна с Великобритания и извика за консултации своя посланик от Москва, но също така е важно да запазим нормални двустранните отношения с Русия.\"Очакваме нови доказателства, да видим как върви разследването, виждаме, че още има много неясноти, така че, както ЕС, така и България ще действа според новите факти и обстоятелства, които се открият\", коментира Радев.Това не е първият подобен случай във Великобритания, каза още евродепутатът.\"Естествено, че Европа показа солидарност с Великобритания, всяка държава-членка реши по какъв начин да я изрази, някои отзоваха дипломати, други експулсираха посланици, такива посегателства са удар срещу върховенството на закона\", добави Радев.", "date": "2018.03.28", "title": "БСП искат Борисов да обясни пред парламента защо е викнал посланика ни в Москва"}
{"url": "https://offnews.bg/kultura/vizhte-koj-pecheli-bileti-za-naj-goliamoto-stendap-komedi-shou-u-nas-677624.html", "text": "Днес приключи играта на ОFFNews и, в която подаряваме на нашите читатели два билета за най-голямото стендъп комеди шоу в зала 1 на НДК на 1 април. Тогава най-добрите български комедианти ще изпълнят залата за шоу, което ще продължи над два часа. Освен билетите за 1 април има и две поощрителни награди - по два пропуска за най-забавните клубове - The Comedy Club Sofia и The Comedian.Преди да стъпят на култовата сцена в Двореца на културата, комедиантите не The Comedy Club Sofia и The Comedian ще обиколят страната. Това ще е първото по рода си комеди турне, а за да участват в играта, читателите ни трябваше да отговорят правилно на въпроса: Правилният отговор е: Велико Търново, Варна, Стара Загора и Пловдив.1. Два билета за шоуто в НДК печели потребител Katya Valcheva2. Два пропуска за The Comedy Club Sofia печели потребител Maksim Dimitrov3. Два пропуска за The Comedian печели потребител Maxim ZhelyazkovВажно: Печелившите ще получат имейл с инструкции как да получат наградите си на адреса на електронната поща, с която са се регистрирали на сайта ни. ", "date": "2018.03.28", "title": "Вижте кой печели билети за най-голямото стендъп комеди шоу у нас"}
{"url": "https://offnews.bg/politika/prezidentat-na-sreshtata-s-erdogan-borisov-izlozhi-pozitciata-na-turt-677638.html", "text": "\"От срещата във Варна чухме как турският президент отстоява позициите на Турция, от българския премиер чухме как излага позицията на Турция\", заяви държавния глава Румен Радев относно срещата във Варна между ЕС и Турция по време на брифинг.Според него европейските лидери не са оказали на страната ни нужната солидарност относно намесата на Турция в последните парламентарни избори: „За съжаление от европейските лидери не чухме солидарност за намесата на Турция в българските избори. Това не е моето разбиране за солидарност“.Радев направи коментар и относно случая \"Скрипал\".Според него позицията на страната е \"балансирана\". Той допълни, че решението да бъде привикан посланикът ни в Москва не е съгласувано с него.„Решението за извикването за консултаци на нашия посланик е в правомощията на правителството. То трябва да мотивира своите действия. Тази стъпка не е съгласувана с мен“, каза Радев.Според него европейската солидарност не трябва да бъде сляпа.„Солидарността е важен принцип, но тя не трябва да бъде сляпа. За такъв сериозен случай са необходими сериозни доказателства. Солидарността не трябва да бъде и едностранна\", каза президентът. Държавният глава посочи също така, че солидарността не може да бъде едностранна и припомни, че на заседанията на Европейския съвет преди година е поискал от всички лидери на ЕС да бъдат солидарни с България по повод намесата на Турция в изборния процес у нас. „Такава солидарност и до ден днешен я чакамe. За съжаление не я чухме и на пресконференцията във Варна, където бяха посочени и гръцките, и турските проблеми, но не и българските. Не това е разбирането ми за европейска солидарност“, подчерта президентът.", "date": "2018.03.28", "title": "Президентът: На срещата с Ердоган Борисов изложи позицията на Турция"}
{"url": "https://offnews.bg/zdrave/d-r-emanuil-najdenov-polititcite-izpolzvat-zdraveopazvaneto-kato-buha-677599.html", "text": "Медицината отново стана инструмент за политика. Започнаха политическите партии като с едни бухалки да се бият с медицината, с проблемите в здравеопазването.Това заяви неврохирургът д-р Емануил Найденов пред bTV. \"Когато бяха изборите за 43-то Народно събрание, имаше такава нагласа. Тогава ние с нашата гражданска инициатива „Млади лекари за ново здравеопазване\" обиколихме всичките партии, които са кандидати за влизане и всички се съгласиха с това и факт, че когато ние поискахме – се случи промяната в Наредбата за специализациите. Оттам нататък всичко спря и всеки започна да дърпа към себе си\", допълни той.Д-р Найденов подчерта, че Българският лекарски съюз трябва да има водеща роля в решаването на проблемите в здравеопазването, а не да е пасивна фигура, каквато е сега.Според него Лекарският съюз трябва да е и лицето на лекарите пред обществото.Д-р Найденов коментира, че го няма обединението сред лекарите, което също е проблем за системата като цяло.\"Когато се формираха клиничните пътеки по специалности, беше позволено определени лобита да наложат своите цени. Не казвам, че тези цени са високи, те са нормални най-вероятно на фона на световното здравеопазване, но други специалности беше позволено да страдат, защото нямат лобита. Ние в момента берем продуктите на това, което се случи тогава\", каза той.По думите му самите лекари дават разнопосочни сигнали на обществото, вместо да му обяснят какви са проблемите от тяхна гледна точка.За необходимостта от промяна на съществуващата система на здравеопазването се обяви и бившият главен секретар на БЛС д-р Димитър Ленков. Крайно време е политиците заедно с професионалистите да седнем на една маса и да изработим една стратегия, защото тази в момента не е добра, както за нас, които работим вътре в системата, така и за българските пациенти, заяви той. Д-р Ленков коментира данни, според които 49% от финансирането на здравеопазването идва от доплащането от страна на пациентите. Той подчерта, че в Здравната каса и в здравеопазването като цяло цари хаос, но никое правителство не иска да говори за тези проблеми. ", "date": "2018.03.28", "title": "Д-р Емануил Найденов: Политиците използват здравеопазването като бухалка"}
{"url": "https://offnews.bg/nashite-avtori/kalin-terzijski-patos-677602.html", "text": "Срамувам се да говоря с патос.Защо е така? Защото... в наше време има хиляда причини да приемаме за неуместно и срамно да се говори с патос.Прав съм, пък и не съм прав. За много неща тук и сега е позволено да се говори с патос.В рекламата патосът е задължителен. В политиката – понякога също. Поне присъства. Макар че често се смята за лош вкус и демагогия. Има си въпроси, по които малко патос никак не се приема зле. Патриотичните теми. Победите на българското оръжие. Боже милостиви! Победите на Гришо и на Кобрата, също така.А иначе – да говориш с патос за култура, за изкуство, за образование, за човешки взаимоотношения, за живота, за ежедневието, за собствените си преживявания... не, не е прието.Турското робство ли ни е виновно? Смешно би било вечно да го обвиняваме за всичко. Комунизмът ли ни е виновен? Смешно би било да го обвиняваме вечно и за всичко. Но ние все пак именно заради тях не умеем да говорим с патос за живота си. Да говорим с вълнение, което заразява, с въодушевление, което убеждава. Защото веднага ще ни кажат: Я па тоя! Тоя нещо си е повервАл. Абе, я не се превъзнасяй толкова!Споменах тия две наши любими робства, които използваме с удоволствие винаги за оправдаване на всичко, за да намекна, че те са може би причината за нашия срам от патоса. Поробеният няма право на високи чувства. С патос могат да говорят само хора, които са господари. Поне на себе си. Патосът по време на тоталитаризма беше инструмент на „горния език”, на напомпания, превзет, отвратителен пропаганден език. „Долният език” – езикът на народа, на хората извън официалното – се пазеше като дявол от тамян от патоса. Усмивката на комунистическия човек беше крива, придружена с пренебрежително и пълно с досада изпуфтяване. „Другарят Живков изнесе реч пред делегатите на 13-ия конгрес на партията.” Пфу.Аз все пак се чувствам длъжен да реабилитирам патоса.Има места, където той трябва да присъства. И да усилва чувството ни за живот. Чувството е душевно събитие в средните регистри. Патосът е в най-горните. Силно, довеждащо до вегетативна буря чувство. Чувство, водещо към действие.Патосът повежда хората към барикадите. Сега няма барикади. И той ги повежда към щандовете в моловете. И понякога – към избирателните урни. Не към барикадите, не и към подвизите на полето и в завода (смешно звучи, нали?!)... а към скромни и всъщност - дълбоко нескромни консуматорски подвизи.Защото, както казах, сега патосът присъства само в рекламата и в политиката.Но нека кажа защо се разбъбрих за патоса. Защото гледах едни снимки.Случайно, както винаги, бъркайки из плитките (опитайте и ще видите – действително плитките!) недра на Гугъл. Снимки със заглавие:И отдолу:И аз изпитах (дявол да го вземе, срамно ли е?) вълнение!Първата снимчица беше на дечица от Съчуан. Те се катереха по отвесна дървена стълба. Висяща на една огромна скална стена. Сред храсталаците, израсли направо от камъка. Отвесната стена беше, съдейки по това, което се виждаше на снимката, висока около сто метра. Сто метра отвесна скала. И стълба. Дървени пръчки, съединени с някакви други дървени пръчки, въжета, всичко като за стълба. Наподобяваща стълбите, които въстаналите роби на Спартак направили от сплетени лози, за да се измъкнат от обсадата на Клавдий Галбер. Китайските деца се спускат – едно по едно, в страховита, мравешка върволичка - цели сто метра. А като свършат часовете по математика, китайски (хански) и пеене, те потеглят по същата стълба, по отвесната скала, обратно към дома.После погледах и снимки на дечицата от друго село, пак в Съчуан (който ние, скромните лакомници от Европа, знаем само с лютата му кухня). Те пък отиваха на училище по пътека, която беше широка на места два метра, но пък на други места – петдесет сантиметра. А от ръба и, на който нямаше и помен от парапет, че дори и от някакво символично ограничение – от ръба и се ширваше една направо чудовищна пропаст. Такава, че ако паднеш в нея и орлите, и лешоядите няма да си правят труда да те вадят парче по парче отдолу. Сигурно половин километър пропаст. И дечицата на снимката щъпуркат – към родното китайско училище – с гръбчета залепени за каменната стена, ограничаваща пътеката от противоположната на пропастта страна. Ходене стотици метри между две стени. Едната – нагоре. Другата – надолу. Всяка стъпка – огромен риск за живота. Цената: Образованието!После погледах и снимки от Индонезия, на които деца минаваха по мост от едно въже и висящо по него прогнили дъсчици, над бърза и мътна река, широка колкото футболно игрище (а дали имат футболно игрище в училището, замислих се), която ако те повлече, ще намерят тялото ти на десет километра, ако въобще някой се захване да го търси.Мнозина ще изпуфтят по български, по робско-тоталитарному, нали така? Пфу, тоя какви демагогски прийоми използва, защо иска да ни разчувства, аман от демагози, аман от назидателни нравоучители! – така ще изпуфти всеки съвременник, свикнал да реагира на всеки патос с подозрение, което казва \"Лъжат те!\"Я да попитам: Ние, като дойде някой празник, както сега примерно – Цветница, Великден, не ставаме ли изведнъж ревностни християни? Или поне ревностни в яденето на козунаци, паленето на свещи и говоренето на високопарни глупости християни?Та като сме едни ми ти такива християни - за по празниците и за дните, в които си обличаме парадните дрехи и труфила от хаш и ем – да си припомним какво казва Киркегор за назиданието. Ще си припомним, ама друг път... колцина ще си припомним?! Завършилите философия и случайно четящите 2% от българите ще си припомнят, но както и да е. Та Киркегор казва: За християнското всичко, именно всичко, бива да служи за назидание!А в назиданието патосът е задължителен.И сега, за да не стоят голо и ненужно тия примери - защото сегашният човек-консуматор е свикнал да му дават всичко наготово, пък даже и изводите и асоциациите и смисъла в едно четиво, сега ще кажа и така:Докато дечицата в Китай и Индонезия отиват на училище по дървени стълби и по пътеки над пропасти – дечицата на България не отиват на училище дори и с осигурените микробуси, с осигурените здравословни закуски, с всичките му там угодии.На една среща по циганските въпроси, на която, съвсем така, на шега - на майтап, беше и премиерът Борисов, чух една история от моя умен приятел Харалан Александров. Той разказваше за ромските семейства, които се оправдавали защо децата им не ходят на училище. Как се оправдавали? Ето как: Ами те наште деца много късно си легат, разбийш ли, гледат телевизия до късно, щото седат с нас до късно, а сутринта така сладко спат, че ни е терсене, такова, мъчно ни е да ги будиме...Сега да не излезе, че цялата статия има като резултат само малко расистка пропаганда? Ако някой точно мене заподозре в расизъм, ксенофобски патриотизъм или някаква друга гнусна болест, да си гледа работата. Ще кажа така: Верно, че най-вече циганчетата не ходят на училище. Но и българчетата в България често не ходят на училище или бягат от часове, защото им е скучно.Защо е така?Ами явно, защото не им се налага да ходят до училището по въжени стълби, по клатещи се мостове над пропасти и над реки с крокодили!И въобще не казвам това на шега.Човек прави нещо с истински ентусиазъм, с героично усилие, не ако има някаква елементарна, материална полза от него... Материалната полза, изгодата, е твърде дребно двигателче... А човек прави чудеса от упоритост и ентусиазъм само за това, което го превръща в... чуйте сега!... в герой!Всяко дете, всеки човек иска да бъде не друго, а герой!Герой на своя живот, герой в очите на другите, главен герой в пиесата на живота.Няма никакъв начин да накараш децата чрез блажно, лигаво, рекламаджийско подмамване да заходят на училище с настървение!Който примамва с глупави леснини – той само отблъсква!Който подценява естествения стремеж на всеки млад човек към героизма, към патоса, той не разбира нищо ни от младост, ни от човешки души. Леснината на косумизма (по Норберт Болц) води до скука, отчаяние и апатия.Образованието, братя и сестрици объркани, е нещо, което трябва да бъде представено в Обществото и на Обществото като Подвиг. Най-големият възможен Подвиг.Не като средство за по-лесен и мазен живот, а като героичен подвиг.И така. С патос. Нагоре – по отвесната скала. По изумително стръмната пътека нагоре към светлото.Дано все пак някой ме разбере. Това беше за патоса.", "date": "2018.03.28", "title": "Калин Терзийски: Патос"}
{"url": "https://offnews.bg/sviat/amerikanskiat-poslanik-pozitciata-na-balgaria-za-skripal-pokazva-podk-677630.html", "text": "Отговорът на България по случая \"Скрипал\" изразява подкрепа към британската и европейската позиции, ние сме заедно в тази обединена позиция, заяви пред БГНЕС американският посланик у нас Ерик Рубин. \"Мисля, че обединеният отговор на САЩ, EC и други страни по света е признак за сериозността на тази ситуация. Мисля, че най-важното е да се даде ясен знак, че нашите страни са заедно в подкрепата си за Великобритания. И отговорът тук, в България, също изразява подкрепа. Мисля, че е важно, че всички ние сме обединени заедно в този отговор\", коментира Рубин. Лондон обвини Русия за отравянето на бившия руски шпионин Сергей Скрипал и дъщеря му Юлия. 28-те държави членки на ЕС излязоха с декларация, че са се съгласили, че е много вероятно Русия да бъде отговорна за отравянето им и наредиха изтеглянето на посланика на блока в Москва.НАТО и над 25 държави също взеха решение да изгонят руски дипломати. Редица държави обаче излязоха с позиция, че няма да гонят руски дипломати, защото искат повече доказателства за участието на Русия в нападението.България също не изгони руски дипломати. Премиерът Бойко Борисов разпореди на посланика ни в Москва Бойко Коцев да се прибере в България за консултация с правителството. \"Всяка държава решава как ще отговори в тази ситуация, но отговорът е в обединението\", подчерта американският посланик.Москва многократно отхвърли обвиненията по случая \"Скрипал\", а вчера обвини Вашингтон, че оказва натиск върху съюзниците си да изгонят руски дипломати. Русия обеща и да отговори на изгонването на руски дипломати.", "date": "2018.03.28", "title": "Американският посланик: Позицията на България за Скрипал показва подкрепа за Лондон"}
{"url": "https://offnews.bg/obshtestvo/naselenieto-na-balgaria-shte-namalee-s-20-do-2040-g-677607.html", "text": "Населението на България ще намалее с около 20 - 25% до 2040 г. Това сочи Прогноза за демографското развитие на България за периода 2015 - 2040 г., изготвена от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка.Документът беше приет на днешното заседание на Министерския съвет. Основният извод в проучването е, че се очертават сходни на сегашните тенденции в демографското развитие на страната през следващите няколко десетилетия.Независимо от предвижданото намаление на смъртността, което засяга в различна степен мъжете и жените, структурата на населението по пол ще остане стабилна. Делът на младите хора до 20 г. ще се запази, докато на възрастните над 65 г. ще нарасне значително. Това определя и прогнозирано намаление на броя и дела на населението в активна възраст, сочи документът.Намалението на населението на териториален принцип обхваща почти всички области, без столицата, и се очаква този процес да продължи в течение на целия период.В общоевропейски план България не е единствената страна с прогнозирано намаляващо население, се посочва в проучването.Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението.Прогнозните резултати от различните проекции свидетелстват, че въпреки очакваното подобрение в показателите за смъртност и раждаемост, населението на страната вероятно е достигнало до етапа на т. нар. „инерция на обратния растеж“. Поради действието й, дори периодните нива на фертилност да се увеличат до равнището, необходимо за просто демографско възпроизводство – процес, който не се очаква в близко бъдеще, прогнозите са абсолютният брой на населението да продължи да намалява, сочи докладът.", "date": "2018.03.28", "title": "Населението на България ще намалее с 20% до 2040 г."}
{"url": "https://offnews.bg/politika/borisov-zvanna-na-tcipras-za-sreshtata-s-erdogan-677603.html", "text": "Министър-председателят Бойко Борисов информира премиера на Гърция Алексис Ципрас и президента на Кипър Никос Анастасиадис в телефонни разговори за поставените въпроси по време на лидерската среща ЕС-Турция във Варна, съобщиха от Дондуков 1.На заседанието на Европейския съвет в Брюксел на 22 и 23 март българският премиер пое ангажимент да съдейства откритите теми между Гърция и Кипър, от една страна, и Турция, от друга, да бъдат дискутирани с президента Ердоган. Борисов посочи, че е поставил въпросите за задържаните гръцки войници, за напрежението в Източното Средиземноморие и в Егейско море, както и за Кипърския въпрос в рамките на двустранната си среща с турския президент, а след това те са били обсъдени и по време на работната вечеря с участието на председателите на Европейския съвет и на Европейската комисия Доналд Туск и Жан-Клод Юнкер. Той каза също, че лидерите на ЕС са настояли за положителна развръзка до Великден по случая с двамата гръцки войници, задържани на турска територия. Относно въпросите, касаещи Кипър, турският президент ги е информирал, че ще се търси решение съгласно международното право. В телефонните си разговори от днес Бойко Борисов посочи, че развитието по темата ще продължи да бъде следено с внимание и от България, и от Брюксел. Според българския министър-председател възстановяването на доверието и спокойствието в региона в момента е от критична важност.Премиерът Алексис Ципрас и президентът Никос Анастасиадис изразиха благодарност към Бойко Борисов за това, че тези въпроси са били обсъдени на срещата във Варна.", "date": "2018.03.28", "title": "Борисов звънна на Ципрас за срещата с Ердоган"}
{"url": "https://offnews.bg/politika/kabinetat-dava-na-kontcesia-plazhove-v-albena-sv-konstantin-i-elena-677609.html", "text": "Правителството стартира процедури за предоставяне на концесия на три морски плажа - „Албена“, „Св. Св. Константин и Елена – голям плаж“ и „Приморско – централен“. Концесионерите ще бъдат определени чрез конкурс, организиран от министъра на туризма и проведен от комисия, назначена от премиера.Предлага се срокът на концесиите да е 15 години. Той е съобразен със срока за откупуване на инвестициите и визията за дългосрочно развитие на морския плаж.Размерът на минималното годишно концесионно заплащане на плаж „Албена“ е 919 785 лева без ДДС, на плаж „Св. Св. Константин и Елена – голям плаж“ – 83 428 лева без ДДС, а на плаж „Приморско – централен“ – 41 824 лева без ДДС.Размерите са определени съгласно приетата от Министерския съвет Методика за определяне минималния размер на концесионното плащане за морски плажове.Трите плажа ще трябва да бъдат обезпечени със задължителните дейности по ЗУЧК – водно спасяване, обезпечаване на прилежащата акватория, здравно и медицинско обслужване и санитарно-хигиенно поддържане на морския плаж, и услуги от обществен интерес.", "date": "2018.03.28", "title": "Кабинетът дава на концесия плажове в Албена, Св. Константин и Елена и Приморско"}
{"url": "https://offnews.bg/temida/ubitiat-biznesmen-prebit-i-pusnat-v-bidon-po-rekata-677611.html", "text": "Убийството на софийския бизнесмен Венцеслав Маринов край Нареченски бани е разкрито, убийците са задържани, съобщи на брифинг окръжният прокурор на Пловдив Румен Попов. Извършителите са баща и син - Севделин и Марин Боюклиеви, които са съответно на 47 и 26 години. Вчера трупът на Маринов бе открит във водоем. Жертвата и убийците му са били съдружници в крайпътно заведение и са имали неуредени финансови отношения. На 21 март, откогато го издирват близките му, Маринов посетил заведението и избухнал скандал между него и бащата-убиец. Започнал бой, след който Венцеслав е повален на земята и удрян. След това двамата задържани го издърпали в съседно помещение, където е бил държан, завързан за краката, докато синът нанасял удари с твърд предмет по главата и тялото му. В резултат от ударите мъжът получил черепно-мозъчни травми и травма в тила, от която настъпила смъртта.След това бащата и синът увили главата на жертвата с найлонова торба и привързали тялото със завеса от заведението и отгоре с найлон. Така опаковано тялото е сложено в бидон и изхвърлено в река на около 5 км от Нареченски бани в посока Смолян. Заедно с трупа е открита и камера, заснела боя до падането на Маринов на земята. Срещу двамата задържани е подвигнато обвинение за умишлено убийство. По закон за това престъпление наказанието е от 10 до 20 години затвор, каза прокурор Анна Викова.", "date": "2018.03.28", "title": "Убитият бизнесмен пребит и пуснат в бидон по реката"}
{"url": "https://offnews.bg/zdrave/mz-predlaga-tcentarat-po-narkomanii-da-sabira-taksi-za-administrativni-677623.html", "text": "Здравното министерство предлага Националният център по наркомании да започне да събира такси за административните си услуги. Проектът е за допълнение на Тарифата за таксите, които се събират по Закона за контрол върху наркотичните вещества и прекурсорите. Ако промяната стане факт, организациите, които предлагат услуги на зависими от наркотици, ще трябва вече да заплащат такси, за да получат документите, които са им необходими за извършваната от тях дейност. В момента Центърът по наркомании издава тези документи безплатно. Какво е предложението на МЗ:Предложението е публикувано за обществено обсъждане. В приложената частична оценка на въздействието, изготвена от дирекция \"Промоция и профилактика на болестите и зависимостите\" се казва, че промяната ще доведе до увеличаване на административната тежест и е възможно да намалее мотивацията на организациите, които вече ще трябва да заплащат такси за административните услуги на Центъра по наркомании. В същото време в оценката на въздействието се казва, че заплащането на такси от страна на организациите ще доведе до това те да са по-ангажирани и мотивирани да подобрят качеството на услугите си. Срещу предложената промяна се обявиха пациентски организации \"Заедно с теб\". \"Неточно и погрешно е дейността на Националния център по наркоманиите да бъде причислявана към предоставянето на административни услуги на случайни граждани и организации. НЦН е специално звено в рамките на МЗ, което е създадено на основание на чл. 86 от ЗКВНП и има за задачи координация и методическо ръководство по проблемите на употребата, злоупотребата и зависимостта от наркотични вещества, включително на дейностите, свързани с превенция на употребата на наркотични вещества, с лечение и психосоциална рехабилитация на лица, злоупотребяващи или зависими от наркотични вещества, както и намаляване на вредите от употребата на наркотични вещества\", обявиха те в позиция до медиите.Те поискаха по въпроса да се направи широко обществено обсъждане, като се засегне и темата за националната политика по проблемите на намаляването на търсенето на наркотични вещества и лечението на зависими пациенти.\"Считаме, че в последните години държавата абдикира от отговорността за зависимостите и е крайно време да получим реални действия и подкрепа, за нас, пациентите\", подчертаха те.Пациентските организации изразяват и подкрепа на становището на Фондация „Център за хуманни политики“, която също се обявява против промените. \"Абсурдно ни изглежда държавата да се опитва под формата на такси да си прибира обратно и част от така или иначе крайно недостатъчни средства, които предоставя по линия на изпълнение на Националната стратегия на организациите, които очевидно са решили да участват. В представените анализи на възможните негативни последици от приемането на тази тарифа, срамежливо се споменава за възможното „намаление на мотивацията на организациите, работещи в сферата на намаляване на търсенето на наркотични вещества и осъществяващи програми за психо-социална рехабилитация на лица, които са били зависими или са злоупотребявали с наркотични вещества за извършване на тези услуги.“. Към това абсолютно вярно твърдение трябва да се долавят и още две:- Още по-голямата девалвация на НЦН от позицията на водеща обществено-здравна институция към поредното административно звено; - Като следствие на предходното – масовото прескачане на взимане на одобрения от НЦН, като институция, чиято задача е да легитимира и разграничи професионалните организации, работещи с научно доказани методи от самозванци, практикуващи шаманизъм, и увеличаване на функционирането на програми, които не са получили съгласие или становище за функциониране на добри практики в Р България\", посочва Фондацията.", "date": "2018.03.28", "title": "МЗ предлага Центърът по наркомании да събира такси за административни услуги"}
{"url": "https://offnews.bg/ikonomika/diskriminatcia-e-darzhavata-da-dava-5-otstapka-ot-danaka-pri-podadena-677600.html", "text": "Осигуряването на 5% отстъпка от годишния данък на хората, които подадат данъчните си декларации по електронен път е дискриминационна практика. Това постанови Комисията за защита от дискриминация в решение, взето по жалба на физическо лице.Жалбата е срещу чл. 53, ал. 2 от Закона за данъците върху доходите на физическите лица. Текстът гласи:Жалбоподателят счита, че по този начин са били поставени в по-неблагоприятно положение данъкоплатците, които нямат възможност да подават своите годишни данъчни декларации по електронен път.Според КЗД в случая става въпрос за \"привидно неутрална\" разпоредба, която обаче \"въвежда неравно третиране между различни обществени групи, което следва да се квалифицира като непряка дискриминация\".Въведена е привилегия, от която могат да се възползват само лица, използващи интернет и електронни информационни системи (компютри, лаптопи, смартфони). Останалите са поставени в по-неблагоприятно положение при декларирането и заплащането на данъчните им задължения, смятат от Комисията.Ето какво още се казва в решението ѝ:Според КЗД в случая има непряка дискриминация по признак „лично положение“.Комисията отбелязва още, че практиката на Националната агенция по приходите и нейните териториални поделения, която се е основавала на тази разпоредба, също има дискриминационен характер.Решението на КЗД няма задължителен характер. Комисията препоръчва на министъра на финансите да прегледа действащата разпоредба и по негова преценка да предложи изменение на закона, което да премахне дискриминационната практика.Потърсени  за коментар от OFFNews, от НАП заявиха, че отстъпката е записана в закон, а те са длъжни да го изпълняват.", "date": "2018.03.28", "title": "Дискриминация е държавата да дава 5% отстъпка от данъка при подадена онлайн декларация, реши КЗД"}
{"url": "https://offnews.bg/politika/plashtame-oshte-57-300-leva-za-obezshtetenia-po-dela-v-sada-v-strasbur-677612.html", "text": "Министерският съвет ще изпълни пет решения на Европейския съд по правата на човека по дела срещу България. Изпълнението включва изплащането на общо 57 310 лв. обезщетения за претърпени имуществени и неимуществени вреди, както и разходи и разноски на жалбоподателите.Делото „Варадинов срещу България“ е заради невъзможността през 2008 г. да бъде обжалвана пред съд наложена по Закона за движение по пътищата глоба в размер на 50 лв. Разпоредбата е отменена през 2012 г. ЕСПЧ приема, че самото установяване на нарушението представлява достатъчно обезщетение и присъжда само разноски по делото в размер на 300 евро.По делото „Кормев срещу България“ жалбоподателят повдига оплаквания, че осъждането му се дължи единствено на показания, изтръгнати с изтезание на друг обвиняем по същото дело, както и че условията в следствения арест и в затвора в Стара Загора са лоши. ЕСПЧ намира нарушение на правото на справедлив процес поради отказа на националните съдилища да разгледат аргумента за приложено полицейско насилие при получаването на самопризнания, само защото те са били подкрепени от други доказателства по делото. Според ЕСПЧ това означава на разследващите да се даде зелена светлина да подлагат обвиняеми и свидетели на изтезание, за да получат показания. Признати са и оплакванията по отношение на лошите материални условия. Присъденото обезщетение е 10 477 евро за неимуществени вреди, разходи и разноски по делото.Оплакванията по делото „Лебоа срещу България“ са от лошите материални условия в местата за лишаване от свобода и от невъзможност жалбоподателят да осъществява лични контакти с посетители и да провежда телефонни разговори в началото на задържането си. Съдът не приема оплакванията от битовите условия, но констатира нарушение на правото на личен живот на г-н Лебоа, тъй като не са му били предоставени правилата, уреждащи реда за достъп до телефон и правото на посещения в следствения арест. Присъдено му е обезщетение и разноски по делото в размер на 1400 евро.По делото „Ванчев срещу България“ оплакванията на жалбоподателя се отнасят до изтърпяно вповече наказание, присъдено в тази връзка обезщетение в производство по Закона за отговорността на държавата и общините за вреди и задължението за заплащане на съдебни разноски по воденото дело. Санкцията се отнася до размера на съдебните такси в производството по ЗОДОВ преди промените от 2008 г. – казус, по който ЕСПЧ се е произнасял многократно. Присъденото обезщетение и разходи по делото са в размер 11 500 евро.По делото „Крушев срещу България“ жалбоподателят се оплаква от наложените му три административни наказания – имуществени санкции в размер на 5000 лв. всяка, извършени за административни нарушения по ЗУТ, които съгласно тогава действащото законодателство не са подлежали на съдебен контрол. Поради установеното от ЕСПЧ право на достъп до съд е определено обезщетение и присъдени разноски в размер на 5355 евро.", "date": "2018.03.28", "title": "Плащаме още 57 300 лева за обезщетения по дела в Съда в Страсбург"}
{"url": "https://offnews.bg/ikonomika/kitajski-gigant-vze-letishte-plovdiv-na-kontcesia-677610.html", "text": "Консорциумът между китайския авиационен гигант „Хайнан“ и „Пловдив Еърпорт Инвест“ е определен за концесионер на летище Пловдив, реши правителството.Кабинетът упълномощи министъра на транспорта, информационните технологии и съобщенията да сключи концесионния договор в двумесечен срок.Концесията на аерогарата е за 35 години, като за този срок дружеството, стопанисващо държавната инфраструктура се задължава да реализира инвестиции в обекта в размер на 79 083 000 евро. Средствата са за ремонт, поддържане и рехабилитация на съществуващата инфраструктура, както и изграждане на нови съоръжения.След изтичането на гратисния период от 48 месеца, за всяка календарна година концесионерът ще извършва плащане, което се състои от фиксирана и променлива част. Фиксирана част е в размер на 600 000 лева без ДДС, а променлива част представлява 6% от общия размер на нетните приходи от всички дейности за съответната година, свързани с ползването на обекта на концесията.Процедурата за отдаване на концесия на летище Пловдив бе открита на 16 януари 2017 г. На 18 май 2017 г. са отворени получените оферти от трима участници: ДЗЗД „Силк роуд Пловдив Еърпорт“; „Консорциум Летище Пловдив“; Обединение (Консорциум) между „Хайнан“ и „Пловдив Еърпорт Инвест“.След разглеждане на документите е установено, че ДЗЗД „Силк Роуд Пловдив Еърпорт“ не отговаря на критериите за подбор и дружеството е отстранено от процедурата.На 27 юли 2017 г. са отворени публично предложенията и обвързващите предложения на „Консорциум Летище Пловдив“ и на Обединение (Консорциум) между Хайнан и Пловдив Еърпорт Инвест. Отстраненият участник ДЗЗД „Силк Роуд Пловдив Еърпорт“ обжалва решението и процедурата е временно спряна до 1 март 2018 г., когато Върховният административен съд отхвърля жалбата като неоснователна, след което процедурата отново е стартирана.Комисията пристъпва към оценяване на участниците и класира на първо място Обединение (Консорциум) между „Хайнан“ и „Пловдив Еърпорт Инвест“.Единият от участниците в Обединението, определено за концесионер, HNA Group (Хайнан Груп) към момента разполага с приблизително $145 милиарда активи, над $90 милиарда приходи годишно и с над 410 000 служители по цял свят.Дейностите на компанията са в различни сфери, като основно са съсредоточени в авиацията, технологиите, туризма, финансите, иновациите и логистиката. Хайнан Груп управлява 14 авиокомпании с над 1250 самолета, като оперира 13 летища и над 1000 вътрешни и международни линии. Годишно компанията превозва над 100 милиона пътника до над 260 града.", "date": "2018.03.28", "title": "Китайски гигант взе летище Пловдив на концесия"}
{"url": "https://offnews.bg/obshtestvo/zabraniavat-nebostargachite-v-pochti-tciala-sofia-677616.html", "text": "Новите сгради в столицата ще бъдат с максимална височина 75 метра, освен в центъра на София, където кота корниз е 50 метра. Ако зданието е на терен до 400 м от метрото - извън станциите в централната градска част и в районите \"Триадица\", \"Лозенец\", \"Младост\" и \"Изгрев\", допустимата височина е 100 метра. Това решиха депутатите, които приеха на второ четене промени в Закона за устройството и застрояването на Столичната община. За кварталите от Витошката яка - \"Бояна\", \"Драгалевци\", \"Симеоново\" и др. височината на сградите е до 15 метра. Зони за небостъргачи в София ще има, но те не са фиксирани в закона, както бе първоначалният вариант на законопроекта, гласуваха още депутатите. Столична община и главният архитект Здравко Здравков предвиждаха две зони за строителство на небостъргачи - две зони - край бул. \"Цариградско шосе\" след 7-ми километър и в Люлин, където бул. \"Царица Йоана\" пресича Околовръстното шосе. Зоните без ограничение на височината се очаква да бъдат пак същите, но те ще бъдат определени с Общия устройствен план, като промените в него предстоят. Народните представители приеха и промени касаещи ограничения в надвишаването на интензитета на застрояване в ъглови имоти. Друга важна промяна в ЗУЗСО е забраната да могат да бъдат променяни подробните устройствени планове за жилищните комплекси в срок от 5 години след приемането им. Изключение могат да правят само промени в Общия устройствен план, с които би се променило предназначението на отделни зони.Промените в Закона за устройството и застрояването на Столичната община ще влязат в сила три дни след обнародването им в Държавен вестник. ", "date": "2018.03.28", "title": "Забраняват небостъргачите в почти цяла София"}
{"url": "https://offnews.bg/medii/oshte-edno-prazno-stolche-v-zdravej-balgaria-pratiha-produtcentkat-677606.html", "text": "Поредна ключова рокада е била извършена тихомълком в сутрешния блок на Нова телевизия, научи OFFNews.Този път е отстранен дългогодишният продуцент на \"Здравей, България\" Валерия Чанкова. Тя е един от журналистите, които през 2013-а се преместиха от bTV в Нова телевизия заедно с Ани Цолова, Виктор Николаев и Дарина Сaрелска. Преди това Чанкова беше продуцент на \"Тази сутрин\" по bTV. Вместо нея е назначен човек от БНТ, доведен от новия генерален директор \"Информация\" в Нова Вяра Анкова, а на Чанкова била предложена работа в... \"На кафе\" с Гала.Само за половин година, от август 2017-а до началото на 2018-а, Нова телевизия поетапно се раздели с трима от екипа, който бе шумно привлечен от bTV преди години. Първа от поста на шеф на новините си тръгна Дарина Сарелска. Това се случи малко след като бившият ѝ колега Васил Иванов я замеси в шумен скандал за цензура и изтичане на информация към ДАНС. Месец по-късно Ани Цолова изненадващо изпадна от ефира на рейтинговия сутрешен блок след края на летния си отпуск. И до ден-днешен обещаното авторско предаване на водещата го няма, а според запознати такова не се и подготвя. Преди около два месеца се наложило продуцентката на \"Здравей, България\" Валерия Чанкова да се раздели с позицията си не по свое желание. Била повикана с предложение да бъде преместена в предаването на Гала. Така от някогашния bTV екип в сутрешния блок остана само Виктор Николаев. След като няколко месеца водеше сам предаването, за негова екранна партньорка бе поканена журналистката от БНТ Аделина Радева. От БНТ идва и наследничката на продуцента - Лили Ангелова. За нея в гилдията не се знае много. Работила е като редактор в сутрешния блок на БНТ и в предаването \"Нека говорят\" с Росен Петров.", "date": "2018.03.28", "title": "Още едно празно столче в 'Здравей, България', пратиха продуцентката при Гала"}
{"url": "https://offnews.bg/obshtestvo/sofijskiat-universitet-obsazhda-parite-si-na-tajno-obshto-sabranie-dne-677576.html", "text": "Софийският университет е свикал днес Общо събрание, чието провеждане пази в тайна.Информация за него не е публикувана в сайта на университета, медиите не са поканени и ако се опитат да влязат в зала 272, ще бъдат изгонени. Граждани, които биха искали да присъстват, за да чуят например как издържаният от данъците им университет управлява парите им, също няма да получат достъп. OFFNews получи от свои източници поканата с дневния ред, изпратена до членовете на ОС от председателя му проф. Тинко Тинчев, а пред наш репортер ръководителят на отдел \"Информация и връзки с обществеността\" Боряна Коларова потвърди за Общото събрание. Тя ни увери, че медии няма да бъдат допуснати, защото е направена промяна в правилника на Университета. Тогава ОС реши, че общите събрания на Софийския университет вече няма да са публични, а граждани и журналисти няма да присъстват при обсъжданията и гласуванията на решенията за това как ще се управлява СУ. Решението - прецедент в историята на най-старото ни висше училище – бе взето от 256 членове на Общото събрание. Петима гласуваха с „Не“, 15 се въздържаха.Актуалният текст на чл. 12 (6) гласи: „Заседанията на Общото събрание са открити за членовете на академичната общност“. Старият беше: „Заседанията на Общото събрание са публични“.По време на събранието миналата есен никой не обясни защо се налага тази промяна, но и никой от присъстващите членове на ОС в зала 272 на Ректората не попита.Дневният ред на днешното ОС, което ще се проведе в зала 272 и ще започне в 10 ч., предвижда:- преглед и оценка на финансовата политика на Софийския университет през последните 12 години и новата финансова политика и мерки за стабилизиране на Университета;- попълване на състава на Академичния съвет.Постъпили са и предложения за включването на допълнителни точки в дневния ред:· Обсъждане на мерки за кардинално повишаване на доходите на преподавателите в Софийския университет „Св. Климент Охридски“ (проф. Ирина Зиновиева)· Намаляване на административната тежест в Университета (проф. Ирина Зиновиева).", "date": "2018.03.28", "title": "Софийският университет обсъжда парите си на тайно общо събрание днес"}
{"url": "https://offnews.bg/politika/obsazhdat-spornite-promeni-sreshtu-koruptciata-v-chastnia-sektor-677560.html", "text": "Днес ще се проведе общественото обсъждане за спорните промени в Наказателния кодекс, отнасящи се до корупцията в частния сектор.Обсъждането ще се проведе по време на днешната парламентарна комисия по правни въпроси.Миналата седмица ГЕРБ оттегли от програма на депутатите разглеждането на първо четене на няколко законопроекта за промени в Наказателния кодекс и поиска разглеждането им да бъде отложено с 10 дни. Мотивът -провеждането на дискусия по едно от предложенията - това на Министерския съвет. Текстовете на правителството за промени в Наказателния кодекс предизвикаха сериозни притеснения, че дават прекалено голени правомощия на прокуратурата да се меси в частния сектор.Промените на Министерския съвет предизвикаха и други критики - че представляват намеса на държавата в частния сектор и дори, че биха могли да превърнат всеки българин в потенциален престъпник. Критики към законопроекта на Министерския съвет отправиха четирите най-големи работодателски организации, Висшият адвокатски съвет и от Върховния касационен съд. Новото обединение около ДСБ и Да, България също разкритикува промените.", "date": "2018.03.28", "title": "Обсъждат спорните промени срещу корупцията в частния сектор"}
{"url": "https://offnews.bg/sviat/dozhivoten-zatvor-za-britanetc-obuchaval-detca-za-atentatori-dzhihadi-677578.html", "text": "Британец, който планирал атентати и за тази цел се опитал да вербува десетки деца, които обучавал в джамия след училищните занятия, бе осъден на доживотен затвор, предаде Франс прес.25-годишният Умар Ахмед Хак искал да нападне 30 обекта в Лондон с оръжия и превозни средства. За тази цел той се опитал да радикализира 55 деца на възраст от 11 до 14 години, съобщи Скотланд ярд.Намерението му било да се занимава с децата в джамия в Баркинг, Източен Лондон, в рамките на платена програма за извънкласни занимания. Той ги карал да участват в ролеви игри или да гледат пропагандни материали на групировката \"Ислямска държава\", без знанието на родителите им.Според полицията Умар Ахмед Хак е смятал да осъществи плана си след няколко години.Съучастникът на Хак Абутахер Мамун бе осъден на 13 години затвор за опит да набере финансови средства за проекта. Трети обвиняем, Мухамад Абид, бе осъден на 4 години и 3 месеца затвор, защото бил запознат с намеренията им, но не ги съобщил на властите, съобщи БТА.", "date": "2018.03.28", "title": "Доживотен затвор за британец, обучавал деца за атентатори джихадисти в Лондон"}
{"url": "https://offnews.bg/kultura/iavor-baharov-s-ikar-za-poddarzhashta-rolia-zahari-baharov-za-naj-dob-677584.html", "text": "Захари Бахаров взе ИКАР за най-добър актьор за ролята си в моноспектакъла \"Чамкория\", брат му Явор Бахаров грабна наградата за поддържаща мъжка роля. Съюзът българските артисти връчи своите награди \"Икар\" за 2018 г. на церемония в Народния театър \"Иван Вазов\" снощи.За най-добра актриса бе обявена Радина Кърджилова за участието ѝ в спектакъла \"Танцът Делхи\". Наградата за дебют отиде при актьорите от спектакъла \"Ревизор\" - Сатиричен театър и НАТФИЗ.За най-добро представление беше обявено \"Пияните\", чиито режисьор е Явор Гърдев. Спектакълът се играе в Малък градски театър \"Зад канала\".\"Икар\" за най-добър режисьор беше връчен на Галин Стоев за постановката \"Танцът Делхи\" в Народния театър. Наградата за поддържаща женска роля отиде при София Бобчева за две нейни роли в Народния театър. Иван Иванов взе специалният приз за чест и достойнство. ", "date": "2018.03.28", "title": "Явор Бахаров с Икар за поддържаща роля, Захари Бахаров за най-добър актьор"}
{"url": "https://offnews.bg/sviat/pekin-informira-sasht-i-seul-za-kakvo-sa-si-govorili-s-kim-677581.html", "text": "Китайското правителство е информирало Белия дом за визитата на лидера на Северна Корея Ким Чен-ун в Пекин, съобщи говорителката на Белия дом Сара Сандърс, цитирана от Ройтерс и ТАСС.\"САЩ остават в тесен контакт с нашите съюзници Южна Корея и Япония. Приемаме това развитие като поредно доказателство, че нашата кампания на максимален натиск създава подходяща атмосфера за диалог със Северна Корея\", добави тя.Един от водещите китайски дипломати и член на правителството Ян Цзечъ ще посети Сеул утре, за да информира официални лица, сред които президента Мун Дже-ин, за визитата на лидера на КНДР Ким Чен-ун в Пекин, съобщи южнокорейското президентство.Високопоставен представител на президентството заяви, че е положително за наближаващите срещи на върха на КНДР с Южна Корея и САЩ, че Ким Чен-ун е споменал възможността за безядрен Корейски полуостров на срещата си с китайския президент.Снощи стана ясно, че севернокорейският лидер Ким Чен-ун се е срещнал с китайския президент Си Дзинпин в Пекин на неофициално посещение, продължило от 25 до 28 март. Потвърждението за срещата дойде от китайската държавна агенция Синхуа, цитирана от ДПА и Франс прес.Посещението на Ким Чен-ун е станало по молба на Си Дзинпин.Ким е потвърдил, че е готов да се срещне с президента на САЩ Доналд Тръмп след месеци на разменени заплахи между Пхенян и Вашингтон заради ядрената програма на КНДР.Китайската държавна телевизия излъчи кадри от Ким и Си, които си стискат ръцете пред знамената на двете страни.Визитата на Ким бе разкрита още в понеделник от японски медии, които съобщиха, че високопоставен севернокорейски представител е пристигнал с влак в Пекин, но без да заявят със сигурност, че става дума за Ким Чен-ун.Китайските медии досега не потвърждаваха визитата, очевидно изчаквайки Ким да се върне в страната си, отбелязва АФП.Това бе първото известно посещение в чужбина на Ким Чен-ун откакто той стана лидер на КНДР през 2011 г. Според анализатори посещението му е било подготовка за планираните срещи на върха с Южна Корея през април и със САЩ през май, отбелязва ДПА.", "date": "2018.03.28", "title": "Пекин информира САЩ и Сеул за какво са си говорили с Ким"}
{"url": "https://offnews.bg/izvan-terena/tcveti-pironkova-rodi-momche-677583.html", "text": "Една от най-добрите ни тенисистки Цветана Пиронкова стана майка на 27 март, съобщава вестник \"Марица\".Цвети е родила момченце, чието име засега не се съобщава. Майката и бебето са добре.Полуфиналистката от \"Уимбълдън\" 2010 г. получи контузия в средата на миналата година и прекъсна участията си по турнири. Преди Коледа стана ясно, че със съпруга ѝ, бившият футболист от \"Локомотив\" Пловдив Михаил Мирчев, чакат бебе.Двамата се ожениха през лятото на 2016 година.", "date": "2018.03.28", "title": "Цвети Пиронкова роди момче"}
{"url": "https://offnews.bg/112/zaliatata-s-kiselina-azhda-ibrahimova-vse-oshte-e-na-aparatno-dishane-677585.html", "text": "Критично все още е състоянието на залятата с киселина 36-годишна Ажда Ибрахимова в центъра на София. Това съобщи шефът на Клиниката по изгаряния в „Пирогов” доц. Мария Аргирова.Нападението е станало на столичния булевард „Александър Стамболийски”, близо до кръстовището с „Константин Величков”Жената беше настанена в спешната болница с 24 % изгаряния – по главата, лицето, шията и ръцете, и с реална опасност за живота.Пациентката е в тежко общо състояние, на апаратна вентилация – прилагат се всички модерни средства за локално лечение. Рано е да се говори за операция на лицето и шията, уточни доц. Аргирова пред бТВ.Свидетел на престъплението е Георги Георгиев. Той е видял мъж до контейнерите за боклук – бил е с качулка. След това чул шум от счупено стъкло и видял дим, притекъл се веднага на помощ на пострадалата Ажда. По думите му органите на реда и спешната помощ са реагирали бързо и адекватно.Изгаряния от 24% по лицето и шията са много тежки, коментира Мария Бонева, която също е жертва на заливане с киселина преди 16 години. При нея изгарянията са 11%, претърпяла е 11 операции, но лицето ѝ никога няма да се възстанови напълно.Тепърва предстои вторична оценка, за да се изясни кога ще бъде оперирана, казаха от „Пирогов”Според Бонева един от проблемите е липсата на контрол при продажба на опасни киселини. Тя настоява да се криминализира подготовката на подобно деяние и наказанието да е доживотен затвор.Досега има един осъден за заливане с киселина – на 5 години затвор, който беше пуснат след три години за добро поведение, припомни Мария Бонева.", "date": "2018.03.28", "title": "Залятата с киселина Ажда Ибрахимова все още е на апаратно дишане"}
{"url": "https://offnews.bg/politika/ninova-shte-vi-osvobodim-ot-straha-ne-gubete-viara-che-zhivotat-vi-677592.html", "text": "Днес десетки хора дойдоха при нас и споделиха, че ако не си от ГЕРБ - не те взимат на работа. Във всички държавни служби се назначава по партиен признак. Хората ми казват: „Не ги харесваме, но ни е страх да го кажем, защото ще последват репресии към нас, към близките ни, към децата ни“. Това е съвременно робство в модерна държава, в 21 век. БСП не иска това за България и за децата ни. Ще ви освободим от страха. Не губете вяра, че животът ви може да бъде различен.“Това заяви лидерът на БСП Корнелия Нинова пред повече от 500 души в Младежкия дом в гр. Пазарджик. „Държавното и общинско здравеопазване е наш приоритет. Подготвяме цялостен нов модел на здравната система. Доходите, пенсиите също са наш приоритет. Трябва обаче в България да има малък и среден бизнес и производство, а не 10 големи фирми да взимат всички обществени поръчки”, категорична бе тя. По думите й хората вече искат промяната да се случи и всеки ден има протести. „БСП показа, че сме опозицията на това управление. Няма друга. Сега ще покажем, че сме и алтернатива на това управление. Свикваме най-голямо национално съвещание в края на май, на което ще заявим визията на БСП за бъдещето на България“, заяви Корнелия Нинова. Тя посочи, че левицата извежда на преден план ролята на държавата и държавността в различни сектори. „Не случайно настояваме държавата да изкупи ЧЕЗ, защото това е стратегически сектор от националната ни сигурност. Сделката е пример за паралелната държава и задкулисие. Нали не мислите, че Гинка от Пазарджик е истинският купувач. Зад нея наднича Борисов”, посочи лидерът на опозицията.„Няма да идваме при вас само на избори, за да ви искаме подкрепата. Тук сме и сега, за да решаваме проблемите ви”, каза също Корнелия Нинова.Ръководството на левицата проведе и заседание в града, заедно с общински председатели на БСП.", "date": "2018.03.28", "title": "Нинова: Ще ви освободим от страха. Не губете вяра, че животът ви може да бъде различен"}
{"url": "https://offnews.bg/futbol/ogromen-interes-kam-iubileia-na-tcska-677588.html", "text": "ЦСКА може да се похвали със сериозен интерес от страна на феновете към сблъсъка с Лудогорец на 5 май. Историческата среща ще се проведе на Националния стадион \"Васил Левски\" от 20:00 часа.Само за 24 часа бяха продадени над 7000 билета за срещата. До вчера следобяд за сектор \"А\" са били останали около 2000 билета, а останалите 4000 места под козирката вече са били изчерпани. Около 500 са продадените талони за Сектор \"В\". Към 2500 са изкупените пропуски за трибуните зад вратати.\"Червените\" ще генерират приходи от около 1 млн. лева за юбилея си. В клуба ще постъпят около 800 000 лева от продажба на билети, пише \"Тема спорт\".Освен това има сериозен интерес от страна на рекламодатели за сблъсъка с \"орлите\". Вече има доста заинтересовани фирми, които искат да поставят логото си на паната на Националния стадион по време на срещата.", "date": "2018.03.28", "title": "Огромен интерес към юбилея на ЦСКА"}
{"url": "https://offnews.bg/obshtestvo/dete-rodeno-s-uvrezhdane-be-izpisano-zdravo-ot-doma-za-detca-vav-vin-677582.html", "text": "Двегодишно момченце, родено с увреждане, бе изписано напълно здраво от Дома за медико-социални грижи за деца във Варна и предадено на неговите родители, похвалиха се от дома. Детето е било отглеждано в лечебното заведение от 31 март 2016 г. досега, тъй като заради вродена аномалия на отделителната му система то се нуждаело от непрекъснати медицински грижи.„Марти бе приведен при нас от МБАЛ Търговище на 40-дневна възраст\", обяснява социалният работник, приел детето - Веселина Николова. „Момченцето е било хоспитализирано в Търговище с остър бронхиолит, състояние след неонатален перитонит, заради който преди това е било оперирано още на 2-дневна възраст. Всички тези здравословни проблеми са наложили Марти да бъде настанен при нас, за да е под постоянно медицинско наблюдение. По време на целия му престой тук той бе наблюдаван от педиатър, консултиран от детски невролог и детски хирург. С него работеше и мултидисциплинарен екип от наши специалисти педагог, психолог, кинезитерапевт, логопед. Когато състоянието му се стабилизира, Марти бе опериран от д-р Румен Христов в Детското хирургично отделение на МБАЛ „Св. Анна\". Направени му бяха две операции за пълното отстраняване на аномалията и пластика на предната коремна стена\", обясни Николова.След като се пребори с всички трудности, вчера Марти бе поет в обятията на своите родители напълно здрав физически, споделят от екипа на дома. „Благодарим на целия екип на Дома за медико-социални грижи за деца – Варна и по-специално на хората, които се грижиха за нашето момче. За нас те бяха като ангели хранители на най-ценното ни в този живот – нашия син\", казаха на тръгване родителите на Марти – Михаил и Албена.", "date": "2018.03.28", "title": "Дете, родено с увреждане, бе изписано здраво от Дома за деца във Виница"}
{"url": "https://offnews.bg/politika/kabinetat-odobri-promenite-za-poveche-pari-v-malkite-uchilishta-i-dets-677614.html", "text": "Кабинетът одобри промените в Наредбата за финансирането на институциите в системата на предучилищното и училищното образование, с които се въвежда нов модел на разпределение на средствата от държавния бюджет за училищата и детските градини. Средствата вече ще се разпределят не само въз основа на броя на децата и учениците и стандартите за дете и ученик, но и на база брой групи/паралелки, брой институции и стандарти за група/паралелка и институция.Очаква се по този начин да се осигури по-голямо финансиране за малките детски градини и училища. Средствата по стандартите за брой институции, брой групи/паралелки и брой деца/ученици ще се коригират с регионален коефициент, чийто размер се определя според броя на населението в общинския център и отдалечеността му от град с население над 100 000 жители и от областен град. При прилагането на този коефициент малките и отдалечени общини получават допълнителни средства.Очаква се това да доведе и до увеличаване на заплатите на учителите в отдалечените райони. Една от причините за допълнителното финансиране е да се осигурят достатъчно учители в системата, в която основен проблем е предстоящото навлизане на много педагогически специалисти в пенсионна възраст, а друга - да отдалечените населени места да станат по-привлекателни за специалистите, обясни образователният министър Красимир Вълчев, който представи проекта през януари.Въвежда се и механизъм, чрез който се осигуряват допълнителни средства за работа с деца и ученици от уязвими групи.Предвижда се възможност паралелките в училищата, които получават допълнително финансиране за работа с деца и ученици от уязвими групи и в училищата с паралелки за придобиване на квалификация по защитените от държавата специалности, както и такива, за които се очаква недостиг на пазара на труда, да бъдат формирани с по-малък брой ученици.Променя се и редът за допълнително финансиране на защитените детски градини и училища поради промяната в общия механизъм на финансиране на институциите.", "date": "2018.03.28", "title": "Кабинетът одобри промените за повече пари в малките училища и детските градини"}
{"url": "https://offnews.bg/sviat/harvatia-e-vse-po-blizo-do-kupuvane-na-stari-f-16-ot-izrael-677577.html", "text": "Хърватия трябва да приеме офертата на Израел за доставка на изтребители Ф-16 за хърватските ВВС, заяви националният Съвет за отбрана в Загреб, цитиран от Ройтерс.Миналата година Хърватия поиска оферти от пет страни за договори за доставка на изтребители: Швеция, Израел, САЩ, Гърция и Южна Корея.Офертата на Израел, която според медиите е на стойност около 500 милиона долара (400 милиона евро), включва ескадрила от 12 употребявани изтребители Ф-16.Тази препоръка трябва да бъде официално одобрена от кабинета.Шведската компания \"Сааб\" предлага ескадрила от нови изтребители Грипен. Според местни медии офертата й е на стойност около 800 милиона евро (992 милиона долара).Хърватия стана член на НАТО през 2009 г. и на ЕС през 2013 г., припомня Ройтерс, цитирана от БТА.", "date": "2018.03.28", "title": "Хърватия е все по-близо до купуване на стари Ф-16 от Израел"}
{"url": "https://offnews.bg/ikonomika/silata-i-moshtta-na-tezhkotovarnite-avtomobili-otnovo-shte-stapi-na-le-677617.html", "text": "Силата и мощта на тежкотоварните автомобили в България отново ще стъпи на пистата на Летище Лесново. От 7-и до 9-и юни там ще се проведе TRUCK EXPO 2018.Сред марките, които ще покажат най-новите си модели, технологии и оборудване за камиони, автобуси и специализирани превозни средства, са Daf, Ford Trucks, Isuzu, Karsan, Man, Mercedes - Benz, Otokar, Renault Trucks, Scania, Volvo Trucks.  За втора поредна година редом до тежките си събратя, ще застанат и лекотоварните машини, предназначени за товари до 3.5 тона, на Ford, Isuzu, Mitsubishi, Peugeot, Volkswagen и др. Участие в изложението ще вземат още производителите на ремаркета и полуремаркета, хидравлични системи за товарни автомобили, както и за оборудване и екипировка.За да допълнят палитрата от стоки и услуги за транспортния бранш, сред изложителите ще бъдат представени фирми, които предлагат сервизно оборудване, резервни части, гуми, масла, аксесоари и консумативи, както и финансови улеснения и услуги, вериги бензиностанции и застрахователни компании.Традицията ще бъде спазена и тази година със специализирания тест драйв, който ще даде шанс на всички професионалисти да се докоснат до най-добрите машини и да изпробват възможностите и удобствата на новите технологии и и оборудване.TRUCK EXPO 2018 се организира от Асоциацията на автомобилните производители и техните оторизирани представители в България. Асоциацията представлява автомобилния бранш у нас и обединява 44 компании, представляващи 66 производители на моторни превозни средства, както и техните представители на за територията на страната.Целта на автомобилната асоциация е да подпомогне развитието на автомобилната индустрия, техническите и екологичните стандарти, безопасността на движението  и др. Асоциацията е член на Международната организация на автомобилните конструктори – ОИКА, Европейската асоциация на автомобилните производители (АСЕА), КРИБ, БТПП, както и на Държавно-обществената консултативна комисия по безопасност на движението към Министерския съвет.", "date": "2018.03.28", "title": "Силата и мощта на тежкотоварните автомобили отново ще стъпи на Летище Лесново"}
{"url": "https://offnews.bg/futbol/arzhentina-izravni-antirekord-sreshtu-ispania-677574.html", "text": "Отборът на Аржентина записа срамна загуба с 1:6 от Испания в контрола, изиграна на стадиона на Атлетико Мадрид “Уанда Метрополитано”. “Гаучосите” повториха за трети път в историята си този резултат, който е антирекорд за тях.Със същия аржентинците досега са губили през 1958 година от Чехословакия, както и от Боливия през 2009 година.Подопечните на селекционера Хорхе Сампаоли афишират амбиции за титлата на световното в Русия, където попаднаха в предварителна група с Хърватия, Исландия и Нигерия.Голямата звезда на Аржентина Лионел Меси пропусна мача поради лека контузия. Той не издържа на гледката и напусна мястото си в ложата след шестия гол във вратата на сънародниците му.Иначе начало на головата фиеста даде Диего Коща в 12-ата минута. В средата на първото полувреме Иско удвои, а Отаменди върна надеждите на аржентинците в 39-ата. След почивката на терена имаше един отбор - този на домакините.С нови два гола на Иско и по един на Тиаго Алкантара и Яго Аспас Испания унижи напълно съперника си и даде заявка за нещо голямо на световното, което започва след по-малко от три месеца.", "date": "2018.03.28", "title": "Аржентина изравни антирекорд срещу Испания"}
{"url": "https://offnews.bg/medii/brazdi-e-naj-gledanoto-predavane-po-bnt-za-minalata-sedmitca-677556.html", "text": "Може да ви звучи като виц, но не е. \"Бразди\" се оказа най-гледаното предаване на БНТ за изминалата седмица (19-25 март), показват данните на пийпълметричната агенция ГАРБ.*По пазарен дял на аудиторията и зрителски рейтинг емблематичното предаване на агро тематика е минало дори централната емисия \"По света и у нас\" и традиционния лидер по рейтинг в ефира на националната телевизия - \"Шоуто на Канала\".В изданието си от 24 март, събота, \"Бразди\" разказва историята на две погранични села. Единият от репортажите е за фермер от Несебърско, който за пореден път намира кравите си умишлено прободени.Предаването е събрало пред екрана над 16 на сто от аудиторията в този час и е постигнало рейтинг от 4,43 пункта. За сравнение, най-гледаното предаване на Нова тв за същата седмица, \"Като две капки вода\", има дял 28,9 и рейтинг 10,9. Лидер е bTV с \"Гласът на България\" с пазарен дял 49,9 и рейтинг 21,32.Очаква се тази седмица БНТ да обяви обновената си програмна схема. По предварителна информация от нея ще отпадне \"Шоуто на Канала\", което въпреки критиките традиционно е най-гледаната програма на телевизията. Друга промяна е, че БНТ ще започне да излъчва играта \"Стани богат\" всеки делничен ден от 19 ч.", "date": "2018.03.28", "title": "'Бразди' е най-гледаното предаване по БНТ за миналата седмица"}
{"url": "https://offnews.bg/evropa/balgarski-evrodeputati-predlagat-reshenie-na-dvojnite-standarti-pri-hr-677590.html", "text": "Български евродепутати предлагат решение на проблема с двойните стандарти при храните в Европа.Евродепутатите от ГЕРБ Андрей Новаков и Емил Радев предлагат нова европейска програма, която според тях ще сложи край на двойните стандарти. Идеята им е да се въведат минимални общи стандарти за храните във всички страни. Според тях това няма да повиши цените на храните в Източна Европа. \"И в момента, даже с по-ниско качество, в Източна Европа цените са по-високи. Тук не говорим за покачване на цените, а за изравняване на стандартите\", каза Емил Радев.Програмата е предложена на Европейската комисия и предстои да стане ясно дали е одобрена. По думите им, ако програмата бъде одобрена, хипотетично е възможно догодина да има резултати. Новаков и Радев са получили подкрепа за идеята си от евродепутати от почти всички страни от Централна и Източна Европа. Те ще настояват и за създаването на европейски контролен орган, който да следи дали има двойни стандарти. По думите им това се налага, защото за националните органи е почти невъзможно е националните органи да направят необходимите проучвания. ", "date": "2018.03.28", "title": "Български евродепутати предлагат решение на двойните стандарти при храните"}
{"url": "https://offnews.bg/obshtestvo/bez-voda-ostavat-na-sedem-mesta-v-stolitcata-677528.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Демонтаж на спирателен кран на ул. „Уилям Гладстон“, Център, налага спиране на водоподаването от 09:00 до 19:00 часа на площад „Петко Р. Славейков“, ул. „Дякон Игнатий“ от ул. „Граф Игнатиев“ до ул. „Ген. Гурко“. Реконструкция на уличен водопровод на ул. „Искърска“, с. Железница, налага спиране на водоподаването от 09:00 до 21:00 часа на ул. „Манастирище“, ул. „Витоша“, ул. „Момин проход“, ул. „Изгрев“, ул. „Искърска“, ул. „Ярема“. Подмяна на сградно водопроводно отклонение на ул. „Ангел войвода“, кв. „Хаджи Димитър“, налага спиране на водоподаването от 09:00 до 19:00 часа на ул. „Ангел войвода“от ул. „Гинци“ до бул. „Владимир Вазов“. Във връзка с подмяна на сградно водопроводно отклонение на ул. „Акад. Стоян Аргиров“, вилна зона „Симеоново - Драгалевци“, се налага спиране на водоподаването от 09:00 до 17:00 часа на ул. \"Монах Спиридон\", ул. \"Поветица\", ул. „Красива гледка\", ул. \"Акад.Стоян Аргиров\" от ул. \"Монарх Спиридон\" до № 23. Реконструкция на уличен водопровод на ул. „Гюешево“, жк. „Сердика“, налага спиране на водоподаването от 09:30 до 17:30 часа на ул. „Арх. Петко Момчилов“, бул. „Инж. Иван Иванов“, ул. „Гюешево“ , ул. „Костенец“. Заради подмяна на сградно водопроводно отклонение на ул. „Проф. Янаки Моллов“, кв. „Модерно предградие“, се налага спиране на водоподаването от 10:00 до 16:00 часа на ул. „Проф. Янаки Моллов“, ул. „Динамо“,ул. „Кирил Дрангов“, ул. „Железен мост“, ул. „Динамо“. Без вода поради подмяна на сградно водопроводно отклонение на ул. „Курията“, с. Панчарево, ще бъдат от 10:00 до 18:00 часа на ул. „Курията“ и ул. „Вукова курия“ от ул. „Курията“ до ул. „Урвич“. ", "date": "2018.03.28", "title": "Без вода остават на седем места в столицата"}
{"url": "https://offnews.bg/futbol/problemi-v-zashtitata-machat-delio-rosi-677591.html", "text": "Появи се сериозна пробойна в защитата на Левски преди двубоя от първия кръг на плейофите срещу Берое. Срещата ще се играе в неделя на стадион \"Георги Аспаругов\".Оказа се, че до последно под въпрос за мача със старозагорци е Аймен Белаид, който от няколко дни лекува травма в областта на кръста. С идентична контузия е и румънецът Нелуц Рошу, който обаче е със статут на твърда резерва във вижданията на треньора Делио Роси.Белаид и без това е рисков фактор, а ако играе на инжекции, положението в отбраната на \"сините\" никак няма да е добро. Притесненията на италианския специалист ще бъдат до последно, тъй като не се знае в какво състояние ще се върне в отбора Холмар Ейолфсон.Исландецът е с националния отбор на страната си и рано тази сутрин трябваше да играе контрола с Перу в САЩ. Не е ясно дали централният защитник ще се прибере навреме в София и как ще му се отрази аклиматизацията след голямата часова разлика.Делио Роси още не е решил дали да рискува с преквалифицирането на друг играч за партньор на Давид Яблонски за неделя срещу Берое. На този пост може да бъде тестван Роман Прохазка, който постепенно изпада от титулярния състав на сините. Той може да играе като десен бек, дясно крило и вътрешен халф, но на тези постове треньорският щаб вече напипа варианти с други играчи.Левски има двама млади централни защитници, но те са преотстъпени. Георги Ангелов е под наем във Витоша Бистрица, а Деян Иванов е в Ботев Враца.", "date": "2018.03.28", "title": "Проблеми в защитата мъчат Делио Роси"}
{"url": "https://offnews.bg/obshtestvo/termometrite-tragvat-nagore-proletta-se-zavrashta-677549.html", "text": "Облаците намаляват, слънцето се показва днес. Максималните температури ще достигнат 10-15 градуса. Пролетта се завръща, затоплянето продължава и през следващите дни. Край морето ще духа западен вятър, по южното черноморие ще превалява. Термометрите ще се качат между 7 и 10 градуса. Вълнението на морето ще е два бала. Повече слънце ще грее в планините, на 2000 метра височина обаче максималните температури остават отрицателни.В петък термометрите ще минат 20 градуса, прогнозират синоптиците. ", "date": "2018.03.28", "title": "Термометрите тръгват нагоре, пролетта се завръща"}
{"url": "https://offnews.bg/obshtestvo/borisov-otpusna-po-47-leva-na-1-227-000-pensioneri-677589.html", "text": "Даването на надбавки за Великден и Коледа вече не е инцидентно. С финансовия и социалния министър разгледахме възможностите за надбавки на пенсиите и този Великден. Това заяви в началото на правителственото заседание премиерът Бойко Борисов. Той поясни, ако министрите приемат предложението за решение, 1 227 000 пенсионери ще вземат допълнително по 47 лв. за тоди Великден.И сега за Великден да осигурим тези 50 млн. допълнителни за българските пенсионери, препоръча Борисов.Социалният министър Бисер Петков благодари на премиера и уточни, че „това са 56.5% от пенсионерите“, които ще вземат надбавки с изплащането на пенсиите, което ще започне от 4 април.", "date": "2018.03.28", "title": "Борисов отпусна по 47 лева на 1 227 000 пенсионери"}
{"url": "https://offnews.bg/politika/kabinetat-predlaga-poveche-merki-za-zashtitenite-svideteli-677618.html", "text": "Подобряване на ефективността за включване и пребиваване на застрашени лица в Програмата за защита предвижда проект за изменения и допълнения на Закона за защита на лица, застрашени във връзка с наказателното производство, който правителството ще предложи на Народното събрание за одобрение.С проекта се цели оптимизиране на организацията на работа на Бюрото по защита при главния прокурор, на използваните финансови и човешки ресурси за функционирането му, както и подобряване на взаимодействието с останалите държавни органи, имащи отношение към осъществяването на специалната защита, съобщиха от правителствената пресслужба.Въвежда се определение на понятието „специална защита“, която ще включва два вида и ще се реализира на два етапа – предварителна защита и Програма за защита на застрашени лица. Предлага се специалната защита винаги да започва с предварителна защита, която да е незабавна и да се прилага до издаване на разпореждане на главния прокурор или вземане на решение за мярката за защита от Съвета по защита.Предвижда се Бюрото по защита да дава мотивирано становище по предложението на окръжния прокурор или на съда относно възможността и вида на конкретна мярка за предварителна защита. Тя има за цел да осигури и технологично време за събиране и оценка на информация за вземане на информирано решение от главния прокурор за включване или не на застрашеното лице в Програмата. В този срок ще се даде възможност на застрашеното лице да се информира за възможностите и ограниченията на Програмата за защита, както и да организира личните си дела със съдействието на Бюрото по защита.Предвидено е изпълнението на мерките по предварителната защита да започва след разпореждане на главния прокурор и писмено съгласие на застрашеното лице, като при отказ от даване на съгласие от застрашеното лице, процедурата да бъде прекратена.Законопроектът предлага въвеждане на нови мерки за защита като психологическа, правна и медицинска. Наред с това се предлага да отпаднат като самостоятелни мерките „лична физическа охрана“ и „пълна промяна на самоличността“, тъй като те са доказали своята неефективност. Отделно от това, такива не съществуват в аналогичните закони в останалите държави членки на Европейския съюз. Личната физическа охрана е предвидена само като временна мярка. Пълната промяна на самоличността е допусната с възможността лицето с променени основни данни да продължи да ги ползва и след излизането му от Програмата за защита, в случай че има необходимост от това.При предварителната защита са предвидени: лична физическа охрана, охрана на имуществото, настаняване на безопасно място и настаняване в друго място за изтърпяване на наказанието. Те ще могат да се прилагат само за 30 дни, а при необходимост срокът може да бъде удължен с още до 30 дни.Мерките за защита по Програмата за защита ще са промяна на мястото на живеене в страната, промяна на мястото на работа, промяна на учебното заведение, настаняване в друго място за изтърпяване на наказанието, както и релокация в друга държава.С проекта се създадат необходимите законови условия за намаляване на риска от посегателства срещу защитените лица чрез оптимизиране на специалната защита. Очаква се още да се ограничи необоснованото пребиваване на защитени лица в Програмата за продължителни периоди от време, без наличие на заплаха за тях, както и осъществяване на мерки за защита, несъответстващи на обективната степен на заплаха. Очаква се също постигане на дисциплиниращо въздействие по отношение на застрашените лица, чрез въвеждане на механизъм за възстановяване на извършваните разходи при неспазване от страна на лицата на поетите задължения във връзка с осъществяване на мерките за защита.", "date": "2018.03.28", "title": "Кабинетът предлага повече мерки за защитените свидетели"}
{"url": "https://offnews.bg/futbol/italianskiat-grand-milan-s-dva-kampa-v-balgaria-i-tova-liato-677575.html", "text": "Италианският гранд Милан отново ще пристигне това лято в България. „Росонерите“ ще продължат реализацията на успешния си проект „Milan Junior Camp” у нас, като през 2018-а футболните лагери отново ще бъдат два – в Трявна и Несебър. Първият ще се проведе от 1 до 6 юли, а вторият - от 6 до 11 август.Подробности за двата кампа ще бъдат обявени днес от 14 часа на официалната пресконференция, с  която ще стартира кампанията на за 2018 година. Специално за събитието хотел “Маринела” ще дойде директорът на Milan Academy World Силвио Броли.Официални гости на пресконференцията ща са посланикът на Италия, президентът на италианската търговска търговска камара в България, представители на местната власт на градовете-домакини на лагерите през 2018г, партньори, журналисти и приятели на Milan Academy Junior Camp Bulgaria. Ето и обещанията, които дават от Milan Academy Junior Camp Bulgaria към всеки от участниците:– Ще усети атмосферата и магията на един от най-успешните футболни клубове в света.– Ще се почувства неразделна част от A.C. Milan под прякото ръководството на сертифицирани италиански треньори, дошли директно от Академията на Милан, които ще бъдат подпомогнати и от свои български колеги – доказани професионалисти.– Ще създаде нови контакти и приятелства и ще изживее една незабравима седмица.– Ще се доближи крачка по-близо до голямата си мечта – да бъде част от футболния елит!– Италианските специалисти, които ще водят тренировките по време на Кампа, ще изберат най-добрите деца, които като награда ще имат възможността да усетят на живо магията на „росонерите“ като станат част от заключителния едноименен Milan Junior Camp Day в Милано, Италия, посетят Casa Milan, гледат на живо мач на стадион „Сан Сиро“ и дори лично да се срещнат с някои от футболистите от първия състав на отбора.", "date": "2018.03.28", "title": "Италианският гранд Милан с два кампа в България и това лято"}
{"url": "https://offnews.bg/analizi-i-komentari/slavi-i-bojko-borisov-si-prilichat-i-dvamata-sa-malodushni-677595.html", "text": "Твърдението, че за да се предприемат дипломатически действия, са нужни неопровержими доказателства, е измъкване, или е просто неграмотно. Независимо дали изхожда от Бойко Борисов или Слави Т. Трифонов...Не, външната политика не е наказателно съдопроизводство. Няма независим съд, няма адвокати, прокурори, съдебни заседатели. Няма презумпция за невиновност.Няма -филии и -фобии и други психически състояния. Има национален интерес и преценка как да бъде защитен. В случая, националният интерес на България е:Да, нашият интерес е да не се правим на разсеяни. Още повече предвид системното разминаване на националните ни позиции с Русия по темата Македония.Разбирам и Бойко, и Слави. Те много си приличат - обичат да се къпят в народната любов и да не си създават проблеми с по-силните от тях. Звучи мъдро, но в политическия език е друга дума с \"м\". Малодушие...Б. ред. - ", "date": "2018.03.28", "title": "Слави и Бойко Борисов си приличат. И двамата са малодушни"}
{"url": "https://offnews.bg/futbol/milan-academy-junior-camp-startira-kampaniata-za-2018-godina-677625.html", "text": "На пресконференция днес, организаторите от Milan Academy Junior Camp - България, обявиха старта на кампанията за 2018 година. На събитието в хотел \"Маринела\" пристигна директорът на академията Силвио Броли, което е доказателство за високата оценка, която ръководството на Милан дава на българския екип и най-вече на Ивайло Рачев, който е в основата на този проект и работи за неговото развитие за нашата страна от 2011 година.Своята подкрепа за Milan Academy Junior Camp заявиха в своите изявления и Емануеле Полио - заместник посланик на Република Италия в България, както и президентът на Италианската търговска камара в България Марко Монтеки.Сред официалните лица бяха кметът на Община Трявна г-н Дончо Захариев и президентът на ОФК \"Несебър\" г-н Георги Маринов, които ще са домакини на детските футболни лагери през лятото на 2018 година.Град Трявна ще отвори вратите си за децата и техните родители от 1-ви до 6 юли, а месец по-късно от 6-и до 11 август в разгара на морския сезон с любезното съдействие на г-н Николай Димитров - кмет на Община Несебър, децата ще тренират в новата модерна база на ОФК Несебър, на входа на к-к Слънчев бряг.Milan Academy Junior Camp е част от глобалната инициатива на най-титулувания отбор през последните 50 години за развитие на деца таланти по целия свят. Само през 2018 година лагери ще се проведат в над 120 града и в тях ще тренират хиляди деца, които искат да станат част от голямата магия, наречена футбол.", "date": "2018.03.28", "title": "Milan Academy Junior Camp стартира кампанията за 2018 година"}
{"url": "https://offnews.bg/politika/deputat-ot-gerb-podade-ostavka-zaradi-samnenia-za-zloupotrebi-s-danatc-677596.html", "text": "Депутатът от ГЕРБ Димитър Гамишев е подал оставка, обяви от парламентарната трибуна колегата му Спас Гърневски. От ГЕРБ признаха, че на НАП е започнала проверка на Гамишев. До това се стигна, след като в медиите се появи информация, че той е извършвал злоупотреби с данъци. Според информацията през 2016 г. той е прехвърлил въпросната фирма на малоимотно лице.\"Това е с единствена цел - да не пречи на проверката и да не се спекулира с името на ГЕРБ, както това непрекъснато се прави от опозицията. За пореден път ГЕРБ дава пред гражданите ясно и точно послание как трябва да функционира една истинска демократична и отговорна за делата си партия. И при най-малкото съмнение в народни представители, те сами депозират оставката си, не чакат да приключат проверките и не се крият зад имунитети\", обясни Гръневски мотивите за подадената оставка. Зам.-председателят на ГЕРБ Цветан Цветанов обясни, че Димитър Гамишев скоро няма да бъде и ръководител на общинската структура в Гоце Делчев. Цветанов обясни, че в момента тече процес на отчетно-изборни събрания.Цветанов още вчера е говорил с Гамишев. Тогава народният представител обяснил, че при влизането си в политиката е решил да се освободи от бизнеса си. Гамишев обяснил, че е познавал човека, на когото е прехвърлил фирмата си, но не като малоимотен и не е предполагал, че ще се стигне до такъв отзвук и спекулации. По време на разговора се разбрало още, че когато е била прехвърлена фирмата не е имала задължения.Зам.-председателят на ГЕРБ определи решението на Гамишев да подаде оставка като достойно.Преди да стане ясно, че Гамишев е подал оставката си, от БСП излязоха с декларация по темата.\"Малко преди да бъде избран за общински координатордепутатът Димитър Гамишев е прехвърлил фирмата си на друга. Твърди се, че другата фирма е с капитал от 2 лв и е регистрирана в Ловеч. Данните в търговския регистър показват, че на същия адрес са регистрирани общо 23 фирми. Освен това поне 10, ако не и повече от фирмите са длъжници на НАП с големи суми“, каза от парламентарната трибуна депутатът от БСП Николай Бошкилов.Според социалистите фирмата на Гамишев дължи на близо 200 хил. лв. \"За нас е пълна загадка как е осъществено вписването на продажбата на фирмата в Агенцията по вписванията, след като тя е сред големите длъжници на страната\", каза още Бошкилов.", "date": "2018.03.28", "title": "Депутат от ГЕРБ подаде оставка заради съмнения за злоупотреби с данъци"}
{"url": "https://offnews.bg/ikonomika/babh-se-zakani-da-goni-sluzhiteli-ako-imat-vina-za-bedstvashtite-kone-677620.html", "text": "По заповед изпълнителният директор на БАБХ д-р Дамян Илиев комисия от експерти от Централното управление на агенцията извършва щателна проверка на случая с бедстващите коне в Осоговската планина край местността Бек бунар под връх Руен. Конете се намират на открито, при неблагоприятни атмосферни условия и в тежко физическо състояние, довело до смъртта на някои от тях.Чрез сканиране на индивидуалната маркировка са установени собствениците на еднокопитните.Комисията проверява състоянието на животновъдните обекти, от които произхождат конете, тяхното съответствие с нормативните изисквания и степента на официален контрол, който е упражняван в тези обекти от Областната дирекция по безопасност на храните-Кюстендил.При установени неправомерни действия или бездействие от страна на служители на Агенцията и нейното териториално поделение в град Кюстендил, те ще бъдат отстранени от работа до приключване на образуваното дисциплинарно производство.", "date": "2018.03.28", "title": "БАБХ се закани да гони служители, ако имат вина за бедстващите коне в Осоговската планина"}
{"url": "https://offnews.bg/sviat/moskva-poiska-london-da-dokazhe-che-skripal-ne-e-otroven-ot-britanski-677621.html", "text": "Руското външно министерство поиска от Лондон да докаже, че бившият руски двоен агент Сергей Скрипал не е бил отровен от британски шпиони, предаде Ройтерс.При липса на такива доказателства Москва ще смята инцидента за посегателство срещу живота на руски граждани, се добавя в изявлението на министерството.Сергей Скрипал е британски гражданин, но дъщеря му Юлия е с руско гражданство.\"Анализът на всички обстоятелства показва, че британските власти не са заинтересовани от изясняването на истинските мотиви и откриването на извършителите на престъплението в Солсбъри и ни кара да мислим, че британските специални служби може да са съпричастни към него\", се казва в изявлението на руското министерство, цитирано от ТАСС и БТА.\"Ако на Русия не бъдат предоставени убедителни доказателства за противното, ще смятаме, че става дума за покушение срещу живота на руски граждани в резултат на провокация с исторически размери\", добавя министерството, подчертавайки, че отговорността да се представят доказателства се пада на Великобритания.Заради случая с отравянето на Скрипал НАТО и над 25 държави изгониха руски дипломати. ", "date": "2018.03.28", "title": "Москва поиска Лондон да докаже, че Скрипал не е отровен от британски шпиони"}
{"url": "https://offnews.bg/bojni/nasrochiha-promoutarski-targ-za-sblasaka-na-kubrat-pulev-s-dominik-bri-677594.html", "text": "От Международната боксова федерация (IBF) насрочиха промоутърски търг за мач между звездата ни в профибокса Кубрат Пулев и американеца Доминик Бризил, като той ще се проведе на 10 април.Ако мениджърите на двамата боксьори успеят да се уточнят за място и дата на провеждане на двубой помежду им, дори и 15 минути преди отварянето на офертите, то търгът ще бъде отменен.Победителят в този мач ще стане официален претендент за пояса на Антъни Джошуа във версия IBF. Кобрата не се е боксирал официално от април 2017 година, когато победи Кевин Джонсън.Той трябваше да излезе на ринга в Кардиф срещу Антъни Джошуа, но в последния момент получи травма, която го извади от строя. Бризийл пък се би за последно през ноември 2017, когато победи Ерик Молина.Американецът е на 32 години и има 19 победи и 1 загуба, като 17 от успехите му са с нокаут. Единствената му загуба пък е от Антъни Джошуа преди две години.", "date": "2018.03.28", "title": "Насрочиха промоутърски търг за сблъсъка на Кубрат Пулев с Доминик Бризил"}
