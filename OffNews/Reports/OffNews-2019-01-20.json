{"url": "https://offnews.bg/zimni/krasi-anev-s-naj-dobro-klasirane-za-sezona-695871.html", "text": "Лидерът в генералното класиране на сезона Йоханес Тингенс Бьо от Норвегия записа девета победа за сезона, след като триумфира в масовия старт на 15 км в германския зимен център Руполдинг.Бьо допусна една грешка в четирите си стрелби и измина трасето за 36:43.8 минути. Така той постигна 31-и успех в кариерата си.Красимир Анев пък записа най-доброто си класиране за сезона, след като се нареди 12-и. Той стреля без грешка и завърши на 36.3 секунди след победителя.Втори на 0.6 секунди с две пропуснати мишени остана Юлиан Еберхард от Австрия, а трети финишира Кентен Фийон Мейе от Франция с една грешка в стрелбата и пасив от 2.8 секунди.Носителят на Световната купа Мартен Фуркад (Франция) завърши четвърти на 8.6 секунди с една грешка в последната стрелба.", "date": "2019.01.20", "title": "Краси Анев с най-добро класиране за сезона"}
{"url": "https://offnews.bg/112/paten-politcaj-e-postradal-pri-zadarzhane-na-agresiven-vodach-695864.html", "text": "Днес към 15.00 часа бил получен сигнал за пътен инцидент между два леки автомобила в района на столичния квартал „Дружба“, съобщават от МВР. При пристигане на място, екип на пътна полиция е установил единия от водачите – 33-годишен, който започнал да ги обижда и заплашва. След последвало предупреждение за неговото задържане, мъжът проявил явна агресия, посегнал на единия от униформените и му нанесъл удар в ръката. Служителят на реда е прегледан и освободен за домашно лечение.Нарушителят е задържан в столичното Осмо РУ, работата по документирането на случая, както и по издирването на другия участник в пътния инцидент, продължава.", "date": "2019.01.20", "title": "Пътен полицай е пострадал при задържане на агресивен водач"}
{"url": "https://offnews.bg/sviat/hiliadi-na-gneven-protest-v-atina-makedonia-e-gartcia-695868.html", "text": "10 полицаи са ранени при днешните сблъсъци пред гръцкия парламент по време на протеста срещу Договора от Преспа, съобщават гръцки медии, цитирани от БГНЕС. Група маскирани лица, вероятно членове на крайнодесни групи се опитаха да пробият полицейския кордон пред Паметника на незнайния войн на площад „Синтагма“ в Атина. Младежите, някои от които с противогази, хвърляха боя, камъни и пиратки по органите на реда, които отвърнаха с гранати със сълзотворен газ, за да ги разпръснат.Според официални данни на полицията в центъра на Атина протестират не повече от 60 000 души. Организаторите на протеста обаче твърдят, че цифрата е поне 10 пъти по-висока. За сравнение миналия февруари преди подписването на сделката на площад „Синтагма“ излязоха около 140 000 души.Стотици хиляди гърци, развяващи националния флаг, изпълниха площад „Синтагма“ и околните улици в самото сърце на гръцката столица в знак на протест срещу ратификацията на подписания през миналата година Договор от Преспа, с който беше сложен край на продължилия 27 години спор между Атина и Скопие за името на Македония. Демонстрацията под надслов „Македония е Гърция“ започна мирно. Хората скандираха обидни лозунги срещу премиера Алексис Ципрас, който се очаква на вота следващата седмица да събере необходимите му 151 гласа за окончателното одобрение на споразумението. На плакати, развявани от протестиращите се четеше „Македония е гръцка“, „Референдум сега“ и се чуваха скандирания „Този договор е предателство“. Демонстрантите са пристигнали за протеста с 326 автобуса от цялата страна. Според организаторите на демонстрацията обаче автобусите са били 3000. В северната част на Гърция фермери временно блокираха с тракторите си основната магистрала, водеща към Скопие, в знак на солидарност с демонстрантите в Атина. Пътят в момента отново е отворен за движение.За охраната и сигурността на протеста властите в гръцката столица изпратиха допълнителни полицейски подразделения. Улиците в централната част на Атина бяха затворени още преди обяд за движение на автомобили. Поставени са и полицейски контролни пунктове на някои места за проверка на демонстрантите. Местните власти съобщиха, че има сериозни нарушения в обществения транспорт заради протестите.Премиерът Ципрас обвини „екстремистки елементи и членове на крайнодясната партия „Златна зора“ за сблъсъците по време на протеста срещу Договора от Преспа. Това се посочва в изявление на офиса на гръцкия премиер.От полицията също публикуваха комюнике, в което посочват, че техните сили са били атакувани от „организирани групи лица с особена жестокост, които са използвали камъни, железни пръти, дървени бухалки, запалителни бомби и полицията е действала съгласно оперативния си план и заповеди и е показала професионализъм и въздържане към насилие, като е използвала подходящи методи за отблъскване на нападенията“.От своя страна основната опозиционна партия „Нова демокрация“ хвърли вината за сблъсъците по време на протеста в Атина срещу Договора от Преспа върху правителството и поиска оставката на министрите, които отговарят за силите за сигурност, съобщава в. „Катимерини“.", "date": "2019.01.20", "title": "Хиляди на гневен протест в Атина: Македония е Гърция"}
{"url": "https://offnews.bg/112/sdvr-izdirva-izvarshiteli-na-grabezh-695869.html", "text": "Оперативно-издирвателни действия за установяване и задържане на извършители на грабеж са предприети от столичните криминалисти.В ранните часове на днешния ден е получен сигнал за инцидент на паркинг в района на ул. „Луи Айер\", а минути по-късно - за извършен грабеж и пострадал мъж. На място веднага били насочени полицейски екипи, които установили, че на паркинга са блъснати и увредени седем автомобила.Според обясненията на мъжа, докато чакал в колата приятелката си, забелязал приближаването на четирима непознати, потеглил рязко, но бил настигнат от тях, бит и ограбен - отнети са му мобилният телефон и наличните пари.Той е тестван за наличие на алкохол и наркотици, резултатите са отрицателни. Заради нанесените материални щети по паркираните коли спрямо него е взето отношение по Закона за движение по пътищата.Във връзка с извършения грабеж е образувано досъдебно производство, работата по което продължава под наблюдението на прокуратурата.", "date": "2019.01.20", "title": "СДВР издирва извършители на грабеж"}
{"url": "https://offnews.bg/obshtestvo/v-38-o-uchilishte-iskali-izvinenie-ot-bashtata-razkazal-za-uroka-che-695873.html", "text": "Учителят вече отдавна не е център на обучение, има различни източници на информация, които са полезни, както за деца, така и за възрастни. Децата са ни будни, любознателни и винаги се стремя по предмета, който преподавам и темата, да включвам допълнителен материал.Това каза в предаването „120 минути” учителката Лидия Булева от 38-о ОУ „Васил Априлов”, около която през последната седмица се разрази скандал заради твърдението на родител, че в час Булева учи децата, че кацането на Луната през 1969г. всъщност никога не се е състояло.Учителката посочи, че е искала да разнообрази преподавания урок с допълнителна информация. Целта ѝ била да събуди интерес у четвъртокласниците и да ги предизвика да търсят разнообразна информация:Директорът на училището Мариета Димитрова призова за диалог между училището и родителите:По-рано през деня родителите на децата от класа на Булева изпратиха писмо, в което изразяват подкрепата си за нея.", "date": "2019.01.20", "title": "В 38-о училище искали извинение от бащата, разказал за урока, че човек не е стъпвал на Луната"}
{"url": "https://offnews.bg/zimni/vladi-zografski-ostana-bez-tochki-za-sk-v-zakopane-695872.html", "text": "Топскачачът ни Владимир Зографски завърши извън местата, носещи точки за Световната купа, а австриецът Щефан Крафт записа първа победа за сезона и 13-а в кариерата си в състезанието по ски скокове на голямата шанца в Закопане (Полша).Крафт събра 278.3 точки, след като направи опити от 133.0 и 132.5 метра. Това беше първа австрийска победа от март 2017 година, когато отново Крафт спечели в Планица (Словения). Втори се нареди норвежецът Роберт Йохансон с 275.7 точки след скокове от 131.5 и 133.5 метра, а трети завърши Юкия Сато от Япония с 273.3 точки (133.0 и 131.5 метра).Зографски не се класира за финалния кръг и остана на 31-о място. Той отпадна след първите скокове след постижение от 123.5 метра и 126.0 точки. Така Зографски сложи край на серията си от 10 поредни състезания, в които печелеше точки за Световната купа.", "date": "2019.01.20", "title": "Влади Зографски остана без точки за СК в Закопане"}
{"url": "https://offnews.bg/zimni/lindzi-von-kraiat-nablizhava-triabva-mi-vreme-da-podredia-mislite-si-695866.html", "text": "Суперзвездата в алпийските ски Линдзи Вон сериозно мисли за края на кариерата си. Американката бе много емоционална след състезанието в супергигантския слалом от Световната купа в Кортина Д'Ампецо и сподели, че трябва да вземе няколко решения за бъдещето си.Преди няколко месеца Вон намекна, че това е последният й състезателен сезон. В петък тя се завърна след контузия с 15-о място в спускането, но днес не успя да завърши в първия манш на супергигантския слалом.\"Моето тяло може да понесе още много натоварвания, но в момента не съм в състояние да се състезавам на нивото, на което искам и знам, че мога да бъда.Наистина не знам какво да си мисля. Получи се по-емоционално, отколкото очаквах. Знам, че краят наближава, но това не прави нещата да изглеждат по-лесни.Имам страхотни спомени, но нещата не се развиха по начина, по който очаквах. Такова решение не се взима лесно, трябва ми време да подредя мислите си\", каза Вон.Иначе друга американка - Микаела Шифрин спечели надпреварата в Кортина Д'Ампецо днес. 23-годишната състезателка финишира за 1:22:48 минута. Така тя записа 11-а победа за сезона, с което се доближи до рекорда за всички времена от 14 успеха в една кампания на швейцарската легенда Френи Шнайдер от сезон 1988/89.Това е 54-а победа в кариерата на Шифрин за Световната купа, с което тя се изравни с австройската легенда Херман Майер на шестото място във вечната ранглиста.Втора на 16 стотни от секундата се нареди Тина Вайратер от Лихтенщайн, а трета на 18 стотни завърши Тамара Типлер (Австрия).", "date": "2019.01.20", "title": "Линдзи Вон: Краят наближава, трябва ми време да подредя мислите си"}
{"url": "https://offnews.bg/politika/borisov-pred-gerb-napravihme-poveche-otkolkoto-edna-partia-mozhe-da-695856.html", "text": "Ако ме питате, направихме повече, отколкото една партия може да направи. Беше лесно, защото преди нас буквално не бяха направили нищо.Това заяви премиерът Бойко Борисов пред членове на партия ГЕРБ, която провежда Национална работна среща в НДК. \"Хората казаха, че не искат \"Витошка\" да е пълна с джипове на мутри. Не искат да има зеещи зелени пространства и съсипани паркове. Искат и те да имат магистрали като белите хора. Метро искат, нови трамваи, тролеи, автобуси, какво ли не. Всичко това ние го направихме\", изтъкна Борисов.Министър-председателят отбеляза, че ГЕРБ беше избрана, защото \"народът искаше да се отърве от тройната коалиция\". Той уточни, че тогава е имало и други фаворити, \"наричайки се десни и сини, а то се оказа, че са направо болшевики\". Борисов е категоричен, че единствената дясна партия се казва ГЕРБ.Бойко Борисов разкритикува кметовете на общините, че не са достатъчно активни, когато трябва да се защитават от обвинения. \"Ако тръгна кмет по кмет, ами то няма град с нещо ненаправено. В същото време има недоволство\", посочи той. \"Показаха 2-3 санирани блока, че протекли, а вас това не ви интересува. Не отидохте поне веднъж да изкарате хората от санираните блокове, за да кажат доволни ли са. В публичното пространство остана, че калапво са санирани. Ако е вярно, то е ужасно, ако не е, защо си мълчите? Защо не се съпротивлявате? Сега няма да пусна пари за саниране докато това не го видя, предупреждавам ви\", заяви премиерът.Според него при депутатите и министрите от партията има сходен проблем. \"Работя ежедневно с Томислав, Влади Горанов и още двама-трима има, а другите трябва да ги търсят, за да излязат да си защитат темата\", каза Борисов. Той изрази недоволство, че някои министри недоглеждат, когато внасят нещо в Народното събрание, и очакват то да бъде поправено там. \"Само че точно тогава влизаме в гнездото на осите. Цветанов трябва да полага висш пилотаж, за да ни поправи и откровени глупости, когато сме пускали\", добави Борисов.По негови думи държавата никога не имала по ефективна борба с контрабандата, от която си е спечелила много врагове. \"И всеки ден някой излиза и говори за корупция\", възмути се Бойко Борисов. \"Най-корумпираните хора говорят за корупция в момента. Както каза Данчето, първо започнаха през лъжливи сайтове, сега си ги говорят ей така. Това трови атмосферата\", отбеляза премиерът.Той все пак призна, че на много места има корупция. Той предупреди кметовете на населени места \"да си почистят къщичките\", защото рано или късно това ще избие и то ще падне върху партията. \"Хората искат справедливост. Ние трябва да внимаваме да не се превърнем в елитарна партия, хората не ги обичат. Към всяка една душа да сме човеци\" призова Борисов.Той коментира още направените инвестиции в България, които определи като \"реални\" - за заводи и икономика. \"По регионите са истински, живи инвестиции, които докараха до там, че няма работна ръка\", посочи лидерът на ГЕРБ. \"Американският посланик ме пита: \"защо вие отчитате два пъти по-малки инвестиции, отколкото са реалните американски инвестиции\". Ами казвам: \"защото не ги отчитам аз, имаме такава статистика\", сподели Борисов. Той попита защо да вярва на \"един провален, изхвърлен от управлението политик, който казва, че инвестициите са рекордно ниски, а не на Американската търговска палата\".", "date": "2019.01.20", "title": "Борисов пред ГЕРБ: Направихме повече, отколкото една партия може да направи"}
{"url": "https://offnews.bg/politika/pargov-fandakova-e-izhabena-tarsim-vtori-rumen-radev-za-kmet-na-sofi-695859.html", "text": "Желанието и умението за защита на националния интерес трябва да бъде основен критерий при избора на кандидати за евродепутати. Това заяви председателят на БСП - София Калоян Паргов в предаването \"Денят започва\" с Георги Любенов по БНТ1.Според лидера на столичните социалисти това е критерият и за оценка на свършената работа на всички евродепутати в настоящия мандат, без значение от коя политическа партия са те.Калоян Паргов обясни, че предстоящото заседание на Конгреса на БСП следващата събота трябва да очертае рамката за участие на партията в евроизборите, както и да приеме платформата.Председателят на БСП - София добави, че платформата на партията за евроизборите ще стъпи върху документа \"Визия за България\".За предстоящите през есента на тази година местни избори Калоян Паргов обяви, че ще може да говори в конкретика след приключването на европейските през май.Калоян Паргов постави много добра оценка на работата на общинските съветници от БСП, които въпреки че са само 7 в този мандат, успяват да защитават авторитета си на основна опозиционна сила в СОС.Според председателя на БСП - София бъдещето принадлежи на новия социализъм.", "date": "2019.01.20", "title": "Паргов: Фандъкова е изхабена, търсим втори Румен Радев за кмет на София"}
{"url": "https://offnews.bg/analizi-i-komentari/da-zhiveem-kato-hora-a-ne-kato-orki-695865.html", "text": "Мисля си, че живеем във време, в което всеки ден е лакмус за човечност.Представям си го като изпит, всекидневен тест. Дали ще се свиваме в черупките си, вечно оплаквайки се или ще приемем, че има и неща, които зависят изцяло от нас, а това са повечето неща в нашето ежедневие.Става все по-трудно да вървиш с високо вдигната глава. Но аз искам да ви кажа – не трябва да се притесняваме, ако искаме да знаем, ако сме критични, ако имаме мнение. Не трябва да се притесняваме от никого и от нищо.Имам усещането, че всички се плъзгаме по повърхността на живота, без да си даваме сметка, че той си минава. Татуси, статуси, чужди очаквания, нечий други надежди и мечти. Дребно и виртуално политиканстване.Намръщени хора, мълчаливи и скрити. Тъга и ярост, събрана в едно лице, което имате усещането, че виждате всеки ден, пак и пак – в трамвая, в метрото, във фейса, във входа...Ще допуснеш ли някой друг да ти диктува как да живееш?Ще позволиш ли средата да те смачка?Да не ти пука. Говори високо и слушай внимателно.За мен миналата седмица се случи нещо безпрецедентно. Нещо, което рядко може да видите по телевизията. Това, което миналата седмица се случи в студиото с медала на Катрин Тасева имаше отзвук, даде пример и ни накара да се замислим. Пред тези емоции, всичко друго бледнее. Докато има такива хора, като безименния дарител и Катрин, ще я има и България.Ако си леко притеснен, че искаш да знаеш и това не ти изглежда модерно – стани и тръгни.Ако си вперил поглед в земята, защото се чувстваш прецакан, но твоята съвест не ти позволява да прецакваш другите – стани и тръгни. И не си мълчи. Не е нужно.Сега идват избори. Ще бъдем атакувани масирано от всякакви манипулации. Ще се чувстваме още по-смачкани. Важно е обаче да бъдем критични когато четем, също както внимаваме с какво се храним.Простащината е модерна, си мислят много от нас. Гледат заплашително, законът не е за тях. Смях. Публичните дебати се водят на груб, бабаитски език, сякаш сме в квартала. Политическите новини се изместват по страниците на жълтите вестници и булевардните сайтове.Това е някаква лудост. Но е по-удобно. Четеш и се чувстваш омърсен. Оригваш се на пластмаса, като да си ял нещо развалено. Но България не е квартал, нито жълт вестник. И ако ти си тъжен, в мрака, следователно и твоята България ще е тъжна, в тъмнината. Пожелавам ви да бъдете шумни, да говорите ясно и главата ви е да е високо вдигната. Където и да се намирате.Само тогава ще преминем през времето, в което живеем заедно като хора, а не като орки.Б. ред. - Коментар на водещия на предаването по бТВ \"120 минути\" Светослав Иванов.", "date": "2019.01.20", "title": "Да живеем като хора, а не като орки"}
{"url": "https://offnews.bg/112/mvr-zadarzha-31-godishen-saprichasten-kam-ubijstvo-v-kozloduj-695861.html", "text": "Към 08.00 часа днес в полицията бил подаден сигнал за мъж в безпомощно състояние, забелязан на улица в Козлодуй, съобщават от МВР.Пристигналите на място полицейски и медицински екипи са установили по тялото му множество следи от прободни рани и контузии, пострадалият бил веднага откаран в болница, където малко по-късно починал.Светкавично стартирали оперативно-издирвателните действия по образуваното досъдебно производство в РУ-Козлодуй, в рамките на които било установено, че загиналият е гостувал на свой 31-годишен съгражданин. След порядъчна употреба на алкохол, домакинът го откарал и оставил пред дома му с такси, след което се качил в автобус и отпътувал за столицата. След осъществено взаимодействие, 31-годишният бил засечен на ГКПП-Калотина.Той е задържан с полицейска заповед до 24 часа, работата по изясняване на съпричастността му към тежкото криминално престъпление продължава под наблюдението на прокуратурата.", "date": "2019.01.20", "title": "МВР задържа 31-годишен, съпричастен към убийство в Козлодуй"}
{"url": "https://offnews.bg/zdrave/med-limon-dzhindzhifil-chesan-i-iabalkov-otcet-paziat-ot-grip-695860.html", "text": "Мед, лимон, джинджифил, чесън и ябълков оцет укрепват имунната система, имат противовъзпалително действие и ни предпазват от грипа. Това обяви в предаването „Тази събота” по bTV природолечителят Иван Гарабитов.Тези продукти той е комбинирал в еликсир-сироп.При слаба имунна система всеки вирус ни атакува, подчерта той.Съвременният застоял начин на живот също разболява хората, предупреди още природолечителят. Неговият съвет е всяка сутрин да отделяме 5-10 минути за гимнастика.Гарабитов демонстрира лесно упражнение с дълбоко вдишване при вдигане на ръцете в различни посоки и издишване при прибиране на ръцете до тялото.", "date": "2019.01.20", "title": "Мед, лимон, джинджифил, чесън и ябълков оцет пазят от грип"}
{"url": "https://offnews.bg/politika/borisov-ne-daj-bozhe-da-se-sluchi-drugo-upravlenie-izvan-nasheto-s-pa-695858.html", "text": "Не дай боже да се случи друго управление извън нашето с патриотите. Тук трябва да благодаря на ДПС за подкрепата за самолетите и по тема евроатлантическа ориентация. Всичко останало представлява голям риск за европейското и атлантическо бъдеще на България. Голям риск.Това заяви премиерът Бойко Борисов и лидер на ГЕРБ по време на Националната работна среща на партията, която се проведе днес в НДК. Той отбеляза, че \"доходите са повече, инфраструктурата е повече, всичко е повече. Рекорден брутен вътрешен продукт\".По негови думи \"навсякъде говорят за българското европредседателство, че е най-доброто\". Борисов посочи, че \"до ден днешен всички ни благодарят и ни благославят, защото успяхме да сложим най-трудната тема - Западни Балкани\". \"От Белия дом до Москва, от Берлин до Париж казват колко важно е било това\", добави той.Според Бойко Борисов правилата и начина, по който се управлява Европейския съюз, изискват толерантност и внимание и добави, че \"те дават парите\". \"Модерно е да говориш за бюрокрацията на Брюксел, но като се замислиш как се управляват 28 страни, ще видиш, че даже е малко тази бюрокрация\", отбеляза той.Премиерът е категоричен, че хората искат от ГЕРБ справедливост. \"Не искат да се правим на по-важни от тях, защото ние не сме. Ние сме си такива, каквито са ни избрали. Не сме се променили. Ако някой някъде се мерне с по-лъскава кола, махайте незабавно\", призова Борисов.Лидерът на ГЕРБ завърши речта си с предупреждение към всички членове на партията: \"Обичам ви, но не е даденост това. Факт е, че БСП с тези провалени политици ни доближават. Ако не ви светне червената лампичка, аз ще ви светна синя\".", "date": "2019.01.20", "title": "Борисов: Не дай боже да се случи друго управление извън нашето с патриотите"}
{"url": "https://offnews.bg/112/diado-prostrelia-sobstvenik-na-zavedenie-v-selo-ognianovo-i-se-samoubi-695862.html", "text": "Досъдебно производство е образувано във връзка с тежък инцидент в с. Огняново, община Елин Пелин.Към 14.00 часа днес в полицията бил получен сигнал за прострелян 58-годишен собственик на местно заведение в селото.Раненият в рамото мъж бил веднага откаран в болница. Пристигналият на място полицейски екип е извършил оглед, а в хода на предприетите първоначални действия по разследването е установил, че изстрелите са произведени от 70-годишен местен жител, който минути преди това нахлул в обекта и насочил оръжие срещу мъжа – двамата от доста време били във вражда.При пристигането в дома на възрастния мъж, криминалистите го открили мъртъв с огнестрелна рана в областта на сърцето – според първоначалната експертиза смъртта е настъпила при самопрострелване.Работата по изясняване на всички обстоятелства, свързани с тежкия инцидент, продължава под наблюдението на прокуратурата.", "date": "2019.01.20", "title": "Дядо простреля собственик на заведение в село Огняново и се самоуби"}
{"url": "https://offnews.bg/snukar/dzhad-tramp-shokira-roni-o-salivan-i-specheli-mastarsa-v-london-695878.html", "text": "Джъд Тръмп спечели най-престижния снукър турнир \"Мастърс\" за първи път в кариерата си, след като победи с лекота суперзвездата Рони О'Съливан с 10-4 фрейма.Ракетата, който е рекордьор по титли в надпреварата, бе за 13-и път на финала в \"Александра Палас\" в Лондон, а Прическата му нанесе най-тежкото поражение в битка за трофея.След първата сесия във финала Тръмп водеше със 7-1 срещу О'Съливан, като се нуждаеше само от три фрейма във вечерната сесия. Той записа серии от 89, 87 и 56 точки, за да поведе срещу именития си съперник, а Ракетата се разписа едва в петaта партия.Вечерната сесия започна обещаващо за Рони, който взе фрейм, но Джъд отвърна със серия от 88. Сенчъри брейк от 114 точки даде надежди на опитния англичанин за обрат, но Тръмп охлади мераците му с поредица от 68 точки и аванс от 9-3.Прическата предаде реда на О'Съливан в самото начало на 13-ата партия. Той разчисти всичко пред себе си със сенчъри брейк 991 на стойност 109, за да намали поне симовлично изоставането си на 4-9.Рони можеше да вземе и следващия фрейм, но сбърка розова за ъгловия джоб и Тръмп го наказа с брейк от 53, печелейки 200 000 паунда и красивия трофей. За Ракетата останаха \"скромните\" 90 000 паунда.", "date": "2019.01.20", "title": "Джъд Тръмп шокира Рони О'Съливан и спечели Мастърса в Лондон"}
{"url": "https://offnews.bg/sviat/tramp-predlaga-kompromis-za-da-iztarguva-stenata-s-meksiko-695843.html", "text": "Американският президент Доналд Тръмп прави нов опит да прекрати частичното блокиране на федералното правителство на Щатите, пише Би Би Си.Администрацията не работи вече месец, като повече от 800 хил. служители няма да получат заплатите си. До кризата се стигна, след като Конгресът и Белият дом не можаха да постигнат споразумение за бюджета, тъй като Тръмп настоява в него да бъдат добавени 5 млрд. долара за изграждането на стена с Мексико.Сега американският президент предлага \"компромис\", свързан с програмата, която дава защита от депортация на млади имигранти, израснали в Щатите, но влезли като малки деца нелегално. Според Тръмп САЩ има история на дружелюбно посрещане на мигранти, с която могат да се гордеят, но \"системата е счупена от много дълго време\"По негови думи предлаганият компромис ще спре буксуването и ще осигури на Конгреса път, по който да се стигне до края на кризата с блокирането на правителството. Тръмп обаче е категоричен, че ще продължи да настоява в бюджета да бъдат добавени 5 млрд. долара за стена с Мексико.Миналата събота частичното затваряне на федералното правителството постави рекорд - най-дългото в историята на САЩ.", "date": "2019.01.20", "title": "Тръмп предлага компромис, за да изтъргува стената с Мексико"}
{"url": "https://offnews.bg/sviat/okolo-84-000-zhalti-zhiletki-otnovo-izliazoha-na-protest-vav-frantci-695841.html", "text": "Около 84 000 хиляди души излязоха в събота на протести във Франция, въпреки започнатия от президента Еманюел Макрон \"голям дебат\" за успокояване на кипящото от два месеца обществено недоволство, съобщи Франс прес, цитирана от БТА.\"Макрон, оставка!\", скандираха протестиращите \"жълти жилетки\" в Париж, чийто брой вчера бе 7000. \"Големият дебат е измама\", можеше да се прочете на транспаранта, който носеха демонстрантите от първата редица.Следобед имаше няколко сблъсъка в столицата между демонстранти и полиция, която използва водни оръдия и сълзотворен газ, след което обстановката се успокои.\r\nПо-ожесточени сблъсъци имаше в град Бордо, където на протест излязоха 4000 души. Маскирани младежи, които не бяха част от основната група демонстранти, използваха флексове и чукове, за да извадят от уличната настилка павета и да ги натрошат на по-малки парчета, за да ги хвърлят, видяха журналисти на АФП на мястото на събитието.Силите на реда арестуваха 49 души.Сблъсъци имаше още в Анже, Рен, Руан, Кан (в северозападната област Нормандия), Нанси, Лион, и Тулуза, където се събраха рекордните 10 000 демонстранти.\r\n", "date": "2019.01.20", "title": "Около 84 000 'жълти жилетки' отново излязоха на протест във Франция (видео)"}
{"url": "https://offnews.bg/nashite-avtori/mesechinke-razkaz-s-prodalzhenie-ot-zdravka-evtimova-695764.html", "text": "Намериха Вовата с подвити и позеленели клепачи – паднал през кафене „Солирас” – видели го две жени от „Чистотата” и не повярвали на очите си - грамаден мъж, само мускули по него, дори на челото му - мускули. Проснал се, очите му били отворени и към Радомир гледали, клепачите му били надебелели като двете сестри Дона и Диди в пекарната.- Този човек е тръгнал да умира - рекла една булка от чистотата. - Не е тръгнал, ами направо е стигнал до умирането – установила другата жена, която вече се навела да пипне Вовата по мускулестото чело. То било още топло. Жената била майка на Васко, най-чалнатото в ума от трите ѝ деца, което плещело за Дамянка, внучката на Елена с треволяците. Затова тази булка сe досетила:- Дай да го замъкнем при Елена, може да го спре откъм умирачката – предложила тя. Двете жени, не особено високи, но много жилави – в Радомир ако не си жилав, те карат в болницата в Перник и след две седмици вече сте се прегърнали с умирачката.- Елено, виж го тоя. Знаем, че отряза сливите ти петровки, но го спаси от човещина, жено. Майка му само него има, макар и айдук.Елена с треволяците не си дала труд да рече: \"Вкарайте го вътре, под покрив\" - макар че небето пощуряло. Шепи не - цели вагони сняг сипело от облаците си, за да има какво да ринат жените пред кметството и една цигара като жени да не могат да пафнат.Елена оставила Вовата проснат на улицата пред вратата на къщата си – още я смъдяло и дълбаело от мъка, че поразил всичките ѝ сливи. Разправят, че 23 различни сорта била присадила. „В ръцете я бива и в главата я бива тая жена.“ - каза една от жените от „Чистотата“. „Само да нямаше такива очи. Като че син ми кове ножове в тях.“Вовата останал да лежи на улицата. Не излязла Елена, а онова дребното като бяла въшка дете, дето се вее все само по улиците на Радомир или ходи по баира да къса треволяк за баба си. Момиче, хубаво като дядо си на лице, но и в неговите очи някой ножове кове. На Васко гарван му е изпил ума, затова все за нея дрънка, реши майка му.Останалото нещо го видя с очите си. Това въшка дете дотича с едно тумбесто синьо шише. С палец и показалец отвори подутото око на Вовата, изля малко от тумбестото шише.После и другото око отвори, ама много го разпъна, ще речеш, че иска да го извади от главата, и надигна шишето. Изсипа доста, няма лъжа и измама, половин шише ливна и само докато човек дръпне една цигара, Вовата почна да трепка с клепки, после клепачите му станаха от зелени на жълти, от жълти на кафяви и от кафяви на най-обикновени клепачи като моите и твоите. След още една цигара Вовата се надигна и кресна:- Не съм само аз сякъл сливите на оная идиотка. И Павелчо, и Федката, и Риж Димитър рязаха с мене. Даже аз най-малко рязах, защо само мене ослепихте...- Повтори кои бяха другите – каза детето.- Като ти плесна един, от тебе ще остане локва пикня – каза Вовата и според двете булки от „Чистотата“ не беше прав, щото оная, въшката, му нагласи клепките, стегна ги като нови, ние сме свидетели даже и пред господ, рекоха те.- Ако не ми кажеш кои бяха другите, ще ти сипя от това шише – каза спокойно детето и къде бръкна - никой не видя, но измъкна едно тънко, хем черно, хем дълго шише. – Половин капка и целият ще позеленееш.Вовката надигна всичките си мускули – и на челото, и в юмруците. Махна да удари, но накрая не удари никого.Момичето плю – булките от „Чистотата“ видяха и се прекръстиха. Те ходеха в черквата \"Свети Йоан Рилски\" и вярваха в дядо Боже Господи. Сега се помолиха слюнката да не уцели Вовата, но Господ сигурно беше на някое далечно място и стана тя каквато стана.- Ще ме плюеш ли, куче! – ревна Вовката.- Ще те плюя – рече спокойно детето. – Ако не легнеш да полежиш, докато майката на Васко изпуши още две цигари, ще ослепееш. Предупредих те.Двете жени отново се помолиха на дядо Боже Господи, който макар и далече оттук, свърши добра работа. \"Благодаря ти, Иван Рилски, но най-много на тебе, Боже!\" - каза майката на Васко. Никак не ѝ се искаше пред нея да се пролее кръв на това дете, което може от клепка, дебела колкото капак на тенджера, да направи клепка като твоята.- Довиждане, лельо Валя – каза детето и погледна с очи, в които ножът вече беше отрязал едно дебело парче. – Много поздрави от мене за Васьо.- Добре – обеща жената от \"Чистотата\", но хич не харесваше хлапето. Не е редно една кокоша курешка да командва човек, дето освен мускул, има и кола Мерцедес S класа. Но пък ѝ стана приятно, че курешката накара Вовата да се изпружи като мертек на улицата, направо на снега.Това беше. Точно това и нищо повече. Едната булка от „Чистотата” се кълнеше, че чула с големите си уши всичко и вече ѝ станало ясно защо Васко се увърта около това момиче. Тя и колежката ѝ само се спогледаха, когато след един ден точно на същото място - пред кафе „Соларис”, на връщане от доктора, който им даде хап срещу кашлица – двете попаднаха на Федката. И по него само мускули, и неговите клепки подути като крила на ярка, зелени, ще кажеш, че вече оттатък умирачката се е пренесъл човекът. Млад, добре че има господ да го прибере, голям айдук. Двама мъже го завлякоха от Тото-пункта до Елена. Елена отсякла : – „Имам работа!“. Накрая онова дребното излязло с тумбестото шише.Още на същия ден, но следобед – само десетина минути преди турския сериал – пред \"Соларис\" намерили проснат Павко. И той мускулест като сом, и той як, и неговите клепки зелени, подути, а очите кръвясали. Майката на Павко дошла да се моли на Елена, а Елена, разправят, не си показала дори чехъла на вратата. Въшката отишла с тумбестото шише.Разправят, че прехвърлили през зида на Елена – точно зад портата - пари. Разправят, че докторът от Радомир два пъти ходил да я пита от какъв бурен вари онова нещо за очите, но Елена му рекла, че не знае. Виж ми окото!- Как да не знаеш, бабо? – обадила се бялата въшка. – То аз знам, та ти.Докторът се опулил и щял да глътне собствената си брада – на козел мязал с нея, не стига че дърт, ами брадата му по-дърта от него изглеждала.Една камионетка спряла пред портата на Елена и Павко Хайдука със собствените си мускули – видяла го майката на Васко и още три колежки от „Чистотата” – свалил четири наръча дръвчета в кашпи, то значи в големи дървени кофи - ама хубави, ама гиздави, ама кичести фиданки. После тоз хайдук платил по петнайсет лева на Васко и неговите другарчета да пренесат кашпите в бараката на Елена.- Ма ти чу ли какво каза бялата въшка на Павко?- попитали колежите на Васковата майка.- Май попита и той ли е сякъл сливите петровки на баба ѝ.- Бялата гнида е опасна – отряза майката на Васко. – Баба ѝ я учи на лекарски мурафети от малка. Целият им род по женска линия е ненормален и силно откачен.- Васко се прибра и ръцете му не бяха ръце, а един огромен мазол като футболна топка – толкова много кашпи превлякъл и ми вика – „Мамо, боли ме мазола. Ще ходя Даме Дамянка да ме лекува.“ Обаче Даме Дамянка я нямало. Виж ми окото! Нямало я друг път. Момчето ми е пощуряло. Сигурно гнидата му е направила магия. Не може да диша ден, без да я види. ----------- ---------------- --------------  Детето го дръпна за ръка.- Тате.Мъжът, висок и тънък, се сепна, попита – „Какво?“- Гладна съм – каза то.Мъжът измърмори:- Когато изпиеш сълзите на някого, ще го обичаш цял живот… аз, глупакът, ги изпих - мъжът бръкна в десния джоб на палтото, задълба в левия, после бавно прерови джобовете на панталона, не намери нищо, погали шапката на хлапето, опита да се усмихне и не се усмихна. – Майка ти ще се върне –каза той. – Изпих сълзите ѝ.- Риж Димитър е богат – измърмори хлапето. – Но щом си изпил сълзите...Мъжът нямаше шапка на главата си и снегът падаше направо на косата му, гъста и кафява като разорана нива.- Тате, аз имам пари – баща ѝ не я чу. – Мама няма да се върне – каза детето.Лицето на мъжа изчезна. За миг като че нямаше лице, а само коса или кафява есен, макар че беше януари.- Не се бой, тате – каза момичето. – Аз имам пари – то бързо свали ръкавицата си, бръкна в джоба на розовото яке и измъкна пачка банкноти. Каква ти пачка – бяха две банкноти от пет лева, свити на четири – може да бяха свити на пет или на шест, кой знае това дете как ги беше свивало, за да се поберат в малкото джобче – това беше дрешка от магазина „Втори шанс“, почти като нова, направо нова, ако не броим, че дядо ѝ заши две копчета, които бяха по-светли от истинските. Като не броим, че баба Елена спря да вари кашата от дюлеви семки срещу кашлица, а отряза всички копчета и заши пет нови новенички. Така якето стана много по-хубаво отпреди.- Ела! – момичето, хвана големия мъж за ръка и каза: – Сега ще ти купа една пица, най-голямата в „Соларис” – На мене ще ми дадеш две залъчета, моят стомах е колкото на червей, даже още по-малък.- Не ми се яде – каза бащата.- Когото човек няма пари, мисли, че не му се яде, но е гладен. Дядо казва така, а знаеш, че той не лъже. Хайде, аз ще те заведа.Хлапето хвана мъжа за ръка и двамата тръгнаха по тротоара, откъдето още никой не беше минавал. Нямаше пътека в пряспата. Мъжът, превърнал се в сняг, и хлапето в най-прекрасното, даже по-хубаво от съвсем ново яке, крачеха напред, към пролетта, която се страхуваше да приближи насам.- Знаеш ли какво казва баба за лекарствата? – попита момичето, но бащата не знаеше. Сигурно затова мълчеше.Дъщеря му обаче не се разсърди. Тя не се сърдеше на никого. Дядо ѝ – може би най-умният човек на света - ѝ беше обадил, че от сръдня боли глава. Той например, ако се сърдел на баба ѝ – трябвало отдавна да е скочил да се обеси, но нали вече изпил сълзите ѝ, какво друго да прави - сложил край на сръдните. - Баба каза, че човек не трябва да прави зло лекарство. Дори ако мрази хайдуците. Дори ако хайдуците са по-гадни от гъсеници.- Какво?– измърмори мъжът, който гледаше улицата, а може би не я гледаше.Къщите бяха ниски с избелели стени. Съвсем малко се забелязваше колко са стари, защото бяха завити с шалове от сняг.- Ако човек прави лошо на хората с лекарството, дето е сварил, ръката му ще изсъхне - изтърси момичето. Спря на място – снегът се бе натрупал до коленете му и се напъха в ботушите, но детето не го забеляза. То свали ръкавиците си, дръпна мъжа за палтото, после още един път го дръпна и още един път - много силно.- Тате! Ръцете ми са изсъхнали.Мъжът не я чу. Детето сви юмруци, обърна се към баща си и затича срещу него. Юмруците се забиха в дебелото палто, точно на мястото, където се намираше сърцето му.- Сухи са, тате. Виж – то протегна длани напред, разпери пръсти, дълги и тънки като цветни моливи от кутията за седем лева; ниско изрязани, по-скоро изгризани, до самата кожа нокти.- Нищо ти няма – каза мъжът.- Има ми тате .... аз... аз... – детето не можа да каже нищо. Захлипа.- Да се обадим ли на мама, месечинке?- Те отрязаха моята черешка... моята черешка миналата година роди за пръв път – каза детето. - Черешите бяха големи колкото лапите на кучето Гашо. По-големи... Никой не ги наби. Не им се скара. Аз... Пиеха в „Соларис” и аз... Аз сварих зло лекарство. То много лесно къкри... от змийско мляко. Клепките се подуват. И на тримата клепките се подуха. Заради черешката... Носех ѝ вода с кофа от реката.... Тате... – сняг и сълзи се омесиха по лицето на хлапето. То започна да ги трие с ръце, но му дойде нещо и наум и каза – Виж как изсъхнаха....Мъжът се наведе, внимателно махна кашата от сняг и сълзи от лицето на детето.- Малка си още, месечинке.- Не съм малка. Знаех, че ще им се подуят клепките. Те ми отрязаха черешката.Мъжът мълчеше.- Три часа я варих. Злата отвара. Не ослепяха.... сипах им от шишето с доброто лекарство. Сварих и добро лекарство. Заради Васко. „Излекувай ги, Даме Дамянке. Човек е повече от една череша…“. Така каза Васко. Мъжът прегърна момичето, притисна го към гърдите си и тихо и помърмори.- Майка ти няма да се върне, месечинке.... Свари лекарство за мен.", "date": "2019.01.20", "title": "Месечинке: разказ с продължение от Здравка Евтимова"}
{"url": "https://offnews.bg/obshtestvo/zavarna-se-edinstveniat-ni-boetc-sreshtu-isliamska-darzhava-695874.html", "text": "Единственият, по собствените му думи, българин, който се е сражавал срещу „Ислямска държава”, се завърна в родината, съобщи Нова телевизия. Русенецът Димитър Петков заминава за Сирия като доброволец в подкрепа на международната коалиция на страната на кюрдите. След шест месеца на война, на път за България е задържан за нелегално преминаване на границата в Ирак. Прекарва 40 дни в ада на тамошните затвори, но е освободен благодарение на намесата на посолството ни в Багдад.А решението си да воюва срещу „Ислямска държава” обяснява емоционално.„Зверствата, жестокостите, които се ширят между тях, екзекуциите на невинни хора, изнасилвания на деца, атентатите също. В затвора насилие се ширеше постоянно, сбивания всеки ден. В моята килия бяха 50 боеца от „Ислямска държава”, които са се били по фронтовете. Със сигурност някой от тях е рязал глави. Може би, всичките”, споделя Димитър.", "date": "2019.01.20", "title": "Завърна се единственият ни боец срещу Ислямска държава"}
{"url": "https://offnews.bg/obshtestvo/tazi-nosht-shte-mozhem-da-nabliudavame-karvava-luna-695844.html", "text": "Тази нощ ще можем да наблюдаваме явлението, популярно като \"кървава Луна\". Сянката на Земята ще оцвети естествения ни спътник в червеникав цвят.В това няма нищо зловещо, напомнят астрономите от БАН. Началото на лунното затъмнението е в 5:33 ч. сутринта.Пълната му фаза започва час по-късно и ще продължи до 7:43 ч. Луната ще бъде ниско над западния хоризонт, затова изберете подходящо място за наблюдение.Ето данните за събитието за София, според :Това е последното пълно лунно затъмнение, на което ще станем свидетели до 26 май 2021 година.", "date": "2019.01.20", "title": "Тази нощ ще можем да наблюдаваме 'кървава Луна'"}
{"url": "https://offnews.bg/zvezdi/brad-pit-prezhali-andzhelina-zabi-charlijz-teron-695863.html", "text": "Холивудският актьор Брад Пит се среща с друга звезда на киното - носителката на \"Оскар\" Чарлийз Терон, съобщи Контактмюзик.Неназован източник, цитиран от в. \"Сън он сънди\", твърди, че 55-годишният Пит и 43-годишната Терон излизат от около месец. Любопитното е, че двамата са били представени един на друг от бившия годеник на родената в РЮА кинозвезда - актьорът и носител на \"Оскар\" Шон Пен. Брад Пит, който има зад гърба си провален брак и с актрисата Дженифър Анистън, не е имал сериозна връзка, откакто през 2016 г. се раздели с Анджелина Джоли.След като през 2018 г. се появиха публикация, че актьорът е подновил срещите си с жени, източник от обкръжението му заяви, че най-вероятно следващата му сериозна връзка няма да с друга знаменитост.", "date": "2019.01.20", "title": "Брад Пит прежали Анджелина, заби Чарлийз Терон"}
{"url": "https://offnews.bg/tenis/grigor-dimitrov-prikliuchi-uchastieto-si-v-melbarn-695838.html", "text": "Най-добрият ни тенисист Григор Димитров приключи участието си на Откритото първенство на Австралия. Българинът беше спрян на 1/8-финал от американеца Франсис Тиафо след четирисетова битка на корта, като дребни грешки му попречиха да продължи напред. В крайна сметка за статистиката Григор загуби след 5:7, 6:7 (6), 7:6 (1), 5:7 за 3 часа и 43 минути игра.Мачът тръгна много равностойно, като в първия сет най-добрият български тенисист пропусна да пробие съперника си във важния 7-и гейм, когато поведе 40:0 и имаше общо четири възможности да го затвори. 21-годишният американец проби още в следващия гейм, а Гришо успя да върне пробива за 5:5. Веднага след това обаче Тиафо отново проби и след това затвори сета със 7:5 на свой сервис.Във втория сет Григор успя да вземе отново гейм на подаването на съперника, но още в следващия гейм допусна да му бъде върнат пробивът. Така двамата стигнаха до тайбрек, който се развиваше много добре за българина - поведе с 5:2, а след това имаше 3 сетбола при 6:3. Димитров обаче допусна Тиафо да направи пет поредни точки и загуби и втория сет с 6:7 (8). В третия сет първи до пробив стигна 21-годишният американец, който поведе с 4:2. Григор обаче веднага върна пробива и до края на сета изглеждаше убедително, докато Тиафо сякаш започна да изпитва физически проблеми. В тайбрека българинът не остави никакви шансове на Тиафо и го размаза 7:1. Dмериканецът видимо отпадна физически и започна да играе рисковано с цел да избягва дълги разигравания. Той се стремеше да завършва бързо, като грешеше много често. Това даде сериозно предимство на Григор, но въпреки това той сам си създаде проблеми в четвъртия гейм, когато след двойни грешки едва спаси пробива. През останалото време той сервираше безупречно, като подлагаше на натиск сервиса на съперника си.За съжаление Димитров се пропука в 11-ия гейм. Ударите на Тиафо влизаха, а Григор не можеше да вкарва първия си сервис. Пробивът се оказа фатален. В последния гейм нервите на Григор не издържаха и той се предаде след 3 часа и 43 минути на корта, а Тиафо получи най-прекрасния подарък за днешния си 21-ви рожден ден - 1/4-финал в Мелбърн, където негов съперник ще бъде победителят измежду Рафаел Надал и Томаш Бердих.", "date": "2019.01.20", "title": "Григор Димитров приключи участието си в Мелбърн"}
{"url": "https://offnews.bg/analizi-i-komentari/bitkata-za-orazhejnata-industria-695788.html", "text": "Казусът с военния завод \"Дунарит\" отново излезе на преден план. Сагата се вихри вече година и половина, а действията на правителството и на прокуратурата са в озадачаващ синхрон с интересите на офшорната фирма, която се опитва да придобие завода.В последните седмици на 2018 г. Специализираният наказателен съд разреши на прокуратурата да претърси няколко офиса на адвокати от кантората на Лазар Карадалиев - адвокат на избягалия в Сърбия банкер Цветан Василев и на собственика на завода \"Емко\" Емилиян Гебрев. Ден по-късно Карадалиев се сдоби с обвинение за ръководене на престъпна група за пране на пари заедно с оръжейния бизнесмен. \"Влизането в канторите ни беше заради Емилиян Гебрев, собственик на \"Дунарит\". Определението на спецсъда изискваше акционерната книга на \"Дунарит\" и други документи, които представляват кореспонденция между адвокат и клиент\", заяви Лазар Карадалиев след обиските.Според собственика на \"Емко\" обвинението срещу него е с цел спиране на придобиването на „Дунарит”. Пред bTV във вторник той обвини държавата, че \"помага на една офшорка\". Подобна теза Гебрев изрази още през лятото на 2017 г., когато започна офанзивата срещу оръжейния завод. Тогава бизнесменът заяви, че \"продължават опитите офшорката \"Виафот\" да придобие активите на предприятието\".\"Дунарит\" беше един от апетитните активи на фалиралата КТБ.Малко преди да ѝ отнемат лиценза Едуардо Миролио сключва няколко цесии с оръжейното дружеството, което имаше над 90 млн. лв. задължения към банката. По-късно през 2016 г. Viafot Limited от Британските Вирджински острови купува от Миролио вземането за неизвестна сума. Тогава Емилиян Гебрев прави опит да придобие \"Дунарит\", като увеличи капитала му с 60 млн. лева и впише \"Емко\" като собственик на 88% от завода. Офшорката \"Виафот\" обаче започва съдебна битка срещу сделката. \"Има издадено разрешение от КЗК за увеличаването на капитала на \"Дунарит\" и влизането на \"Емко\" и определение на Великотърновския апелативен съд, което ясно указва да се впише увеличението на капитала, за съда това е приключила тема, защо Агенцията по вписванията отказва все още да направи това е друг въпрос\", коментира Гебрев.Именно по това време е бил подаден сигнал срещу бившия шеф на агенцията Зорница Даскалова за оказван натиск в полза на конкретно решение, свързано с \"Дунарит\". Твърденията са на вече бивш директор на Дирекция \"Длъжностни лица по регистрация\" и са били обект на проверка от инспектората на Министерство на правосъдието, отбелязва .Вече е ясно кой стои зад офшорката \"Виафорт\". Тази седмица, които разкриват, че краен собственик е Александър Ангелов, спряган за адвокат на Делян Пеевски заради участието му в сделки, свързани с депутата и Цветан Василев. В разследването се посочва още, че бащата на Ангелов - Параскев Ангелов Параскевов, е прекарал цялата си кариера като високопоставен офицер в контраразузнаването на бившата Държавна сигурност, основно по турско направление. Параскевов е назначен за зам.-министър в МВР по време на Виденовото правителство, отговарящ за направление Национална сигурност. Именно неговият подпис стои под договора с лобистката фирма, която защитава Пеевски по Глобалният закон \"Магнитски\" след жалбата на Цветан Василев, в която обвинява депутата от ДПС и главния прокурор Сотир Цацаров в упражнявана репресия и корупция.Изпълнителната власт и прокуратурата действат в синхрон за \"Дунарит\".На 5 юли 2017 г., месец преди първата активност на прокуратурата срещу Емилиян Гебрев, \"Виафорт\" продава вземанията си от \"Дунарит\" на фирмата \"Дипи\". Последва обвинение срещу Гебрев за източване на завода. Обвинения бяха повдигнати и срещу членове на ръководството на \"Дунарит\", което задейства процедура по отнемане на лиценза на дружеството. Всичко това породи съмненията, че зад натиска върху оръжейния бизнес стоят интересите на Пеевски. \"В тази връзка категорично заявявам, че нямам, никога не съм имал и няма да имам и в бъдеще, нищо общо с дружества от военната индустрия\", отрече той в отворено писмо до медиите.. На 25 август \"Дипи\" прехвърля вземанията си от оръжейното предприятие на КТБ, а синдиците на фалиралата банка в същия ден ги продават на \"Държавна консолидационна компания\". По този начин държавният холдинг възнамеряваше да овладее \"Дунарит\". \"Не става въпрос за национализация на предприятието, а за публична продан, на която може да се яви всеки\", уточни тогава министърът на икономиката Емил Караниколов. Преди да започне процедурата по несъстоятелност обаче, оръжейното предприятие успя да плати задълженията си към ДКК, които възлизаха на 50 млн. лева.Междувременно работата на \"Емко\" продължаваше да бъде блокирана заради отнетия лиценз, което изкара на протест стотици служители на завода. Сагата частично, на която беше решено договорите с \"Кинтекс\" да бъдат възстановени. \"Основната ми грешка бе, че късно потърсих помощта на премиера Борисов по кризата в \"Емко\", коментира Гебрев след срещата.По всичко личи обаче, че двете частни дружества от военнопромишления ни комплекс ще бъдат отново под обществено внимание. Обвинението срещу оръжейния бизнесмен за източване на \"Емко\" вече е за пране на пари. “Дунарит” е придобит с пари от КТБ. За тези пари има подсъдими от организирана престъпна група с ръководител Цветан Василев. Нормално е този завод да е част от активите на КТБ, която е в несъстоятелност. Ако синдиците успеят да го продадат, с парите ще може да се плати на вложителите, чиито средства не са гарантирани”, изтъкна зам.-главният прокурор Иван Гешев.В петък Гебрев беше извикан в Националната следствена служба, където прокуратурата прецезира новото обвинение срещу него. На излизане от Следствието той коментира пред журналисти, че е изпратил SMS на премиера Борисов, за да му каже, че напрежението ескалира. По негови думи работниците от \"Дунарит\" са готови на протест.Всичко това вероятно вещае ново развитие на съдебния казус между офшорната фирма \"Виафорт\" и \"Дунарит\", заради който \"Емко\" все още не може да се впише като собственик на завода.", "date": "2019.01.20", "title": "Битката за оръжейната индустрия"}
{"url": "https://offnews.bg/snukar/o-salivan-sreshtu-tramp-na-finala-v-london-695836.html", "text": "Петкратният световен шампион Рони О'Съливан ще се изправи срещу Джъд Тръмп във финала в тазгодишното издание на Мастърса в Лондон. Ракетата победи Дин Дзюнхуей с 6-3 фрейма, докато Тръмп най-накрая успя да прескочи полуфиналите на \"Мастърс\" ида се класира за първия в кариерата си двубой за титлата в най-престижния турнир по снукър извън ранкинг системата. Той надделя с 6-4 над Нийл Робъртсън и попречи на австралиеца да направи завръщане на най-голямата сцена в \"Александра Палас\".Ракетата и Дзюнхуей спретнаха страхотен сблъсък в зала \"Александра Палас\", изпълнен със страхотни отигравания. Срещата започна при тотална доминация на О'Съливан, който спечели първите четири фрейма след халф-сенчъри брейкове от 58, 75, 52 и 56 точки. Неговият китайски противник не можеше да се отпусне и като цяло в първите пет партии записа най-висока лична серия от срамните за своите стандарти 38 поредни точки.Дзюнхуей спечели 30-минутен фрейм за 4:1, после направи два поредни сенчъри брейка от 107 и 122, за да се доближи максимално в резултата до 4-3. Втората \"стотица\" бе неуспешен опит за максимум, който щеше да влезе в историята като един от най-вълнуващите и атрактивни, поради флука по последната жълта.Рони извади невероятен късмет, че не фаулира бияча при сейфти удар, защото щеше да остави лесна маса на противника си. Малко след това Дзюнхуей заложи червена за ъгловия джоб и англичанинът дръпна с 5-3 части. Последният девети фрейм бе приключен със серия от 93 - най-високата за Гения от Чигуел в мача.", "date": "2019.01.20", "title": "О'Съливан срещу Тръмп на финала в Лондон"}
{"url": "https://offnews.bg/politika/pargov-sled-evropejskite-izbori-shte-reshim-dali-predlagame-maia-mano-695845.html", "text": "БСП не може да даде отговор дали ще предложи на омбудсмана Мая Манолова да бъде кандидат кмет на София, защото първо трябва основните партийни организации да започнат номинационния процес, която ще стане след европейските избори.Това заяви председателят на БСП-София Калоян Паргов в ефира на БНТ. \"В много бърз порядък, защото е наситен политическият календар, след европейските избори до юли трябва да излъчим кандидатурата за кмет на София, както и кмет на райони и на селата, листата за общински съветници\", уточни той.Според Паргов \"всеки гражданин, влизай в една политическа надпревара - става политическа кандидатура\". По негови думи президентът Румен Радев се превръна мигновено в политическа кандидатура, след като беше подкрепен от БСП, макар и с инициативен комитет. \"Още преди две години обявихме в София, че ще търсим този тип кампании и разтваряме максимално ветрилото - надпартиен кандидат, който ще има широка подкрепа\", заяви Калоян Паргов.Председателят на БСП-София коментира още, че местните избори са доста динамичен процес. \"Имаме предвид много кандидати, които се чуват в публичното пространство, а медиите гадаят кой ще бъде“, допълни Паргов.", "date": "2019.01.20", "title": "Паргов: След европейските избори ще решим дали предлагаме Мая Манолова за кмет на София"}
{"url": "https://offnews.bg/tenis/nadal-se-spravi-s-berdih-i-shte-se-izpravi-sreshtu-ekzekutora-na-grigo-695849.html", "text": "Бившият номер 1 в световната ранглиста Рафаел Надал победи с лекота Томаш Бердих с 6:0, 6:1, 7:6(5) и се класира за 1/4-финалите на турнира от Големия шлем - Открито първенство на Австралия.Там Матадора ще спори с младия американец Франсис Тиафо, който изненадващо успя да преодолее Григор Димитров в четирисетова битка.По време на самия мач испанецът демонстрира изключителен тенис и започна със серия от 9 поредни гейма на сметката си, като Бердих взе първия си гейм в мача едва в средата на втория сет. Все пак чехът имаше възможност да спечели третата част, тъй като поведе с минипробив в тайбрека и с 4:3 при точките в него, но след това загуби и двете си точки на свой сервис и в крайна сметка Рафа си взе своето.Мария Шарапова пък приключи участието си на Australian Open, след като отстъпи на местната любимка Ашли Барти с 6:4, 1:6, 4:6.22-годишната тенисистка стана първата австралийка от 10 години насам, която намира място в 1/4-финалите, където нейна съперничка ще бъде чехкинята Петра Квитова, отстранила американката Аманда Анисимова с 6:2, 6:1.", "date": "2019.01.20", "title": "Надал се справи с Бердих и ще се изправи срещу екзекутора на Григор"}
{"url": "https://offnews.bg/sviat/naj-malko-dvama-dushi-sa-zaginali-sled-zemetresenie-kraj-bregovete-na-695840.html", "text": "Най-малко двама души са загинали след силно земетресение, което удрари бреговете на Чили, съобщава Daily Express, цитиран от \"Фокус\".Трусът е бил отчетен на 53 км. дълбочина до бреговете на град Кокимбо. Епицентърът е на около 15 км югозападно от града. Геологическата топографска служба на САЩ заяви, че степента на труса е 6,7 по скалата на Рихтер.Първоначално Националната служба за извънредни ситуации е издала предупреждение за цунами, но то бързо е отменено.Според директора на Националната агенция за извънредни ситуации към министерството на вътрешните работи Рикардо Торо, повече от 200 хиляди души в зоната страдат от прекъсвания на електричеството.На няколко места е докладвано за щети, но не е имало новини за жертви.Този район на света е мястото, където се случват повечето земетресения и където вулканичните изригвания се срещат по-често.Чили претърпява най-голямото земетресение, което е записано през 1960 г., когато трус с магнитуд 9.5 удря бреговата линия. През 2010 г. земетресение с магнитуд 8,8 и последвалото цунами убиват 525 души, а 26 изчезват безследно.", "date": "2019.01.20", "title": "Най-малко двама души са загинали след земетресение край бреговете на Чили"}
{"url": "https://offnews.bg/politika/tcvetanov-s-ostra-rech-kam-sapartijtcite-si-tazi-godina-niama-liato-695857.html", "text": "Тази година няма лято. Тази година за нас е време за стабилност на България и тя може да бъде показана само и единствено, когато имаме отличния резултат. За ГЕРБ втори в изборна надпрева е резултат, който не трябва да чува никой на национално ниво.Това заяви зам.-председателят на ГЕРБ в реч към своите съпартийци на Национална работна среща на партията, която се провежда в НДК. \"Основният акцент е подготовката ни за местните избори, когато можем да представим на избирателите това, което направихме заедно с европейските институции, с националните институции и с местните инстутции\", изтъкна Цветанов.Той е категоричен, че опонентите на ГЕРБ ще бъдат безкомпромисни в представянето на фалшиви новини. \"Те ще бъдат безкомпромисни в манипулирането на българското общество, защото през всичките тези години, когато са имали възможност да управляват, те никога не са имали тази възможност да представят видими резултата, каквито ГЕРБ представя през последните 10 години\", заяви Цветанов.Той отбеляза, че противниците на управлението боравят с фалшиви новини, за да се противопоставят на една добра политика. \"Можем да покажем какво постигнахме в сферата на образованието, защото то е основният ни акцент в управленския ни мандат. В образованието успяхме през последните 2 години да имаме 950 млн. лева повече разходи. Това отчитат ли го нашите опоненти?\", попита Цветан Цветанов.По негови думи всички в ГЕРБ могат да бъдат с високо вдигната глава, защото всичко, което са направили, са го направили водени от обществения интерес. \"Имаме призванието да бъдем част от силна и обединена Европа\", заяви Цветанов.Той посочи още, че след изборите за членове на Европейския парламент, ГЕРБ ще има 2 дена да възстанови силите си. \"От 1 до 30 юни всяка една структура на база указанията, които ще бъдат изпратени, ще трябва да проведе номинационни събрания за бъдещите кметове и общински съветници. Тогава трябва да се направи анализ, за да можем, когато обсъждаме номинациите, да видим каква е активната роля на всеки един кмет по места, на всеки един общински съветник\", отбеляза Цветан Цветанов.Той се обърна към новите членове на ГЕРБ: \"Това не е привилегия, а изключително голяма отговорност, защото трябва да показвате потенциал, а не да петните името на партията\".", "date": "2019.01.20", "title": "Цветанов с остра реч към съпартийците си: Тази година няма лято, подготвяйте се за изборите"}
{"url": "https://offnews.bg/futbol/tcska-prodade-maurides-pribira-1-3-miliona-evro-695837.html", "text": "Централният нападател Мауридес вече не е футболист на ЦСКА. В събота вечер „червените“ се разбраха с австрийския гранд Рапид Виена за правата на голмайстора, съобщава \"Труд\".Трансферната цена на Мауридес е около 1,3 милиона евро. В договора има доста клаузи, които могат да донесат допълнителни пари в касата на ЦСКА. Те зависят от головете на Мауридес и евентуален бъдещ трансфер.Рапид мина успешно през групата на Лига Европа. Но отборът е едва на осмо място в австрийското първенство и е на 28 точки от лидера Залцбург.ЦСКА продаде втори централен нападател в последните шест месеца. През лятото в Китай замина Фернандо Каранга, чиято цена бе около 3 милиона евро.Ръководството на ЦСКА се задейства веднага да намери заместник на Мауридес. Бразилецът вкара девет гола в 16 мача от Първа професионална лига. Разписа се и четири пъти в четири двубоя от Лига Европа.", "date": "2019.01.20", "title": "ЦСКА продаде Мауридес, прибира 1,3 милиона евро"}
{"url": "https://offnews.bg/temida/zadarzhanite-za-finansirane-na-terorizam-ostavat-v-aresta-695870.html", "text": "Специализираният съд остави в ареста петимата обвинени за финансиране на терористични организации. Сред замесените в престъпната схема е и българка, която живее в София. От прокуратурата заявиха, че по разследването може да има още обвинени.Съдебно заседание продължи близо три часа. По искане на прокуратурата мерките за неотклонение се гледаха при закрити врата, тъй като по делото има информация, която представлява държавна тайна. Съдът остави задържаните в ареста с мотивите, че има опасност да се укрият и да извършат нови престъпления.Групата, обвинена за финансиране на терористични организации, е разработвана от ДАНС и ГДБОП в продължение на една година. В хода на разследването са иззети множество документи, компютри и мобилни телефони. Претърсени са и две чейндж бюра в столицата, за които се предполага, че са замесени в схемата. Според прокуратурата доказателствата до момента определят като лидер на групата 60-годишния Мустафа Алибрахим.Според източници близки до разследването мъжът живее от години в София и се е занимавал с търговия на авточасти.Според разследващите 39-годишната българка Исения Асенова е помагала на сирийските граждани при паричните трансфери по метода \"хавала\" като е набирала посредници в схемата.В съдебната зала задържаните останаха лаконични. Ако бъдат признати за виновни, обвиняемите могат да получат от 3 до 12 години затвор.", "date": "2019.01.20", "title": "Задържаните за финансиране на тероризъм остават в ареста"}
{"url": "https://offnews.bg/tenis/fransis-tiafo-grigor-e-strahoten-chovek-no-mu-kazah-che-shte-go-pob-695852.html", "text": "Франсис Тиафо, който днес отстрани Григор Димитров от турнира от Големия шлем - Открито първенство на Австралия остана щастлив от класирането си на 1/4-финалите в надпреварата, където ще се изправи срещу Рафаел Надал.\"Трябваше да свърша много здрава работа, за да успея да стигне до тази фаза. Обещах на моите родители, че ще стана професионалист. Не мога да повярвам, че успях и, че правя всичко това на корта.Григор е мой добър приятел. Страхотен човек е, но му казах, че ще го победя. Още след последния ни мач му казах, че когато се срещнем в следващия ни двубой аз ще изляза краен победител.Нищо не мога да направя срещу Надал. Ще ме подлуди от бягане. Всъщност, сега трябва да отида да поспя. Гледал съм го толкова много години.Да играя срещу него на 1/4-финал на Голям шлем, надявам се на \"Род Лейвър Арена\" във вечерната сесия, би било всичко за мен. Нека се подготви\", каза Тиафо.", "date": "2019.01.20", "title": "Франсис Тиафо: Григор е страхотен човек, но му казах, че ще го победя"}
{"url": "https://offnews.bg/sviat/dvama-dushi-zaginaha-a-14-sa-raneni-pri-pozhar-vav-frenski-alpijski-k-695851.html", "text": "Двама души загинаха, а 14 са ранени при голям пожар в ски курорта Куршевел във френските Алпи, предаде AFP.Пожарът е избухнал в ранните сутрешни часове и наложил евакуацията на около 60 работници, включително чужденци, от триетажна сграда за настаняване на персонал.Пожарникарите са открили телата на двамата загинали в изгоряла част на сградата.Четирима са тежко ранените, като трима от тях са транспортирани в болница с хеликоптер, съобщиха местните власти.Причината за пожара не е известна засега, но около 70 пожарникари са овладели огъня.", "date": "2019.01.20", "title": "Двама души загинаха, а 14 са ранени при пожар във френски алпийски курорт"}
{"url": "https://offnews.bg/futbol/pavel-kolev-kani-mari-stoilov-na-pregovori-za-levski-695855.html", "text": "Бившият селекционер на казахстанския национален отбор Станимир Стоилов ще се срещне с новия собственик на Левски следващата седмица, а поканата към Мъри е отправена от новия изпълнителен директор на клуба Павел Колев, пише \"Тема Спорт\".От няколко дни специалистът е актуален вариант номер 1 за \"сините\", особено след като се раздели с тима от бившата съветска република, с която бе обвързан в рамките на година.На предстоящата среща ще има официално предложение към Стоилов, както и условията, които ще му бъдат предоставени при евентуално завръщане на \"Герена\".", "date": "2019.01.20", "title": "Павел Колев кани Мъри Стоилов на преговори за Левски"}
{"url": "https://offnews.bg/politika/maria-gabriel-balgaria-na-gerb-oformia-badeshteto-na-evropa-695853.html", "text": "Това е България на ГЕРБ - активна и оформяща бъдещето на ЕС. Това заяви българският еврокомисар по цифровата икономика и общество Мария Габриел на Националната работна среща на ГЕРБ, която се провежда в НДК.Според еврокомисаря ни \"Европа има нужда от лидери като премира Бойко Борисов, има нужда от екипи, като екипа ни евродепутати - можещи и знаещи\". \"Европа има нужда от активната, обединена и прозорлива България, която именно ние показахме с успешното европредседателството\", заяви Мария Габриел.Тя посочи, че предстоящите избори за членове на Европарламента са важни, защото засягат \"всеки жител на всяко населено място, независимо от статут, професия и образование\". \"Европа е в нашия дом, в нашите пътища и предприятия, Европа е във всеки един от нас\", добави Мария Габриел.Тя призова членовете на партия ГЕРБ отново да са тези, които ще бъдат \"фактор при определянето на посоката, по която ще поеме нашият континент, нашата България\".Кметът на София Йорданка Фандъкова изтъкна, че след по-малко от 4 месеца ГЕРБ ще се изправи пред избирателите, за да поиска тяхното доверие на евроизборите, а по-късно и на местните. \"На изборите тази година не е важно кой ще бъде евродепутат, кмет или общински съветник. Единственият важен въпрос е дали ще покажем на хората, че сме си свършили работата, че правим живота им по-добър\", заяви Фандъкова.Тя беше категорична, че ГЕРБ е изправена пред много агресивни противници, които използват груби манипулации и лъжи. \"Те са повтаряни не само от анонимни тролове, а се коментират от представители на политическите партии и дори от политическите лидери. Това показва безсилие и безнадеждност. За нас е важно да останем опозиция на популизма, вместо да му се подадем\", добави кметът на София.", "date": "2019.01.20", "title": "Мария Габриел: България на ГЕРБ оформя бъдещето на Европа"}
{"url": "https://offnews.bg/politika/toma-tomov-reshenieto-za-f-16-e-chast-ot-goliamata-igra-koiato-stava-695846.html", "text": "Решението за започване на преговори със САЩ за закупуване на нов боен самолет F-16 е част от голямата игра, която става на Балканите.Тази теза разви журналистът и депутат от БСП Тома Томов. Според него самолетът е добър, но самата процедура в парламента е била фарс. \"Ясно беше, че след като си в този съюз, решението ще се вземе във Вашингтон. Решението беше взето, този самолет ще бъде купен. Това е част от голямата игра, която става на Балканите”, каза Томов в ефира на bTV.По негови думи в региона има битка, в която американците искат да изгонят руснаците окончателно от Балканите и същевременно руснаците реагират: \"Има голяма битка. Едно време Русия беше като повалено котенце по времето на Елцин, сега не е така\"Депутатът от БСП коментира още отхвърлената от британския парламент сделка за брекзит. \"Тереза Мей няма големия опит на велики държавници като Чърчил и Макмилан и прави грешки, защото в ключов момент застава начело на страна, която е много дълбоко разделена\", изтъкна Тома Томов.Той отбеляза, че най-основната грешка на Мей е била да обяви избори. \"Оказа се, че е абсолютно катастрофална във воденето на предизборната борба. Тя ще влезе в историята като жената, която е имала най-голямата загуба – 230 депутати е колосална загуба\", посочи Томов.Според него е важно управлението на Тръмп да удържи курса на икономиката, за да не се получи рецесия. Тома Томов отбеляза още значимостта на разследването, което се води срещу американския президент за руската му връзка. „Никой не знае дали има такава връзка, ако има, колко е дълбока, с пари ли го държат. В крайна сметка в това е въвлечено английското разузнаване и цялата управляваща класа в Русия и по някакъв начин, ако той падне, може да стане проблем и оставането на власт и на Путин в Русия”, коментира той.", "date": "2019.01.20", "title": "Тома Томов: Решението за F-16 е част от голямата игра, която става на Балканите"}
{"url": "https://offnews.bg/futbol/treniorat-na-tcska-kritichen-sled-zaguba-v-kontrola-695877.html", "text": "Треньорът на ЦСКА Нестор Ел Маестро не спести критики към футболистите си, след като допуснаха загуба с 1:3 от Академия Пушкаш във втората си контрола по време на лагера в Марбея.Двубоят на \"Estadio Municipal de La Linea de la Concepcion\" завърши с победа с 3:1 за унгарския тим. Точни бяха Вега, Тамаш и Поор. За \"червените\" почетното попадение реализира Тиаго, появил се на игрището след паузата.\"Този мач със сигурност оставя лоши чувства у нас. Никога не е хубаво да загубиш, особено толкова убедително. Малко като зов за събуждане е. Понякога в тези приятелски мачове е по-добре да загубиш убедително и да играеш лошо, като по този начин разбираш със сигурност, че трябва да свършиш още много работа и имаш още много проблеми за разрешаване.Бих могъл да измисля много основателни оправдания за резултата, но няма да го направя. Не се представихме достатъчно добре днес, но аз знаех, че ще бъде трудно с играчите, с които започнах втората част. Нека обаче не му отдаваме чак такова значение на този мач.Разполагаме с още няколко седмици, за да се подготвим за втората част на сезона. Сигурен съм, че ще сме готови.Двама играчи не бяха с нас днес - Жеферсон, тъй като все още е много рано за него и Манолев, който има температура\", коментира Ел Маестро.", "date": "2019.01.20", "title": "Треньорът на ЦСКА критичен след загуба в контрола"}
{"url": "https://offnews.bg/futbol/menidzharat-na-chelsi-besnee-sled-boleznenata-zaguba-ot-arsenal-695850.html", "text": "Мениджърът на Челси Маурицио Сари не скри гнева си след загубата с 0:2 от Арсенал и сподели, че е футболистите му трудно се мотивират.\"Ние се изправихме срещу един отбор, който бе доста по-мотивиран от нас и в крайна сметка това бе причината да ни победи. Това е много тревожно и не за пръв път ни се случва.Нашият отбор е изключително труден за мотивиране и след като загубим мотивация започваме да не показваме онзи футбол, който искам и който трябва да показваме.Моментът е деликатен и психологически. В началото играчите разбираха отлично какво искам от тях и резултатите бяха налице, а сега нещата не са така.В предишните срещи вкарвахме в началото на мачовете си, а сега ни е трудно и се борим. Проблемът е в главите на футболистите.Те играха без какъвто и да е дух в този двубой. Трудно ми е да ги мотивирам, но се надявам нещата да се коригират\", каза Сари.", "date": "2019.01.20", "title": "Мениджърът на Челси беснее след болезнената загуба от Арсенал"}
{"url": "https://offnews.bg/futbol/bufon-ronaldo-be-poslednoto-parche-ot-pazela-koeto-lipsvashe-na-iuve-695848.html", "text": "Легендата на италианския футбол Джанлуиджи Буфон, който в момента защитава цветовете на Пари Сен Жермен смята, че Кристиано Роналдо е играчът, който ще даде необходимото на Ювентус за така жадувания трофей в Шампионска лига, който убягва на \"бианконерите\" в последните години.Торинци стигнаха на два пъти до финала в последните издания на надпреварата, но и в двата случая отстъпиха на Барселона и Реал Мадрид, съответно с 1:3 и 1:4.\"Юве е сред най-добрите отбори в последните 5 години. Тази година дори повдигна нивото, защото привлече страхотен играч като Роналдо, който пък влезе в един вече изграден и много солиден тим.Той бе, може би, последното парче от пъзела, което липсваше. Не бях изненадан от неговото пристигане, разбирам желанието на един голям шампион да се заеме с ново предизвикателство. След много години на едно място човек има нужда от от нещо ново\", каза Буфон.", "date": "2019.01.20", "title": "Буфон: Роналдо бе последното парче от пъзела, което липсваше на Ювентус"}
{"url": "https://offnews.bg/tenis/teodora-duhovnikova-i-nina-nikolina-nova-zvezdna-dvojka-poslanitci-n-695875.html", "text": "Актрисата Теодора Духовникова и певицата Нина Николина се присъединиха към звездния тим посланици на Sofia Open 2019.Двете дори се появиха на столичен корт, за да заснемат видео, с което да напомнят на всички, че между 3 и 10 февруари в „Арена Армеец“ ни очаква изключително тенис изживяване от най-високо ниво.Във фейсбук профила си Духовникова написа: „Нина Николина и аз, две абсолютни шампионки при супер аматьорите, си говорят за тенис“, а набързо клипчето стана хит. Тенис разговорът между Теодора и Нина за кратка време набра популярност и в инстаграм.Може да го ви видите и вие: Самата Теодора Духовникова признава, че харесва тениса, а също така духа на шампионите и звездите на този спорт. Актрисата се очаква да гледа на живо предстоящите мачове от Sofia Open не само заради световните участници, но и заради българските представители.Припомняме, че турнирът от категория ATP250 в София има своите специални посланици като Тони Надал, Юлиан Вергов, Маги Джанаварова, американката Рейчъл Стълмън, а скоро ще станат известни и още от членовете на звездния тим на Sofia Open.", "date": "2019.01.20", "title": "Теодора Духовникова и Нина Николина - нова звездна двойка посланици на Sofia Open 2019"}
