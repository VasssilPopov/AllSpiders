{"url": "https://offnews.bg/futbol/tcska-razgromi-avstrijtci-v-liga-evropa-slavia-otstapi-v-split-685144.html", "text": "Отборът на ЦСКА разгроми австрийския Адмира Вакер с 3:0 в първия мач от втория квалификационен кръг на Лига Европа, който се изигра пред препълнените трибуни на стадион \"Българска армия\".Така на практика \"червените\" направиха важна крачка към следващата фаза, където евентуално ще играят срещу победителя от двойката между Стярнан и Копенхаген.Два гола за ЦСКА отбеляза Кирил Десподов, а новото попълнение Мауридес добави един. \"Червените\" излязоха с осакатен състав, след като асове като Кристиан Малинов и Николай Бодуров останаха извън състава поради наказания.21-годишният Десподов откри резултата в 29-ата минута, след като се разписа с глава след центриране на Едвин Джеси. Четири минути по-късно нова комбинация между Джеси и Десподов доведе до удвояване на резултата.В 37-ата минута се стигна до дузпа за ЦСКА, която беше реализирана технично от Мауридес. През второто полувреме \"червените\" свалиха оборотите, като целта им беше да не допуснат гол и в крайна сметка я постигнаха и отиват спокойни на реванша след седмица.\"Адмира е сериозен отбор от първенство, което е по-силно от нашето. Ще играем в Австрия сякаш резултатът от първия мач е 0:0. Ще се опитам да накарам футболистите да излязат концентрирани. В момента мисля за мача с Витоша в неделя и се надявам на едно поредно емоционално представяне\", коментира треньорът на ЦСКА Нестор Ел Маестро.Другият ни представител в квалификациите за Лига Европа Славия изигра отличен мач пред 26 103 зрители на стадион \"Полюд\" в Сплит, но играчите на Златомир Загорчич загубиха с 0:1 от местния гранд Хайдук в първата среща. Единственото попадение за домакините реализира резервата Ахмед Саид, който се разписа в 79-ата минута. \"Белите\" се надяват да наваксат изоставането в София.", "date": "2018.07.26", "title": "ЦСКА разгроми австрийци в Лига Европа, Славия отстъпи в Сплит"}
{"url": "https://offnews.bg/politika/balgaria-shte-tarsi-sporazumenie-s-ek-po-deloto-sreshtu-beh-reshi-par-685125.html", "text": "България ще търси споразумение с Европейската комисия по делото срещу \"Булгартрансгаз\" и Българския енергиен холдинг, реши днес окончателно Народното събрание. Решението беше прието единодушно от 130 депутати, които бяха в залата.Миналата есен депутатите взеха забраниха на енергийното министерство да поема вина и да постигне споразумение с ЕК по делото. Сега те отново забраняват на държавата да поеме вина по делото, но позволяват иницииране на нови преговори с Брюксел. Предложението беше внесено от депутатите от ГЕРБ Делян Добрев, Валентин Николов и Александър Ненков. В мотивите е записано, че има нови обстоятелства по делото, които оневиняват или значително намаляват вината на БЕХ по това дело. Делото срещу БЕХ и дъщерните му дружества \"Булгаргаз\" и \"Булгартрансгаз\" се води от 2015 година. Брюксел обвини компаниите в ограничаване на конкуренцията на газовия пазар у нас, което включва отказ от достъп до мрежата и газохранилището в Чирен на компании в периода 2007 - 2015 година. Жалбата беше внесена от \"Овергаз\".Това дело е и една от причините за срещата между главния прокурор Стори Цацаров и собственика на \"Овергаз\" Сашо Дончев в ЦУМ, преди прокуратурата да обяви, че проверява компанията заради възможно разминаване между направените инвестиции и одобрените от КЕВР. Срещата им стана известна като аферата \"ЦУМгейт\".След приетото днес решение енергийният министър Теменужка Петкова ще трябва да опита да намали санкцията, която може да е над 300 млн. евро. ", "date": "2018.07.26", "title": "България ще търси споразумение с ЕК по делото срещу БЕХ, реши парламентът"}
{"url": "https://offnews.bg/politika/okonchatelno-aktcizat-na-bezdimnite-tcigari-se-uvelichava-stava-40-685122.html", "text": "Акцизът на бездимните цигари се увеличава и става 40% от този на обикновените. Това решиха депутатите с окончателното приемане на промени в Закона за акцизите и данъчните складове.В момента вносителите на бездимните цигари плащат акцизна ставка за внесен килограм тютюн в размер на 152 лв, а с измененията тази сума ще се увеличи на 233 лв. Така ставката за бездимни цигари става 40% от тази на обикновените. Сега акцизът за кутия нагреваеми цигари е 0,93 лв., а с увеличението ще стане 1,43 лв. Промените ще влязат в сила от 1 октомври тази година. Поправките бяха предложени от председателя на парламентарната комисия по бюджет и финанси Менда Стоянова и претърпяха голяма промяна между първо и второ четене. Първоначалният законопроект предвиждаше „нагреваемите тютюневи изделия“ да се облагат с акциз, равен на този на цигарите. Което означаваше по 3,54 лв. за кутия. След острата реакция срещу предложението и намесата на премиера Бойко Борисов, който дори поиска проектът да бъде изтеглен, мнозинството в парламента се споразумя ставката да не се увеличава толкова много. След това самата Стоянова внесе предложенията, които днес бяха окончателно приети от депутатите в пленарната зала.Между двете четения ГЕРБ се отказаха и от идеята си на бутилките бира над 5 литра да се слага бандерол. Това предложение беше част от приетия на първо четене проект, но отпадна по време на днешното заседание на комисията по бюджет и финанси.", "date": "2018.07.26", "title": "Окончателно: Акцизът на бездимните цигари се увеличава. Става 40% от този на обикновените"}
{"url": "https://offnews.bg/politika/raztovariha-sofijskite-sadilishta-ot-potrebitelski-i-zastrahovatelni-d-685126.html", "text": "Депутатите облекчиха неравномерната натовареност в софийските съдилища. Това стана с окончателното приемане на промени в Гражданско-процесуалния кодекс (ГПК).Изменението беше предложено от депутата от БСП Крум Зарков и предвижда застрахователните дела да се гледат в населените места по настоящ адрес на пострадалите, а ако няма такъв - по постоянния им адрес. Досега тези дела бяха предимно в София, защото се разглеждат по седалище на ответника застрахователи или големи компании, чиито седалища са столицата. В момента застрахователните дела са половината от всички дела, които се разглеждат от софийски съдилища.При потребителските дела отпада възможността да избор и вече исковете на потребители и срещу потребители ще се гледат  в населеното място по адрес на пострадалия. \"Този законопроект показва, че управляващи и опозиция могат да работят и да мислят заедно\", коментира председателят на комисията по правни въпроси и депутат от ГЕРБ Данаил Кирилов и подчерта, че и ГЕРБ са предлагали подобни изменения и се радва, че сега са приети.Една от целите на промените е да се предоставят лесен, евтин и ефективен достъп до правосъдие на лицата, претърпели увреждане, когато те имат спорове със своя застраховател, с Гаранционния фонд или Националното бюро на българските автомобилни застрахователи.", "date": "2018.07.26", "title": "Разтовариха софийските съдилища от потребителски и застрахователни дела"}
{"url": "https://offnews.bg/sviat/zhertvite-na-pozharite-v-gartcia-stanaha-85-685120.html", "text": "Броят на жертвите на пожарите в Гърция се увеличи до 85, съобщиха местни медии. За момента властите потвърждават официално за 82 жертви. При пожарите са пострадали 187 души, сред които 23 деца. 60 възрастни остават в болница, 11 от тях са в интензивното отделение. Продължава издирването на десетки изчезнали лица.Доброволци и сътрудници от аварийно-спасителната служба претърсват опожарени къщи в градчетата Мати, Рафина, Неа Макри и Неос Вуцас.Роднини на изчезналите предават ДНК анализи в моргата в Атина, където се идентифицират тленните останки на загиналите. Тридесет души са в неизвестност. Пожарникарите са се справили с всички пожари, които са представлявали заплаха за населени места.Все още не е ясна причината за пожарите, които се разпространиха бързо заради силните ветрове и високите температури.", "date": "2018.07.26", "title": "Жертвите на пожарите в Гърция станаха 85"}
{"url": "https://offnews.bg/koloezdene/arno-demar-specheli-18-ia-etap-na-tura-niama-promeni-na-varha-685133.html", "text": "Арно Демар от отбора на \"FDJ\" спечели днешния 18-и етап в колоездачната обиколка на Франция. Състезателят измина дистанцията от 171 км между Три сюр Без и По за 3:46.50 часа.Втори на сантиметри зад Демар завърши друг французин - Кристоф Лапорт, а трети остана норвежежът Александър Кристоф.В последните километри \"Bора–Hansgrohe\" държаха челни позиции, но около 3 км преди края Петер Саган изпусна извеждача си Даниел Ос. Проблеми имаха и от \"UAE Emirates\", където работеха за Кристоф, а Демар се оказа с най-добра позиция. Французинът стартира по-малко от 200 метра преди финала и беше недостижим за останалите.В челото на генералното класиране не настъпиха никакви размествания, след като първите 89 колоездачи завършиха с равно време с това на победителя.Първи в общото подреждане за \"жълтата фланелка\" е британецът Гераинт Томас (Sky), който води с 1:59 минути пред втория Том Дюмулен (Холандия) и с 2:31 минути пред четирикратния победител Крис Фрум, който е трети.Утре предстои етап с дължина 200.5 километра, който дава последна възможност за катерачите. Колоездачите ще трябва да преодолеят шест изкачвания, сред които са легендарните Кол дю Турмале и Кол д’Обиск от Висша категория.", "date": "2018.07.26", "title": "Арно Демар спечели 18-ия етап на Тура, няма промени на върха"}
{"url": "https://offnews.bg/zdrave/klinikata-po-neonatologia-na-sbal-po-detski-bolesti-niama-da-raboti-pr-685131.html", "text": "Клиниката по неонатология в Специализираната болница по детски болести \"Проф. Иван Митев\" в София няма да работи през август, съобщиха от здравното министерство.Причината е предстоящ ремонт.От 26 юли ще бъде прекратен приемът на пациенти в клиниката. Пациентите, които се нуждаят от лечение, ще бъдат пренасочвани към Майчин дом, уточниха от ведомството.", "date": "2018.07.26", "title": "Клиниката по неонатология на СБАЛ по детски болести няма да работи през август"}
{"url": "https://offnews.bg/tehnologii/asus-predstaviat-dva-novi-inovativni-modela-laptop-asus-zenbook-pro-685135.html", "text": "ASUS имат дълга история зад себе си и носят голям принос към бранша с надеждните си продукти и иновативните си технологии. На пресконференция на 25.07.2018, ASUS представиха два модела лаптоп, които скоро ще навлязат на пазара. В тях ясно се отличава желанието на компанията за производство на нови, оригинални продукти, които да задоволяват нарастващите нужди и предпочитания на клиентите. Двата висок клас модела - ASUS ZenBook Pro 15 и ASUS ROG Strix SCAR II, познат също като GL504 - предоставят най-съвременните технологии в една надеждна машина, за възможно най-доброто преживяване.ASUS ZenBook Pro 15 е модел, който е една стъпка напред от останалите лаптопи на пазара. Това, с което той наистина се отличава е първия по рода си интелигентен touchpad, наречен ScreenPad.Освен като touchpad, той работи като индивидуален високорезолюционен и пълноцветен дисплей, предлагащ куп нови възможности. Може да се използва като отделно поле за работа за Windows приложения, както и със специално разработени програми, наречени ScreenPad™ приложения. Освен това ScreenPad™ подлежи на пълно персонализиране, позволявайки на потребителите да го настроят според собствените си предпочитания.Екранът на ScreenPad-а е 5.5 инчов с 1920 x 1080 резолюция, със стъклено покритие. Освен него, ZenBook Pro 15 притежава и впечталящи характеристики - Intel Core i9-8950HK процесор, 16GB RAM, 1TB PCIe SSD памет, Nvidia GeForce GTX 1050 Ti 4GB видеокарта, 5.6-инчов LED-backlit 4K UHD (3840 x 2160) дисплей с тънка рамка и опция за touchscreen, двоен вентилатор за охлаждане, Harman Kardon аудио, 365mm x 251mm x 18.9mm измерения и тегло от 1.88kg, като има опция за по-нисък клас части. Моделът е предназначен за бизнес потребители, програмисти, дизайнери, художници и други създатели на съдържание, вълнуващи се от новите технологии. Очаква се да излезе в продажба в началото на септември.ROG Strix SCAR II е изцяло нова версия на успешния гейминг лаптоп оптимизиран специално за FPS игри (First Person Shooter – шутър от първо лице). Иновациите в този модел също са забележителни. Дизайнът - две контрастиращи текстури, които заедно образуват функционална диагонална черта на капака, нова маркировка върху клавиатурата наподобяваща кевлар, предна светеща лента с Aura Sync и много възможности за персонализиране. Oборудван е с първия в света 144-херцов, теснорамков дисплей със супербързо време за реакция от 3ms, HyperStrike Pro гейминг клавиатура за прецизен контрол и HyperCool Pro технология за охлаждане на високопроизводителните централен и графичен процесори.Това е първият в света лаптоп, който се характеризира с многоантенна технология за безпроблемна Wi-Fi връзка. Останалите характеристика са: 8th Gen Intel Core i7-8750H/8th Gen Intel Core i5-8300H, до 32GB DDR4 RAM, M.2 NVMe PCIe 128GB / 256GB / 512GB SSD, видеокарта Nvidia GTX 1060/1070 GPU, 15.6-инчов IPS-level FHD (1920 x 1080) дисплей. Моделът е фокусиран изцяло за гейминг. Очаква се да влезе в продажба в началото на Август.Освен двата лаптопа, ASUS обяви официално и старта на своята програма за лоялност ROG Club в България. С нея компанията, която е лидер при геймърските лаптопи, създава истинска общност около своята популярна марка за гейм продукти ROG. В ексклузивния клуб може да влезе всеки, който си закупи гейм лаптоп от тази продуктова фамилия, а участието му дава стойностни подаръци, възможност да трупа точки, да изпробва най-новите лаптопи ROG, веднага след като бъдат налични на местния пазар, да участва в турнири и други събития, организирани от ASUS, включително и в такива, достъпни само за членовете на клуба, както и да получава разнообразни награди. ASUS представи пред българската публика и своята промоция за крайните потребители, с която компанията ще предостави стойностни подаръци под формата на софтуер и популярни видеоигри на всеки клиент, който закупи лаптоп на ASUS с новите процесори на Intel.Предложението ще бъде валидно до края на септември, като в зависимост от стойността на процесора цените на подаръците ще варират между 70 и 135 евро.Видео от представянето на моделите:", "date": "2018.07.26", "title": "ASUS представят два нови иновативни модела лаптоп - ASUS ZenBook Pro 15 и ASUS ROG Strix SCAR II"}
{"url": "https://offnews.bg/temida/pohititeliat-na-18-godishnoto-momiche-ot-dobrich-ostava-v-aresta-685127.html", "text": "Районният съд в Добрич остави за постоянно в ареста 32-годишният Мирослав Дяков, който държа в плен и изтезава в продължение на 20 дни 18-годишно момиче.Той е обвинен в две престъпления - държане на наркотични вещества и противозаконно лишаване от свобода.За първото престъпление законът предвижда наказание лишаване от свобода за срок от 1 до 6 години, а за второто е предвидено наказание лишаване от свобода от 3 до 12 години.Районният съд прецени, че от събраните на този етап доказателства може да се направи обосновано предположение, че задържаният е извършил престъпленията, за които му е било предявено обвинение.В мотивите си съдът посочва, че мярката е съобразена и с високата обществена опасност на задържания.Досега мъжът е осъждан 6 пъти, като 5 от осъжданията са за държане на наркотични вещества. Към момента срещу него има 3 други неприключили наказателни производства. 18-годишната Виктория е намерена случайно при проверка за наркотици по сигнал. В жилището на мъжа са открити електронни везни и 0,5 грама амфетамини. Момичето било в шок.", "date": "2018.07.26", "title": "Похитителят на 18-годишното момиче от Добрич остава в ареста"}
{"url": "https://offnews.bg/obshtestvo/geri-nikol-se-otkaza-da-pee-pred-mladezhite-na-bsp-685136.html", "text": "Певицата Гери-Никол няма да пее пред младежите от БСП, потвърдиха пред OFFNews от партията.Тя е обявила, че се отказва, а парите от нейния хонорар ще бъдат върнати на Столетницата.За доброто настроение на младежите ще се погрижи друга млада певица - Дара. В концерта в Казанлък ще вземе участие и Мариана Попова, който ще се състои в петък вечер след дискусия, организирана от младежите на БСП.Световноизвестният Горан Брегович и неговият оркестър пък ще пеят на самия връх. Те ще излязат в събота пред събралите се на Бузлуджа социалисти. ", "date": "2018.07.26", "title": "Гери-Никол се отказа да пее пред младежите на БСП"}
{"url": "https://offnews.bg/sviat/samolet-edva-ne-katastrofira-zaradi-spor-za-hrana-mezhdu-pilotite-685137.html", "text": "Самолет на иракската авиокомпания Ираки еъруейз, изпълняващ полет от Машад в Иран до иракската столица Багдад със 157 души на борда, едва не катастрофирал заради спор, възникнал между пилота и помощник пилота, предаде Франс прес, цитирана от БТА.Двамата се скарали за поднос с храна, донесен в пилотската кабина.Министерството на транспорта на Ирак е започнало разследване, а иракските медии коментират с ужас или ирония случилото се и питат дали става дума за пилоти или за шофьори на маршрутки. Не става ясно кога се е случил инцидентът.В писмо, адресирано до прякото си ръководство, помощник пилотът разказал, че докато самолетът летял, тонът в пилотската кабина ескалирал. Пилотът възразил стюардеса да донесе на помощник пилота блюдо с храна, тъй като той не му поискал предварително разрешение. Това станало, по думите на помощник пилота, след като пилотът се бил нахранил. Стигнало се до непристойни изказвания от страна на пилота и накрая той ударил и напсувал помощник пилота. Тогава в пилотската кабина дошъл и представител на службите за сигурност, който се намирал в самолета.Машината била приземена успешно в Багдад, но полемиката продължила и след това и отново се стигнало до удари от страна на пилота. Накрая помощник пилотът трябвало да се защити и да отвърне на ударите.Авиокомпания Ираки еъруейз каза, че е отстранила и двамата пилоти и увери, че те няма да се измъкнат от най-строгите санкции, като забрана за летене.", "date": "2018.07.26", "title": "Самолет едва не катастрофира заради спор за храна между пилотите"}
{"url": "https://offnews.bg/sviat/samolet-za-pekin-se-varna-v-parizh-zaradi-teroristichna-zaplaha-685134.html", "text": "Самолет на китайския превозвач Air China се върна в Париж, малко след като излетя за Пекин заради \"терористична заплахa\".Това съобщиха от авиокомпанията на своята страница в Туитър, цитирана от световните информационни агенции.Машината е излетяла от летище \"Шарл де Гол\", когато в кабината е получена информация за подготвяне на терористичен акт.\"Полетът CA876 се е върна в Париж безопасно, самолетът и неговите пътници са невредими,\" се пише в съобщението на компанията.В самолета е имало 290 пътници. Той е стигнал почти до границата с Белгия, преди да се върне на изходната точка.", "date": "2018.07.26", "title": "Самолет за Пекин се върна в Париж заради терористична заплаха"}
{"url": "https://offnews.bg/dw/stranata-v-koiato-veche-vsichki-sa-milioneri-685138.html", "text": "Рафаел Гонсалес: Наложеният от венецуелското правителство валутен контрол, който определя всички цени въз основа на еднократна оценка. Това предизвика катастрофата, която изживяваме в момента. Понастоящем за един долар хората във Венецуела плащат 2,5 млн. боливари. Това е 17 пъти повече от официалния обменен курс. Премахването на строгия валутен контрол обаче е напълно неприемливо за правителството.Рафаел Гонсалес: Месечната заплата в страната възлиза на 5,5 млн. боливари. Това са приблизително 1 щатски долар и 50 цента. Килограм месо струва 10 млн. боливари или близо 3 долара. Най-ниската цена за един хляб на остров Маргарита възлиза на 1 милион и 400 хиляди боливара. Фантастичните цени във Венецуела са лишени от всякаква логика. Над половината от работещите на минимална работна заплата не могат да живеят от нея.Рафаел Гонсалес: Правителството казва, че валутният контрол пресича изтичането на валута от страната, но всъщност стана точно обратното. Твърдата валута изтича, а хората обедняват.Рафаел Гонсалес: Национализацията на фирмите е другата причина за настоящата катастрофа. Днес Венецуела не произвежда практически нищо. Нито аграрни, нито индустриални продукти. Венецуела живее в един абсурден свят. Правителството национализира циментовата индустрия и сега нямаме цимент; то национализира фирмите за производство на кафе и сега ние нямаме кафе; национализира захарните фабрики и вече нямаме захар.Рафаел Гонсалес: Това е още един абсурд в делника на венецуелците. Без пакетите с основни хранителни продукти \"CLAP\", отпускани от правителството, много хора не биха имали с какво да се прехранват. CLAP e съкращение на \"Снабдителен и производствен комитет\". За да получат такива пакети, венецуелците трябва да притежават въведения от правителството на Мадуро \"отечествен паспорт\" (Carnet de la Patria).Рафаел Гонсалес: Предложих да се въведе нова валута, която да съответства на стойността на долара, както навремето направиха Бразилия и Аржентина. Наред с въвеждането на валута, чието покритие да са златото и отчасти нефтените резерви, трябва да се възстанови свободата на валутната търговия. Само че без политически промени в страната излизане от кризата не е възможно.", "date": "2018.07.26", "title": "Страната, в която вече всички са милионери"}
{"url": "https://offnews.bg/izvan-terena/maradona-i-30-godini-po-mladata-mu-priatelka-se-sgodiha-685098.html", "text": "Аржентинската легенда Диего Армандо Марадона този път не прикова вниманието към себе си с пиянските си изцепки или неадекватното си поведение, а с годежа си, пише британският \"Mirror\".Според изданието дон Диего възнамерява в най-скоро време да мине под венчило с неговата приятелка Росио Олива. Красавицата е само на 28 години, а двамата с 57-годишния бивш футболист са двойка от 6 години.Марадона се е решил на тази сериозна крачка по време на партито за рождения ден на избраницата си. Присъстващите, сред които майката на Росио и сестрата на Диего, разкриват, че не са успели да сдържат сълзите си от радост.\"Щастлива съм, защото това е моят последен рожден ден, в който аз съм неомъжена. Радвам се, че успях да споделя този момент с всички вас. Моето желание е да бъдем вечно щастливи с Диего\", заявила Росио в речта си пред 45-те гости на празненството.Това всъщност е второ предложение за брак от страна на Марадона към половинката му. Той предложи на Росио още през 2014 г., но тогава годежът не бе скрепен с пръстен.За Диего това ще бъде втори брак. Той бе женен за Клаудия Вияфане 17 години, а връзката им продължи до 2004 г. От този брак той има две дъщери - 31-годишната Далма и 29-годишната Джанина.", "date": "2018.07.26", "title": "Марадона и 30 години по-младата му приятелка се сгодиха"}
{"url": "https://offnews.bg/turizam/angelkova-otnema-zvezdi-ot-hotel-v-zlatni-piasatci-685102.html", "text": "Започваме незабавно процедура за намаляване категорията на хотел „Палма“ в Златни пясъци заради драстични разминавания с нормативите за 4-звезден обект. Това обяви министърът на туризма Николина Ангелкова след проверка по сигнал на турист на горещия телефон на министерството. Според него хотелът, категоризиран през 2011 г., не отговаря на изискванията за категорията си.От министерството проверили, заедно с Комисията за защита на потребителите и Регионалната здравна инспекция.Оказало се, че той не е пригоден за хора с намалена подвижност, няма лоби бар, бар на басейна, липсвали дори сифони в баните. Всичко това е задължително за получаването на 4-звездна категоризация. Освен това според категорията стаите били 39, според списъка на място - 42. Удостоверението за категоризация изтичало, а в министерството не било подадено ново.Хотел \"Палма\" ще бъде санкциониран и финансово с акт, но ще бъдат подписани и още актове за по-малки нарушения. Те може да бъдат поправени преди втората проверка, а ако не са, ги грози двойна глоба.Потърсихме коментар от хотела на оставените за връзка телефони. Не желая да коментирам, заяви мъж от рецепцията, който отказа да се представи.Министър Ангелкова увери, че проверките продължават. Санкциите стигат до 3000 лв. за нарушение при първа инспекция.До момента са открити пет подобни случая на хотели по Черноморието ни с фрапиращи разминавания спрямо изискванията за получената категория.За да се гарантира качеството на туристическия продукт, проверките трябва да се правят така, че да не се пречи на туристите и да не водят до спад на резултатите на бизнеса, коментира Ангелкова. По думите ѝ се наблюдава устойчив ръст на броя на туристи и на приходите от туризъм.При договарянето на сезон 2019 в Лондон туроператорът „Томас Кук” обяви 29,8% ръст на техни туристи за България в сравнение с миналата година.", "date": "2018.07.26", "title": "Ангелкова отнема звезди от хотел в Златни пясъци"}
{"url": "https://offnews.bg/sviat/na-fona-na-pozharite-buria-navodni-ulitcite-na-severnite-chasti-na-at-685130.html", "text": "На фона на смъртоносните пожари, при които загинаха 85 души, буря наводни улиците в северните квартали на Атина, съобщи електронното издание на гръцкия вестник Kathimerini, цитирано от \"Фокус\".Наводнени са кварталите Маруси и Халандри.В пожарната са получили над 140 обаждания с искане за помощ. Повечето от тях са били заради шофьори, затиснати в полузатъналите им автомобили. Повиквания са получени и за източване на вода от домове. Полицията за кратко е спряла движението на моста Евриманту в Кифиса и на второстепенния път на магистралата Атина-Ламия в Неа Еритрея заради пороен дъжд.Според националната метеорологична служба дъждове и гръмотевични бури се очакват в четвъртък в редица региони в Гърция, включително и в районите на Атика и Солун.", "date": "2018.07.26", "title": "На фона на пожарите: буря наводни улиците на северните части на Атина"}
{"url": "https://offnews.bg/izvan-terena/kristiano-ronaldo-se-razmina-sas-zatvora-plashta-19-miliona-evro-glob-685132.html", "text": "Португалската суперзвезда на Ювентус Кристиано Роналдо е осъден на две години затвор от испанските съдебни власти заради укриване на данъци в периода си като футболист на Реал Мадрид.Законодателството в кралството позволява присъдата да бъде избегната (щом е в рамките на 24 месеца) и тя ще бъде заменена с финансова санкция в размер на 19 милиона евро.Нападателят и данъчните власти са договорили сумата, след като на няколко пъти офертите на CR7 бяха отхвърляни. Роналдо беше обвинен, че е укривал данъци от имиджовите си права между 2011 и 2014 година в размер на 14,7 млн. евро.Той трябваше да се признае за виновен, за да избегне ефективна присъда. В местните медии преди време се появиха информации, че португалецът вече е платил 13.5 милиона от укритите данъци.Роналдо игра за Реал Мадрид от 2009 до 2018 година, като в 438 мача за клуба отбеляза 450 гола. Той помогна на столичани да спечелят 15 трофея, включително и четири от Шампионската лига.", "date": "2018.07.26", "title": "Кристиано Роналдо се размина със затвора, плаща 19 милиона евро глоба"}
{"url": "https://offnews.bg/politika/veterinar-e-noviat-zam-ministar-na-zemedelieto-685103.html", "text": "Министър-председателят Бойко Борисов назначи Янко Иванов за заместник-министър на земеделието, храните и горите. Иванов застава на мястото на Цветан Димитров, който беше освободен от поста на 18 юли, съобщиха от правителствената пресслужба.Янко Иванов е завършил ветеринарна медицина във Висшия институт по зоотехника и ветеринарна медицина в Стара Загора, а по-късно работи като доцент в Централния научноизследователски ветеринарномедицински институт в София.Бил е последователно зам.-генерален директор и генерален директор на Националната ветеринарно-медицинска служба към министерството на земеделието, а по-късно става и регионален координатор за Балканите по проект за “Предотвратяване на пандемията от птичи грип”, финансиран от ФАО към ООН.Член на Научната група към ЕК за борба с шапа и зам.-председател на Изпълнителния комитет на групата. Работил е в продължение на 10 години като ръководител на различни проекти, финансирани от ЕС за борба с болестите по животните в Сърбия, Турция, Косово и др. държави.Янко Иванов беше съветник в кабинета на министъра на земеделието, храните и горите от началото на юли тази година.", "date": "2018.07.26", "title": "Ветеринар е новият зам.-министър на земеделието"}
{"url": "https://offnews.bg/112/mazh-bez-bilet-napraska-s-liutiv-sprej-kontroliorki-v-stolichen-avtobu-685106.html", "text": "Мъж без билет напръска с лютив спрей две контрольорки в градския транспорт в София, съобщи БНР.Нападението станало след скандал с контрольорките, които проверявали пътниците за билети. Те опитали да свалят нередовния пътник от превозното средство, а мъжът извадил лютив спрей ѝ ги напръскал, след което избягал. По информация на БНР инцидентът е станал на ул. „История Славянобългарская”, близо до строителен хипермаркет в София.Пострадалите са прегледани от екип на Спешна помощ и са освободени.Полицията издирва нападателя.", "date": "2018.07.26", "title": "Мъж без билет напръска с лютив спрей контрольорки в столичен автобус"}
{"url": "https://offnews.bg/obshtestvo/bez-frizeri-i-barbekiuta-po-trotoarite-v-sofia-sveteshti-reklami-sa-685101.html", "text": "Витрините на магазините в столицата ще бъдат брандирани само върху 20% от площта си в центъра и до 30 на сто в периферията на града. Разстоянието между билбордовете пък ще се увеличи три пъти. Това предвижда наредбата за рекламата и преместваемите обекти, която гласува днес Столичният общински съвет. В стария център на града няма да има реклами по покривите, както и лед дисплеи по булеварди, обясни главният архитект на София Здравко Здравков. Светещи реклами се допускат само в пешеходни зони.Тротоарите пък се освобождават от барбекюта и фризери. Който има заведение и иска да си постави хладилна витрина, да го прави върху своята площ, отсече арх. Здравков. Да 4 месеца направление \"Архитектура и градоустройство\" трябва да изготви методически указания как трябва изглеждат заведенията на открито, а собствениците им ще имат срок от година да ги променят според изискванията. Желанието ни е да няма дървени платформи, тентите да са в няколко цвята, които ще определим и от които ще се избира, а рекламата по чадърите да е само в отвесната им част, обясни арх. Здравков. Той подчерта, че подреждането на рекламите и преместваемите обекти няма да стане изведнъж, а ще бъде процес според това кога изтичат сключените вече договори на агенциите за външна реклама. Те са за още 3-4 години, но за отделни елементи на рекламата изтичат по-рано и нови няма да бъдат позволявани при старите условия, уточни главният архитект. Сградите запазват правото си за реклами по калканите, но това може да попречи на санирането им, обясни още арх. Здравков. ", "date": "2018.07.26", "title": "Без фризери и барбекюта по тротоарите в София, светещи реклами - само в пешеходните зони"}
{"url": "https://offnews.bg/koloezdene/frenski-politcaj-ne-pozna-frum-i-go-povali-na-zemiata-685100.html", "text": "Четирикратният победител в Тур дьо Франс Крис Фрум едва ли ще запомни с хубаво 25 юли. Той завърши осми във вчерашния 17-и етап и изостана вече на цели 2,31 минути зад съотборника си в Sky Герант Томас.За капак британецът имаше и проблеми с полицията. След финала на Кол де Порте Фрум е е поел към клубния автобус, съпроводен от телохранител.Френски жандарм обаче не го разпознава и му дава нареждане да спре, тъй като решава, че е фен, който няма място там. Фрум не се подчинява и бива повален на земята, след което се стига до изясняване на недоразумението.Съпругата на Фрум Мишел обяснява пред Ройтерс, че до грешката се е стигнало, тъй като Фрум е бил с дъждобран и служителят на реда го е взел за някой от многобройните фенове, които по традиция се изкачват по трасето преди колоната, за да гледат състезанието отблизо.", "date": "2018.07.26", "title": "Френски полицай не позна Фрум и го повали на земята"}
{"url": "https://offnews.bg/112/ohranitel-ot-nso-nameren-martav-na-plazha-v-otmanli-685107.html", "text": "Около 09.00 часа на плажа в Отманли е намерено тялото на 37-годишен служител на Националната служба за охрана. Това съобщиха от пресцентъра на НСО. Към момента на инцидента служителят не е бил на работа.Извършен е оглед на местопроизшествието. Не са открити първоначални данни за насилствена смърт. По случая е образувано досъдебно производство. Със заповед на началника в службата е назначена служебна проверка.НСО изказва съболезнования на семейството и близките на починалия им колега.", "date": "2018.07.26", "title": "Охранител от НСО намерен мъртъв на плажа в Отманли"}
{"url": "https://offnews.bg/112/neizvesten-blasna-mototciklet-s-britanetc-i-priatelkata-mu-i-izbiaga-685111.html", "text": "Неизвестен към момента извършител е блъснал късно снощи мотоциклет с двама души на пътя от Златни пясъци за Варна, след което е избягал. Полицията моли за съдействие очевидци на инцидента, за да открие нарушителя.Инцидентът е станал на 27 юли около 22.30 часа на пътя от к.к. Златни пясъци за Варна, на около 30 м след пътен възел \"Долна Трака\". Водачът на неустановен автомобил с варненска регистрация застигнал и блъснал мотоциклет \"Кавазаки\".Вследствие на инцидента водачът на мотора, който е 37-годишен гражданин на Великобритания, е получил контузии. Спътничката му, която е на 26 г., е настанена за лечение с фрактури на ключица и мишница. Няма опасност за живота на двамата.По случая е образувано досъедбно производство.След възникване на произшествието водачът на първия автомобил напуска мястото и към момента се издирва. Информация по случая може да бъде давана на тел. 112 или в поделенията на МВР в града и областта.", "date": "2018.07.26", "title": "Неизвестен блъсна мотоциклет с британец и приятелката му и избяга"}
{"url": "https://offnews.bg/politika/sled-fizicheskata-razprava-v-parlamenta-borisov-uspokoi-koalitciata-e-685099.html", "text": "Мога да успокоя колегите от опозицията, че коалицията е достатъчно стабилна и осъзната.Това каза в Министерски съвет премиерът Бойко Борисов след среща на управляващата коалиция. Изявлението му дойде около два часа след инцидента в парламента, при който депутати от групата на Обединените патриоти размениха остри реплики и дори се стигна до физическа разправа. Стигна се и до намеса на групата на \"Воля\", чиито депутати , за да предпазят лидера на парламентарната им група Волен Сидеров.На брифинг в сградата на Министерския съвет присъстваха вицепремиерите Красимир Каракачанов и Валери Симеонов и съпредседателят на патриотите Волен Сидеров.По думите на Борисов \"междуличностните отношения нямат значение\": Според Борисов в коалицията няма спорна тема, която да не може да бъде решена с компромис и в интерес на обществото.„Имаше някои неразбрания между парламентарните групи, главно по законопроекти. Мога да кажа, че по начина, по който се разбирахме да функционира коалицията, това ще бъде избегнато“, заяви той и допълни, че има изготвен график за среща на парламентарните групи с правителството.„Изяснихме мотивите за спорните законопроекти. Оттук нататък мисля, че няма да се налага да влизаме в такъв обяснителен режим“, каза още Борисов, цитиран от \"Фокус\".Той отчете добрите \"параметри, по които държавата работи в момента\" и отсече, че: „Не заради властта, постовете и мястото в парламента, а заради това, че всичко останало би означавало голям хаос“.„Безработицата е рекордно ниска, инвестициите са в индустрията. Всички програми и еврофондове работят. Имахме изключително успешно европредседателство. От срещата 16+1 произлязоха доста европейски инициативи“, каза още премиерът.Красимир Каракачанов също отправи успокоителни думи към опозицията от БСП за стабилността на коалицията.„Искам да успокоя колегите от БСП, които се притесняваха, че ако се наложи да пада правителството, ще трябва да работят през август. Пожелавам им приятна почивка“, каза Красимир Каракачанов.Сидеров пък обясни, че поради председателството досега партньорите не са имали възможност да се срещат.\"Сега в тези 2 дни изяснихме доста въпроси, които преди това бяха разрешавани по неправилен начин\", заключи Сидеров, според когото разменените между патриотите реплики през медиите не трябва да се приемат \"като нещо разрушително\".„Трябва да изкараме пълен мандат, за да направим нещата, които са полезни за страната. Те да имат своя резултат“, обяви той. По думите му, ако сега се отиде \"на разтурване, към избори това означава хаос\". \"Знаете от социологията, че повечето българи не искат избори“, посочи лидерът на \"Атака\".„Действията на патриотичната коалиция оттук нататък не бива да предизвикват съмнение, че искаме прекратяване на мандата“, заяви той. „Днес говорихме за разрешаване на различията с консенсус и разбирането, че трябва да изчистваме тезите и темите, по които работим, особено ако са законодателна дейност. Така че да не пораждат размяна на удари и прехвърчане на искри“, каза още Волен Сидеров.", "date": "2018.07.26", "title": "След физическата разправа в парламента Борисов успокои: Коалицията е стабилна"}
{"url": "https://offnews.bg/ot-vas/poreden-sluchaj-s-nagal-i-opasen-shofior-na-magistrala-685076.html", "text": "Видео на поредния нагъл шофьор на пътя беше разпространено в социалните мрежи. На него се вижда как шофьор на лек автомобил прави рискови изпреварвания на магистралата, в момент, в който тя е натоварена.Освен рисковите маневри, шофьорът не се свени да кара и в аварийната лента, което е забранено от закона.Според Спасимир Арсов, който е публикувал видеото, номерът на автомобила е СВ 7243 ММ. Авторът на видеото написа:По-късно през деня видеото беше свалено от социалната мрежа. ", "date": "2018.07.26", "title": "Пореден случай с нагъл и опасен шофьор на магистрала"}
{"url": "https://offnews.bg/sviat/vzriviha-bomba-do-posolstvoto-na-sasht-v-kitaj-zhena-se-zalia-s-benzi-685081.html", "text": "Бомба избухна близо до посолството на САЩ в китайската столица Пекин, потвърдиха американските власти пред Би Би Си.Атентаторът - 26-годишен мъж, се е ранил в ръката, няма други пострадали. Полицията е реагирала моментално, пише още британската медия. Той е арестуван.Видео и снимки в социалните медии показват дим да се вие близо до сградата на посолството в сърцето на китайското столица. На мястото са се струпали хора.Местни жители описват случилото се като \"гръмотевичен взрив\" към 13:30 ч. местно време.Започна възстановяването на нормалните дейности на посолството, вече има и опашка от чакащи кандидати за виза.Около два часа преди взрива полицията съобщи, че е отвела жена, която се е запалила с бензин и е опитала да се запали близо до посолството. Няма яснота дали двата инцидента са свързани.", "date": "2018.07.26", "title": "Взривиха бомба до посолството на САЩ в Китай, жена се заля с бензин и опита да се запали"}
{"url": "https://offnews.bg/obshtestvo/bedstvenoto-polozhenie-v-tetevensko-ostava-v-sila-ne-e-realistichno-d-685078.html", "text": "Бедственото положение в Тетевенско остава в сила. Не е реалистично то да бъде отменено до един-два дни, защото първо трябва да се възстановят съоръженията и възможността на хората за нормален живот, заяви областният управител на Ловеч Георги Терзийски пред БНР.Нощта е преминала спокойно, но има сигнали за наводнени къщи от вчера следобед, когато се изля проливен дъжд над Ябланица, Глогово и Градежница.\"Сигналите са отработени. След 22 часа (снощи – б.р.) нямаме сигнали за наводнения и бедстващи хора. Става дума за отводняване на дворове и приземни етажи. Няма данни за сериозни щети по имуществото на хората“, обясни той. Въпреки това те са много на брой -  и в Глогове, и Гражница, и по пътната инфраструктура.Днес комисия ще посети всички пострадали райони. Община Тетевен също извършва оценка на щетите.Документите ще междуведомствената комисия за установяване и подпомагане към Министерския съвет ще бъдат внесени максимално бързо, обеща областният управител. Помощ ще се търси и от държавното предприятие за управление на язовирите, за да бъдат почистване на речните корита в рамките на дейността му.Терзийски увери, че ще има достатъчно вода за хората - днес ще бъдат доставени още 2 водоноски.Днес служители на Министерството на отбраната ще се заемат да монтират понтонен мост, съобщи регионалният министър, който посети пострадалото от пороя село Глогово снощи.За разлика от Тетевенско, в Пирдоп се очаква бедственото положение да бъде отменено днес, прогнозира зам.-кметът на града Вера Бойчева също пред БНР.\"Ситуацията вече е овладяна, обстановката е по-спокойна. Цяла нощ сме обикаляли града. В ранни зори проверихме отново мостовете и реките. Тази нощ нямаше нито един сигнал\", допълни зам.-кметът на Пирдоп.Две реки преляха в Пирдоп, като наводниха къщи и прекъснаха подбалканския път София - Бургас в сряда сутринта след поройния дъжд. Залетите земеделски имоти са много. Комисия ще оценява щетите.Няма опасност от преливане на язовир Душанци.И днес обаче .", "date": "2018.07.26", "title": "Бедственото положение в Тетевенско остава в сила, не е реалистично да бъде отменено"}
{"url": "https://offnews.bg/politika/na-parvo-chetene-deputatite-odobriha-vavezhdaneto-na-tol-sistemata-685082.html", "text": "Депутатите приеха на първо четене промени в Закона за пътищата, които въвеждат тол системата. Планира се изграждането ѝ да започне догодина.Текстовете предвиждат превозните средства с обща допустима маса до 3.5 тона да плащат за ползването на пътищата с електронни винетки. Те ще са за седмица, месец, три месеца и за цяла година, както досега. Въвежда се и уикенд винетка, която да важи от 12 ч. в петък до полунощ в неделя. Цената ѝ все още не е обявена.Електронните винетки ще могат да се купуват с картово плащане или на терминали за самотаксуване.За превозните средства над 3.5 тона тол системата ще работи на базата на изминатото разстояние. За изчисляването му ще има две възможности. Превозните средства с навигационна система ще използват нея, а за останалите ще важи маршрутна карта. За едно и също изминато разстояние ще се плаща различна сума, която ще зависи от състоянието на пътя.Електронната винетка за леките автомобили трябва да бъде въведена от 1 януари догодина, тол таксата - от 16 август 2019 г. Засега е сигурно, че ползването на магистралите и републиканските шосета първи и втори клас ще бъде платено. Все още не е ясно за ползването на кои други пътища ще се плаща.В началото на дебата по темата от БСП поискаха регионалният министър Николай Нанков да присъства, защото имали въпроси към него. Той обаче така и не дойде в Народното събрание.По време на разискванията от БСП се усъмниха, че на 1 януари 2019 г. тол системата ще бъде документно и административно обезпечена. Според тях управляващите бавят въвеждането ѝ, а това обслужва определени икономически интереси. Социалистът Жельо Бойчев подчерта, че промените не са внесени от Министерския съвет, а от депутати от ГЕРБ и се гледат в последните работни дни преди лятната ваканция.\"Никой от БСП не спори, че трябва да се въвежда тол системата. Спорим и имаме претенция към АПИ, че не си върши работата\", обясни Бойчев.От ГЕРБ опитаха да успокоят атмосферата, като увериха, че се гласува само рамката на системата. Детайлите - като цените и обхватите - тепърва ще бъдат подложени на обществено обсъждане, увери депутатът Станислав Иванов.ДПС видяха пропуски в законопроекта и гласуваха \"въздържал се\", но уточниха, че по принцип подкрепят въвеждането на системата. Депутатът Танер Али припомни думите на регионалния министър, че с нововъведението ще \"има пари и за общини, и за пътища\" и заяви, че 50-те млн. лева годишно от АПИ за общински пътища са недостатъчни и между двете четения трябва да се помисли по тази тема.", "date": "2018.07.26", "title": "На първо четене: Депутатите одобриха въвеждането на тол системата"}
{"url": "https://offnews.bg/futbol/avstrijtcite-viarvat-che-admira-e-favorit-sreshtu-tcska-685084.html", "text": "Австрийският спортен сайт \"Abseits.at\" направи анализ на ЦСКА преди двубоя от втория квалификационен кръг на \"червените\" с Адмира Вакер тази вечер от 20:00 часа.Колегите от Централна Европа не са съгласни с мнението на треньора на гостите - Ернст Баумайстер, който определи своя отбор като аутсайдер. Според Abseits многото кадрови проблеми при червените накланят везните в полза на Адмира.Заглавието на статията е: \"Пълна кадрова лудост в ЦСКА\", а автор е главният редактор на сайта Даниел Мандл. Той отбелязва продажбата на Каранга и покупката на Мауридес, припомнена е и драматичната битка с Рига.\"В ЦСКА ги боли най-вече от наказанието на Малинов, който, забележете, си изкара червен картон след края на реванша с Рига. Неговите пасове са метроном в средата на терена. Той вероятно е най-добрият халф в отбора, а наскоро бе свързван с трансфер в Аустрия Виена.Тиаго пък може да те попари много лошо със своите далечни удари, бърза мисъл, добър поглед и усет към събитията на терена. Той е наказан за първата среща, но в реванша ще е на линия и е повод за притеснение. Жоржиньо е най-опасният и остър футболист на ЦСКА.Каранга пък е с класа над новия нападател на червените Мауридес, тъй като той тренира с ЦСКА от около две седмици, липсва му добра физическа подготовка и още не е достигнал пика във формата си. Адмира трябва да се пази от играта му с глава, но не е толкова голяма заплаха, каквато бе Каранга\", пишат от Alberts.\"ЦСКА може да се окаже с по-млад състав дори от Адмира. Очаква се средната възраст на армейците да е около 23 години. Половината основни футболисти ги няма, като те едва ли ще са на линия и за реванша.Така че треньорът Ел Маестро на практика трябва да сглоби друг състав и да търси нови решения с играчи, на които им липсва опит, не са в добра форма или пък са използвани по-рядко. Според нас Адмира е фаворитът в София\", допълват австрийците, цитирани от \"Тема спорт\".", "date": "2018.07.26", "title": "Австрийците вярват, че Адмира е фаворит срещу ЦСКА"}
{"url": "https://offnews.bg/sviat/23-g-sled-otravianeto-sas-zarin-v-metroto-iaponia-ubi-poslednite-shes-685083.html", "text": "Властите в Япония екзекутираха последните шестима осъдени на смърт за извършването на смъртоносното обгазяване със зарин на метрото в Токио през 1995 година, предаде БТА.Те са членове на сектата \"Аум Шинрикьо\" (в превод - върховната истина на Аум), а за екзекуцията им съобщи министърът на правосъдието Йоко Камикава.По-рано, на 6 юли, бяха обесени лидерът на сектата Шоко Асахара (с истинско име Шидзуо Мацумото), и други шестима нейни членове.Япония, както и САЩ, са сред малкото развити страни, които прилагат смъртното наказание.13-та обвиняеми бяха осъдени на смърт за поредица от престъпления, при които бяха убити общо 27 души. 13 от тях загинаха при атаката в метрото. Други над 6000 души тогава пострадаха от отравяне.Сектата, планирала да свали правителството на Япония, натрупала арсенал от химически, биологични и конвенционални оръжия в очакване на апокалиптичен сблъсък. От нея твърдяха, че имат 10 000 последователи в Япония и 30 000 в Русия.\"Аум Шинрикьо\" вече се е разпуснала, но близо 2000 души продължават да спазват ритуалите ѝ в три откъснали се групи, които се следят от властите.", "date": "2018.07.26", "title": "23 г. след отравянето със зарин в метрото Япония уби последните шестима извършители"}
{"url": "https://offnews.bg/112/13-godishno-momche-se-udavi-v-iazovir-kraj-s-zornitca-685075.html", "text": "13-годишно момче се удави в язовир край село Зорница в община Средец.Сигналът за инцидента е подаден в Районното управление - Средец на 15 юли около 13.05 часа. Установено е, че 13-годишното момче от с. Зорница влязъл да се къпе във водоема - язовир \"Зорница - 1\", но на около 50 м. навътре започнал да вика за помощ и изведнъж потънал под водата.В язовира се хвърлил 65-годишен мъж от същото село, който открил тялото на момчето и го извадил на брега.Въпреки опитите за реанимиране, 13-годишният останал без пулс и жизнени показатели.Дошлите на местопроизшествието медици констатирали смъртта на момчето.Тялото му е откарано за аутопсия в отделение „Съдебна медицина” при УМБАЛ – Бургас.", "date": "2018.07.26", "title": "13-годишно момче се удави в язовир край с. Зорница"}
{"url": "https://offnews.bg/medii/polozhenieto-na-balgarskite-medii-v-sarbia-tcariat-dava-padariat-ne-685140.html", "text": "Опитвам се да намеря някой, който да преведе на сръбски българската поговорка \"Царят дава, пъдарят не дава\". Така българският посланик в Белград Радко Влайков обобщи изводите от Кръглата маса, посветена на проблемите на медиите на българското малцинство в Сърбия. Тя се състоя в Босилеград в сряда и бе организирана от БТА и местното сдружение „ГЛАС“.Имаме добро разбирателство със сръбската страна на най-високо ниво. Когато обаче се стигне до прилагане на договорките, се появяват спънки от средно и ниско ниво управляващи, каза Влайков.Срещата в Босилеград предизвика изключителен интерес сред българите в Западните покрайнини, които използваха присъствието на високопоставени участници, за да поставят проблемите си. Повечето се оплакаха, че местният кмет Владимир Захариев е обсебил част от медиите, а тези, които не е успял, ги лишава от достъп до информация.В срещата участваха генералният директор на БТА Максим Минчев, посланикът на България в Сърбия Радко Влайков, генералният консул на България в Ниш Едвин Сугарев, медийният експерт доц. Георги Лозанов, главният редактор на ГЛАСПРЕС Александър Димитров, заместник-председателят на парламентарната комисия по културата и медиите Диана Саватева, представители на Държавната агенция за българите в чужбина, на президентството, народни представители и държавни институции от Република Сърбия, представители на малцинствените медии и на хърватското, албанското и русинското малцинство в Сърбия, българи от Цариброд, Босилеград, Ниш, Сурдулица, Враня.Най-острото изказване направи председателят на Културно-информационния център в Босилеград Иван Николов, който обвини местните медии, че вместо да искат отговорност от местната власт, лъскат имиджа й.Остро изказване направи и генералният консул в Ниш Едвин Сугарев, давайки драстичен пример за цензура - посещение на вицепрезидента на България в Босилеград е премълчано от вестник, който се води издание на българското малцинство. Мислите ли, че редакторът на този вестник сам е преценил, че посещение на български вицепрезидент в Босилеград е маловажна новина, запита Сугарев.Далеч по-дипломатичен беше посланикът Радко Влайков, който напомни, че като член на ЕС, България е пряко отговорна за становищата по преговорните глави на Сърбия и особено за тези, касаещи свободата на медиите. Добро впечатление обаче направиха представителите на централната сръбска власт. Въпреки някои моменти на остра конфронтация, те видимо проявиха желание да вникнат в поставените проблеми и да съдействат за приближаването на Сърбия до европейските стандарти за свобода на словото.На края на срещата генералният директор на БТА Максим Минчев връчи сертификати на участниците в обучителния семинар за журналисти, организиран от сдружение “ГЛАС” в рамките на проекта „Младежка онлайн платформа”.Още информация и снимки от срещата, можете да видите в сайта на българите от Западните покрайнини , в него е публикувано и  от изказванията.", "date": "2018.07.26", "title": "Положението на българските медии в Сърбия: Царят дава, пъдарят не дава"}
{"url": "https://offnews.bg/politika/grazhdanite-veche-mogat-da-vizhdat-i-kontrolirat-kak-institutciite-izp-685104.html", "text": "Всеки гражданин вече може да провери кои негови лични данни фигурират в публичните регистри и как те се използват от администрациите.Услугата „Предоставяне на персонална справка на физическо лице за достъп от трети лица до негови данни, налични в регистри, през Средата за междурегистров обмен RegiX“ e достъпна за потребители в Системата за сигурно електронно връчване (https://edelivery.egov.bg). Тя се поддържа от Държавна агенция „Електронно управление“ (ДАЕУ).Регистрация може да бъде направена с Квалифициран електронен подпис (КЕП) или Персонален идентификационен код (ПИК) на Националния осигурителен институт. Към настоящия момент са се регистрирали близо 10 000 физически лица, които имат достъп до данни от 50 регистъра.Продължава процесът по присъединяване на нови регистри.По този начин българските граждани могат да осъществяват ефективен контрол върху качеството и основанията за достъп до техните данни от страна на институциите.Услугата е създадена по инициатива на вицепремиера Томислав Дончев и ДАЕУ. Тя е в синхрон с разпоредбите на Общия регламент на ЕС за защита на личните данни, на Закона за електронното управление и на подзаконовите нормативни актове за неговото изпълнение.", "date": "2018.07.26", "title": "Гражданите вече могат да виждат и контролират как институциите използват техните лични данни"}
{"url": "https://offnews.bg/obshtestvo/valezhite-prodalzhavat-nimh-preduprezhdava-za-opasnost-ot-porojni-nav-685048.html", "text": "Валежите от дъжд ще продължат и днес. Има опасност от поройни наводнения в следобедните и вечерните часове в горните части от водосбора на реките Въча и Места, както и във водосборите на Рилските и Пиринските притоци на р. Места и р. Струма и в притоците на р. Струма – р. Цапаревска и р. Струмешница, предупреждава Националния институт по метеорология и хидрология (НИМХ) при Българската академия на науките (БАН).През нощта срещу четвъртък ще вали дъжд главно в Северна България и планинските райони. Преди обяд на повечето места валежите временно ще спрат и облачността ще се разкъса. След обяд и до полунощ на много места ще има краткотрайни валежи и гръмотевици. В отделни райони валежите ще са интензивни, възможни са градушки.Ще духа до умерен, в Североизточна България и временно силен северозападен вятър.Максималните температури ще са между 24° и 29°.Над планините облачността ще е по-често значителна. На много места главно в следобедните часове ще има валежи и гръмотевична дейност. Ще духа до умерен северен вятър. Максималната температура на височина 1200 метра ще е около 18°, а на 2000 метра – около 12°.Над Черноморието облачността ще е предимно значителна и на много места главно в следобедните часове ще има краткотрайни валежи и гръмотевици. Ще духа до умерен, по северното крайбрежие и временно силен северозападен вятър. Максималните температури на въздуха ще са между 25° и 28°. Температурата на морската вода е 25°-26°. Вълнението на морето ще бъде 2-3 бала.", "date": "2018.07.26", "title": "Валежите продължават, НИМХ предупреждава за опасност от поройни наводнения"}
{"url": "https://offnews.bg/ikonomika/abv-pohvali-zabranata-za-lov-na-diva-svinia-nalozhena-ot-porozhanov-d-685086.html", "text": "АБВ подкрепи забраната за групов лов на дива свиня, наложена вчера от земеделския министър Румен Порожанов. Решението бе взето след .Груповият лов имаше за цел намаляването на нейната популация. Това бе една от мерките на държавата заради опасността от навлизането на африканска чума по прасетата, след като в Румъния са регистрирани много огнища на заболяването.Отмяната на лова е нелеко, но правилно решение, коментира зам.-председателя на АБВ доц. Христо Михайлов пред БНТ тази сутрин.Държавата е можела да реагира на проблема много по-рано, посочи обаче той.„Мерките, които сега се предприемат, са изключително закъснели, но да се надяваме, че болестта ще ни подмине, макар да не ми се вярва това да се случи. Вирусът на чумата е в европейските страни и циркулира повече от четири години. Преди време той бе регистриран в Латвия, Литва, Естония и от там започна да се прехвърля в съседните страни. Това бяха години, в които можеха да се вземат сериозни превантивни мерки, включително и да се използват ловците за управление на запасите от дива свиня в България. За тяхното, подчертавам, контролирано намаляване“.По повод на оградата по границата той каза, че построяването ѝ буди само умиление и изрази съчувствие към министър Порожанов.", "date": "2018.07.26", "title": "АБВ похвали забраната за лов на дива свиня, наложена от Порожанов ден след разрешаването му"}
{"url": "https://offnews.bg/obshtestvo/kak-da-se-pazim-po-vreme-na-buria-savetite-na-energo-pro-685080.html", "text": "В случай че попаднете в район, в който се е разразила буря, стойте максимално отдалечени от електрически стълбове, трафопостове и други съоръжения, които са част от електроразпределителната мрежа - пишат от ЕРП-Север.Ако забележите скъсан проводник, не се доближавайте на по-малко от 10 метра от него и предприемете мерки да предотвратите достъпа на трети лица до зоната на опасност. Незабавно се обадете на тел. 112 или се свържете със съответното ЕРП. Денонощният номер на ЕРП-Север е 0700 1 61 61.Ако в интерес на обществената безопасност се налага скъсан проводник от мрежата ниско напрежение да бъде преместен и не е възможно да се изчака пристигането на специализираните екипи, преместването трябва да се направи с повишено внимание, като се използва напълно сух пластмасов или дървен предмет с дължина не по-малка от 2 метра.Повишеното внимание и спазването на правилата за безопасност ще предотврати злополучни случаи, при които загиват или биват ранени хора, ще спести времето без електрозахранване на клиентите и разходите на компанията за възстановяване на щетите. Електроразпределение-Север призовава всички компании, които притежават високогабаритна техника, да спазват стриктно правилата за безопасност и да работят с повишено внимание в близост до електропроводни линии.", "date": "2018.07.26", "title": "Как да се пазим по време на буря: съветите на ЕНЕРГО-ПРО"}
{"url": "https://offnews.bg/ikonomika/rosatom-gotova-da-stroi-aetc-belene-no-namekna-che-iska-darzhavno-685087.html", "text": "Руската държавна компания \"Росатом\" отново обяви готовност да се включи в проект за реализиране на АЕЦ \"Белене\". Пристигналият у нас първи заместник генерален директор и директор на Блока за бизнес развитие и международен бизнес на компанията Кирил Комаров обаче намекна, че е добре проектът да се осъществи с държавно участие.Комаров се срещна днес с премиера Бойко Борисов, като двамата отбелязаха успешното сътрудничество между българската и руската страна в изпълнението на проекта за удължаване живота на V и VI блок на АЕЦ „Козлодуй“.По думите на Борисов продължаването срока на експлоатация на двата енергоблока на атомната ни централа е един от основните приоритети на правителството в областта на енергетиката. Запазването капацитета на ядрената енергетика ще гарантира сигурността на българската енергийна система.По време на срещата Борисов е информирал Комаров за решенията на Народното събрание и на Министерския съвет за възобновяване на дейностите по търсене на възможност за изграждане на АЕЦ „Белене“.Заложените от българска страна условия предвиждат изграждане на централата съвместно със стратегически инвеститор, на пазарен принцип и без предоставяне на държавна гаранция.„Приветстваме решението на българското правителство да възобнови проекта за АЕЦ Белене и ще се радваме да помогнем при неговото реализиране“, каза Кирил Комаров.Резултатите от проекта за удължаването на живота на V и VI блок на АЕЦ \"Козлодуй\" бяха представени на руската страна вчера и от енергийния министър Теменужка Петкова. Тогава Комаров обяви, че приветства решението на България за връщане към строежа на АЕЦ \"Белене\" и потвърди желанието на \"Росатом\" да се включи в проекта. \"Ние още в началото на работата по този проект смятахме, че той е важен и необходим за България проект. Важен е от гледна точна на осигуряването на енергийната сигурност на страната и от гледна точка на получаването на едни ниски цени за електроенергията в страната. Бихме се радвали да се възползваме от възможността да участваме в реализацията на този проект\", подчерта Комаров.Той посочи, че след формулирането на конкретните условия за проекта, руската компания ще се отнесе изключително отговорно към тяхното разглеждане.\"Нашите препоръки са да бъдат разгледани всички възможни варианти за осъществяването на този проект. Истината е, че никъде по света толкова големи енергийни проекти не се осъществяват без участието в една или друга форма на държавата\", каза обаче Комаров. ", "date": "2018.07.26", "title": "Росатом готова да строи АЕЦ 'Белене', но намекна, че иска държавно участие"}
{"url": "https://offnews.bg/112/kak-mvr-otkriva-obiaveni-za-izdirvane-nameriha-sluchajno-otvlecheno-i-685069.html", "text": "2-годишният мъж, в чийто апартамент е открита Виктория, е задържан за 72 часа, съобщиха от МВР в града.Странно е как е търсено момичето през цялото време, за да бъде открито съвсем случайно, но това е въпрос към полицията, коментира говорителят на главния прокурор Румяна Арнаудова по Нова тв. Виктория е намерена при проверка за наркотици по сигнал. В жилището на мъжа са открити електронни везни и 0,5 грама амфетамини, в жилището с изненада полицаите намерили момичето в шок. Майката на Виктория разказа, че тя е довела похитителя си през една нощ в дома им и го представила като свой приятел. Той бил в неадекватно състояние, пушел цигара, но не можел да уцели пепелника. Жената обаче помислила, че е пиян. Скарала се на дъщеря си, че води чужди хора посред нощ. \"Тя е в съзнание, контактна, адекватна. В рамките на 24 часа са стабилизирали състоянието й. В момента изглежда много по-различно от това, което видях в Спешно отделение. Тя беше уплашена, стресирана, малтретирана. Това не може да бъде описано с думи. Има външни следи по глезените, ръцете и областта на лицето, разказа д-р Бисер Ботев от болницата в Добрич. ", "date": "2018.07.26", "title": "Как МВР открива обявени за издирване? Намериха случайно отвлечено и малтретирано момиче"}
{"url": "https://offnews.bg/obshtestvo/v-sos-dnes-proekti-za-stroezhi-protesti-i-razmiana-na-imoti-685061.html", "text": "Поредни опити да премести строежи на инвеститори от конфликтни терени ще прави Столичният общински съвет на заседанието си днес. Общината ще дари свой имот от 2,5 дка в Младост 4, а ще получи като дарение 1,7 дка в Младост 1. Собственикът \"Експо истейт пропърти\" ще доплати 450 000 лв. на СО. Целта е и протестиращите срещу планирания строеж, и дружеството да бъдат удовлетворени. За да се случи това, са необходими гласовете на 3/4 от общинските съветници. Вносители на предложението са съветниците Карлос Контрера от групата \"Патритоти за София\", независимият Симеон Славчев, част от \"Политическа група 5\", и Йордан Господинов  от ГЕРБ. Теренът на \"Експо истейт пропърти\" се намира до булевард \"Цариградско шосе\" между блокове 1 и 11 в \"Младост\" 1. Живеещите в тези две сгради, както и в блок 2А, са подали жалба в община Младост срещу застрояването на терена - зелено пространство, което в момента се ползва за паркинг. \"Експо истейт пропърти\" не е започвало процедури по издаване на разрешения за строеж, се казва в доклада на вносителите. Според подробния устройствен план теренът е отреден за 20-етажно застрояване, като зоната е без ограничение за височината и максималните допустими параметри на застрояване. Общинският терен, който ще бъде дарен, е в зона, в която също са допустими максималните параметри на застрояване, но с устройствения план се допуска строителство на офис и жилищна сграда до седем етажа с подземни гаражи. Теренът в Младост 1 ще остане незастроена зелена площ, като част от него ще продължи да бъде паркинг, става ясно още от доклада на Контрера, Славчев и Господинов. Пети опит да дари два имота в \"Оборище\" и \"Лозенец\", готови за застрояване, в замяна на един - междублоково пространство в \"Слатина\", за който има издадено разрешение за строеж, ще прави СОС. Собственик на имота е арх. Венцислав Дучев, а вносители на доклада са председателите на всички политически групи без БСП - Малина Едрева (ГЕРБ), Борислав Бориславов (\"Реформаторски блок\"), Карлос Контрера (\"Патриоти за София\"), Симеон Славчев и Светослав Витков (като представители на \"Политическа група 5\").Терените, които общината предлага, са на ул. \"Русалийски проход\" 21 в  \"Лозенец\" (1059 кв. метра, оценен на 2.226 млн. лева) и на ъгъла на булевардите \"Мадрид\" и \"Ситняково\" (620 кв. метра с оценка и 1.886 млн. лева). В първия може да се построи жилищна сграда, а във втория - офиси. Последният опит на Столичния общински съвет да реши проблема с предвидения за строеж частен терен, на който има изградени детска площадка и градинка и инвеститорските намерения водят до бурни протести сред жителите на района от години, се провали преди две седмици. \"Общински съветници от БСП, Група 5 и РБ постъпиха безотговорно с гражданите на \"Слатина\". Лесно е да подклаждаш протести и да участваш в тях, а когато трябва да се намери решение на проблема, да гласуваш против или да закъснееш за заседанието на СОС\", коментира разгневен председателят на Столичния общински съвет Елен Герджиков тогава. По думите му на председателски съвет лидерите на групите в СОС са се разбрали да подкрепят решението, но са се отметнали при гласуването в зала или изобщо не са участвали във вота.Столичният кмет Йорданка Фандъкова пък поиска съветниците, гласували \"против\", да предложат решение, което да удовлетвори исканията на жителите на квартала. Тя припомни, че инвеститорът има законно право да строи на терена си, което е доказал и в съда.Теренът с детската площадка и градинката е собственост на \"Агора - Ин\" ЕООД на арх. Венцислав Дучев. Предвиденото застрояване е четириетажна сграда с трафопост, без зелени площи, още от 2000 г. Със заповеди на кмета на района през 2004 г. и на главния архитект през 2007 г. застрояването е потвърдено. Устройствената зона в района е за високоетажно жилищно строителство - до 26 м. със задължително подземно ниво паркинг.Сега Дучев трябва да доплати на общината и 505 434 лв., защото получава по-голяма площ от двата терена.След като получи имота в Слатина СО трябва да го обяви за публична общинска собственост и главният архитект на София да промени служебно ПУП като определи терена за озеленяване. Предложението за разменените дарения бе подкрепено от три комисии към СОС - по финанси и бюджет, по икономика и собственост и по архитектура.  Очаква се днешният рунд на последното заседание на СОС преди лятната ваканция. ", "date": "2018.07.26", "title": "В СОС днес: Проекти за строежи, протести и размяна на имоти"}
{"url": "https://offnews.bg/sviat/tarsiat-hora-v-neizvestnost-v-gartcia-gmurkachi-namirat-mobilni-telef-685070.html", "text": "Продължава издирването на десетки изчезнали след невиждания пожар край Атина. Жертвите на огъня вече са 81, а близо 190 души са в болница. При пожара изгоряха и стотици коли и над 1500 къщи. Осигурени са помощи на всички останали без дом, съобщи Нова тв. В момента всички усилия са насочени към откриването на хората в неизвестност, а те са няколко десетки, все още няма официална информация за техния брой. Търсят ги както в къщите, така и в морето. Гмуркачи намират мобилни телефони. Българката Велислава Петрова каза пред БНТ, че ще се намерят още жертви, тъй като има много непроверени къщи. Група доброволци издирват и изпаднали в беда домашни любимци, съобщи бТВ. Причините за избухването на пожарите все още не са ясни.", "date": "2018.07.26", "title": "Търсят хора в неизвестност в Гърция, гмуркачи намират мобилни телефони в морето"}
{"url": "https://offnews.bg/sviat/tramp-i-iunker-se-sporazumiaha-kraj-na-targovskia-konflikt-mezhdu-sas-685068.html", "text": "Председателят на Европейската комисия Жан-Клод Юнкер и президентът на САЩ Доналд Тръмп са постигнали споразумение, което слага край на търговския конфликт между Вашингтон и Брюксел, съобщи Ройтерс.След срещата си в Белия дом двамата обявиха, че Съединените щати и Европейският съюз ще се стремят към нулеви мита, нулеви нетарифни бариери и нулеви субсидии в търговския обмен на индустриални стоки.Доналд Тръмп и Жан Клод Юнкер се споразумяха и за увеличаване на търговията в селското стопанство. Европейският съюз незабавно ще увеличи вноса на соя от Съединените щати.Доналд Тръмп обеща да преразгледа въпроса за американските мита върху европейския алуминий и стомана. Германският министър на икономиката Петер Алтмайер коментира новината с думите: \"Постигнат е пробив, който може да предотврати търговска война и да спаси милиони работни места, това е страхотно за глобалната икономика\". Асоциацията на германските индустриално-търговски камари приветства споразумението, но предупреди, че митата на САЩ върху вносните автомобили още не са отпаднали.", "date": "2018.07.26", "title": "Тръмп и Юнкер се споразумяха, край на търговския конфликт между САЩ и ЕС"}
{"url": "https://offnews.bg/temida/uchenik-ubil-18-godishen-mladezh-s-otvertka-v-glavata-vliza-v-zatvor-685073.html", "text": "19-годишният Калоян Петков ще излежи присъда от две години лишаване от свобода заради убийството на свой приятел. Присъдата беше постановена окончателно, след като през 2016 г. Окръжният съд му наложи 3 години затвор.Към момента на убийството Петков е бил на 15 години. По това време той е бил ученик в една от гимназиите в Лом и живеел с майка си. Нямал интерес към училище и редовно отсъствал от занимания.Близо половин година преди да извърши убийството, бил регистриран в Детска педагогическа стая за управление на автомобил без книжка и след употреба на алкохол и наркотици.С пострадалия Алберт, който по това време бил 18-годишен, били в познати от училище - двамата често контактували през социалните мрежи и се срещали, за да взимат наркотици. Между тях възникнал спор, при който Алберт набил Калоян. За да изяснят отношенията си, двамата си уговорили среща пред училище. Така на 8 декември 2014 г. двамата се срещнали, като всеки от тях отишъл си брат си, а Петков взел със себе си и две отвертки.Четиримата се срещнали късно вечерта пред училище, където между тях започнал скандал. Последвала размяна на удари, а по-големият брат на подсъдимия Калоян го посъветвал да не се меси, въпреки че от време на време опитвал да го защити.Когато обаче братът бил повален на земята, Калоян решил да му помогне - извадил отвертка от джоба си и нанесъл удари на Алберт. Единият бил фатален - попаднал в главата.От удара момчето се свлякло на земята, а Петков се паникьосал и заедно с брат си избягал. Една от отвертките била изхвърлена в контейнер, намиращият се до жилищния блок на майка им, а другата се счупила по време на побоя и останала на мястото на инцидента.По-малкият брат на пострадалия Алберт повикал помощ. Пристигналите на място медицински лица незабавно го транспортирали до болница, но въпреки положените усилия той е починал. Непосредствената причина за смъртта е тежка черепно-мозъчна травма със счупване на черепа.От заключението на комплексната съдебно психиатрична и психологична експертиза е видно, че подсъдимият Петков е могъл да разбира свойството и значението на извършеното и да ръководи постъпките си, правилно е възприемал фактите, които имат значение за делото.Присъдата е окончателна и не подлежи на обжалване.", "date": "2018.07.26", "title": "Ученик, убил 18-годишен младеж с отвертка в главата, влиза в затвора"}
{"url": "https://offnews.bg/politika/ninova-se-sreshtna-s-kitajskia-poslanik-shte-vodi-delegatcia-ot-bsp-v-685072.html", "text": "Лидерът на БСП Корнелия Нинова проведе работна среща с Н.Пр. Джан Хайджоу, Извънреден и пълномощен посланик на Китайската народна република. Акцент в дискусията бяха инициативите „16+1“ и „Един пояс, един път“, както и възможностите за подобряване на сътрудничеството между България и Китай в икономически план, в сферата на земеделието, инфраструктурните, транспортни и енергийни проекти, както и в научния, образователния, технологичен обмен и обмена на стоки и суровини, съобщиха от партията. Председателят на БСП изтъкна важността на Китай като първостепенен партньор на България и добави, че двете страни имат отлични политически отношения, основаващи се на взаимно доверие и уважение. Нинова изрази желание политическият диалог да продължи на балансирана основа и сътрудничеството, да има практически измерения. Председателят на БСП подкрепи подписаните над 20 споразумения по време на визитата на премиера на Китай Ли Къцян.В рамките на работната среща бе дискутирана и предстояща визита на делегация на БСП, водена от Корнелия Нинова, която ще посети Китай. Посещението е по покана на китайската страна и ще бъде реализирано през втората половина на 2018 г.По време на срещата бяха обсъдени още- политическата обстановка в Европейския съюз, отношенията между Китай и Германия, както и отношенията със САЩ. От страна на посолство на Китайската народна република участие взеха още г-н Ян Дзианцун, политически съветник, г-н Ян Сюй, първи секретар по политическите въпроси и г-жа Му Ди, втори секретар. От страна на БСП участваха още Петър Витанов, член на ПГ „БСП за България“ и член на Групата за приятелство с Китай и Никола Митов, експерт в Международния отдел на БСП.", "date": "2018.07.26", "title": "Нинова се срещна с китайския посланик, ще води делегация от БСП в Пекин"}
{"url": "https://offnews.bg/112/blasnatoto-na-trotoar-v-sandanski-dete-stabilizirano-v-pirogov-no-s-685074.html", "text": "Стабилизирано е състоянието на 6-годишното дете блъснато на тротоар от автомобил в Сандански. Има обаче реална опасност за живота му, съобщиха от софийската болница \"Пирогов\", където след операция в Сандански детето бе превозено.Инцидентът стана вчера към 9 ч. сутринта, когато 73-годишен шофьор загуби контрол над автомобила си, удари две коли със своя \"Фолксваген Поло\", след което - и детето, което играело пред дома си.В този момент по улицата - \"Александър Буйнов\", течал ремонт. Един от първите дотичали и помогнали на детето е служител на ВиК дружество. Той разказва, че шофьорът попитал дали може да мине по улицата, но му обяснили, че ремонтът ще се забави и ако иска да мине оттам, трябва да почака. Вместо това мъжът се качил в колата и профучал по стръмната улица с висока скорост. Загубил контрол и извършил катастрофата.Той бе задържан за 24 часа, мярката изтича днес.", "date": "2018.07.26", "title": "Блъснатото на тротоар в Сандански дете стабилизирано в \"Пирогов\", но с реална опасност за живота"}
{"url": "https://offnews.bg/obshtestvo/bez-voda-v-chasti-ot-krastova-vada-vladaia-i-manastirski-livadi-685037.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.Подмяна на сградно водопроводно отклонение на ул. „Проф. Иван Шишманов“ в с. Владая налага спиране на водоподаването от 10:00 до 14:00 часа на ул. „Проф.Иван Шишманов“, ул. „ Витошки гранит“, ул. „Юрушки мостове“, ул. „Момина сълза“, ул. „Марин чукар“, ул. „ Кайлъка“, ул. „Ново село“, ул. „Буков дол“, ул. „Здравец“, ул. „Хеброс“, ул. „Лесковец“, ул. „Войнишко въстание“ от № 98 до № 160, местност „Света Петка Манастира“.Във връзка с подмяна на сградно водопроводно отклонение на ул. „Йордан Бакалов Стубел“ в кв. „Манастирски ливади изток“,  се налага спиране на водоподаването от 10:00 до 17:00 часа на ул. „Йордан Бакалов Стубел“ от ул. „Тодор Попов“ до ул. „Георги Тутев“ и ул. „Тодор Попов“.Заради подмяна на сградно водопроводно отклонение на ул. „Доктор Борис Вълчев“, кв. „Кръстова вада“ , се налага спиране на водоподаването от 10:00 до 18:00 часа на ул. „Доктор Борис Вълчев“ от ул. „Емилиян Станчев“ до ул. „Ген. Иван Колев“ №40 - №46. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.07.26", "title": "Без вода в части от Кръстова вада, Владая и Манастирски ливади"}
{"url": "https://offnews.bg/futbol/fenovete-na-milan-zapaziha-dva-bloka-na-vasil-levski-za-macha-v-che-685090.html", "text": "Привържениците на италианския гранд Милан запазиха два блока от Сектор Г на националния стадион \"Васил Левски\" за двубоя между \"росонерите\" и Левски в чест на 75-ата годишнина от рождението на Георги Аспарухов-Гунди, пише \"Тема спорт\".Мачът между двата отбора ще се проведе на 11 август от 19:43 часа.\"Лятото е в разгара си, но за епичното гостуване на фен клуб Милан България в Разград за двубоя Лудогорец - Милан през февруари все още се носят легенди...Съдбата обаче отново намигна на всички червено-черни сърца в родината ни и ще ни предостави възможността да наблюдаваме отново на живо момчетата на Рино Гатузо! Досещате се за какво става въпрос...Датата е 11 август, мястото - Националният стадион \"Васил Левски\", началният час - 19:43 часа, а събитието - приятелският мач Левски - Милан, наречен \"75 години Георги Аспарухов\" и посветен на годишнината от рождението на Гунди.За да продължим традицията и идеята, че ФКМБ е едно голямо червено-черно семейство, можем с удоволствие да ви поканим да гледаме тази среща заедно в сектор Г, блокове 43 и 44\", се казва в съобщение на \"росонерите\".", "date": "2018.07.26", "title": "Феновете на Милан запазиха два блока на 'Васил Левски'  за мача в чест на Гунди"}
{"url": "https://offnews.bg/sviat/goliam-pozhar-v-london-desetki-evakuirani-prez-noshtta-ot-domovete-si-685071.html", "text": "Голям пожар избухна в West Hampstead, Северозападен Лондон. Гори петият етаж на жилищен блок с луксозни апартаменти.Около 50 души са били евакуирани тази нощта от домовете си, двама - с помощта на пожарникари, съобщи Би Би Си. Няма информация за пострадали хора.Аварийните служби са били извикани около час след полунощ. Сега 100 пожарникари се борят със стихията. В операцията са включени и 15 противопожарни автомобила.Смята се, че огънят е тръгнал от долния четвърти етаж, но причините за пожара остават неизвестни.", "date": "2018.07.26", "title": "Голям пожар в Лондон, десетки евакуирани през нощта от домовете си"}
{"url": "https://offnews.bg/politika/vikove-v-staiata-na-patriotite-ataka-tvardiat-che-volen-e-bil-buta-685085.html", "text": "Напрежението между коалиционните партньори в \"Обединените патриоти\" (ОП) продължава да расте. Стигна се до викове между депутатите и дори до сблъсък.Ескалацията стана в Народното събрание минути преди насрочения за днес коалиционен съвет между премиера, формациите от ОП и ГЕРБ, който трябва да се проведе в Министерския съвет. Репортерите отвън чуваха как депутати от \"малката коалиция\" си крещят в стаята на парламентарната група. Според партийната телевизия на Атака в този момент зам.-председателят на НФСБ Валентин Касабов дори е ударил Волен Сидеров. По информация на OFFNews Касабов е хванал за ръката и бутнал грубо лидера на Атака, но не го е удрял.Секунди след започването на спора в стаята, който огласяше и кулоарите на парламента, екип на телевизия \"Алфа\" влезе в нея, а вътре се намираха Сидеров и Касабов. По информация на OFFNews Касабов е крещял по адрес на колегите си от Атака \"лобисти\". Малко след това зам.-председателят на НФСБ излезе, а след него крещеше репортерка на партийната телевизия на Атака. \"Кажете защо ударихте господин Сидеров? Имаме кадри!\", викаше тя в кулоарите на Народното събрание.Малко по-късно самият Волен излезе от стаята на ОП и обяви пред журналистите, че Касабов го е \"бутнал\". \"Бутна ме, да. Дойде да ме бутне\", каза лидерът на Атака. На въпрос за причината Сидеров отговори: \"Защото е изнервен, защото според мен се държи неадекватно. Той вчера е говорил, че аз не съм председател на групата, но аз съм. И то избран от цялата група, избран от всички, дори от него. Ако той не ме смята за такъв - да отиде някъде другаде, да си намери друг председател\".\"Аз го приемам като рупор на Валери Симеонов, а не като самостоятелно лице. Той няма капацитет да е самостоятелно лице. През него говори Симеонов и когато Касабов излезе тук и обвини премиера в лобизъм, нямаше извинение\", каза още Сидеров по адрес на Касабов. Той обяви, че очаква извинение не само към Атака, но и към ГЕРБ.\"Който смята, че ще ме ползва за изтривалка, се лъже жестоко. Който мисли, че Волен сега е сега в друга фаза и е добър и бял - греши\", каза още Сидеров.  \"Както е казал в една притча Исус Христос , за блудниците - който е чист, пръв да хвърли камък\", каза лидерът на Атака по адрес на НФСБ.Касабов, който беше извикал журналистите пред стаята на \"Обединените патриоти\", за да даде изявление по неуточнена тема, реши, че не желае да говори и влезе в пленарната зала, гонен от екипа на \"Алфа\". След това от партийната телевизия на Атака отказаха да покажат пред събралите се журналисти кадрите, които твърдят, че са заснели.В крайна сметка и той коментира лаконично станалото в стаята. На въпрос дали е бил Сидеров, Касабов отговори, че това са измислици. \"Няма да коментирам. Каквото имах да кажа, го казах вчера\", каза още зам.-председателят на НФСБ.В скандала между Касабов и Сидеров се опитал да се намеси и лидерът на \"Воля\" Веселин Марешки, който бил повикан от депутат от ОП с думите \"бият Волен\". \"Чух, че бият Волен и идвам да го защитя\", каза Марешки пред журналисти, но след като Сидеров вече беше напуснал сградата. ", "date": "2018.07.26", "title": "Викове в стаята на 'патриотите'. Атака твърдят, че Волен е бил бутан от депутат от НФСБ"}
{"url": "https://offnews.bg/tenis/grigor-dimitrov-ima-da-zashtitava-koshmarnite-3280-tochki-do-kraia-na-685088.html", "text": "Месеците до края на тенис сезона през тази година ще бъдат доста натоварени за българската суперзвезда Григор Димитров. Хасковлията има да защитава 3280 точки за световната ранглиста в предстоящите турнири.Това е голяма част от актива му, който наброява 4610 пункта към момента. В топ 10 единствено световният номер 1 Рафаел Надал има по-тежка задача със своите 3550 точки.В най-добра позиция е Новак Джокович, който няма нито една точка за защита от 2017 и до края на годината има чудесен шанс да прогресира още сред най-добрите в света.Най-трудно за Григор се очертава след 12 август, когато има да защитава титлата си от \"Мастърс 1000\" в Синсинати. Като цяло той трябва да направи много силно лято, за да успее да намери място сред участниците на финалния турнир на АТР, където също има да брани трофея си от 2017 или иначе казано - 1500 точки.1. Рафаел Надал - 3550 2. Григор Димитров - 32803. Роджър Федерер - 30604. Александър Зверев - 22405. Хуан Мартин дел Потро - 22156. Кевин Андерсън - 20557. Джон Иснър - 13258. Марин Чилич - 10809. Доминик Тийм - 87010. Новак Джокович - 0", "date": "2018.07.26", "title": "Григор Димитров има да защитава кошмарните 3280 точки до края на сезона"}
{"url": "https://offnews.bg/obshtestvo/paraskeva-praznuva-imen-den-685003.html", "text": "Църквата почита днес света преподобна мъченица Параскева Римлянка. Имен ден празнуват Параскева и Парашкева.Името е от гръцки произход и означава \"подготовка за празник\", петък. Три светици носят това име - Преподобната Параскева (Петка) Епиватска, позната у нас и като \"Българска\", Преподобномъченицата Параскева Римлянка (чества се на 26 юли) великомъченицата Параскева Иконийска, която се почита на 28 октомври.Света Параскева е живяла през II век и по апостолски проповядвала на езичниците дори в Рим, столицата на империята. Посечена с меч след жестоки и дълги мъчения, св. Параскева обърнала със смелостта и чудесата си мнозина във вярата. Мощите й по-късно били пренесени в Цариград.", "date": "2018.07.26", "title": "Параскева празнува имен ден"}
{"url": "https://offnews.bg/politika/predi-sabora-na-buzludzha-geri-nikol-i-dara-shte-peiat-na-mladezhite-685092.html", "text": "Певиците Дара и Гери-Никол ще пеят на концерт в Казанлък, който е организиран от младежката организация на БСП. Решението е било одобрено от ръководството на партията, научи OFFNews.Събитието е част от програмата на традиционния ежегоден събор на социалистите на връх Бузлуджа. В концерта ще вземе участие и Мариана Попова. Той ще се състои в петък вечер след дискусия, организирана от младежите на БСП.По-рано същия ден ще бъде представена книгата \"Ален Мак самотен\" от Мерсия Макдермот. Събитието е посветено на 127-та годишнина от Бузлуджанския конгрес. Книгата е биографична и представя живота на основателя на българската левица Димитър Благоев. Преди концерта с Дара и Гери-Никол ще има и друго събитие - колоездачен пробег за купа „Бузлуджа 2018”, чийто старт ще бъде даден от председателя на НС на БСП Корнелия Нинова.Световноизвестният Горан Брегович и неговият оркестър ще са гвоздеят в програма на събора. Те ще излязат в събота пред събралите се на Бузлуджа социалисти.", "date": "2018.07.26", "title": "Преди събора на Бузлуджа: Гери-Никол и Дара ще пеят на младежите от БСП"}
{"url": "https://offnews.bg/sviat/bivshata-zvezda-v-kriketa-imran-han-vodi-na-izborite-v-pakistan-685091.html", "text": "Бившата звезда в крикета Имран Хан и партията му ПТИ са получили най-много гласове на провелите се вчера парламентарни избори в Пакистан, съобщи Би Би Си. Преброяването на гласовете протича бавно. До момента са преброени по-малко от половината гласове. Според преброените до момента гласове партията на Имран Хан печели 113 депутатски места в 272-местния парламент.Партията на бивш премиер Наваз Шариф вече отхвърли резултатите с твърдения за огромни измами и манипулации на изборите.Администрацията, занимаваща се с организацията на изборите, отрича да е имало манипулации. Според службата бавното преброяване на гласовете се дължи на технически проблеми в системата за електронно отчитане, което е принудило служителите да броят лично гласовете.Изборите бяха белязани и от кръвопролития. 31 души бяха убити при бомбено в град Куета. Атентатор се взриви близо до полицейски автомобил и избирателна секция.На други места в страната избухнаха по-малки взривове, имаше и сблъсъци, при които двама души бяха убити, а неколцина - ранени.Тези исторически избори ще отбележат едва втория път, когато гражданско правителство предава властта на друго, след като е реализирало пълен мандат в Пакистан.", "date": "2018.07.26", "title": "Бившата звезда в крикета Имран Хан води на изборите в Пакистан"}
{"url": "https://offnews.bg/politika/mareshki-se-namesil-svetkavichno-v-svadata-na-patriotite-no-s-10-mi-685096.html", "text": "Лидерът на \"Воля\" Веселин Марешки се намесил в  в парламента, за да предотврати по-нататъшно разрастване на скандала.За това съобщават от партията в нарочно прессъобщение до медиите, озаглавено: \"Воля спаси Волен от физическа саморазправа с коалиционните му партньори\". Това, за което от \"Воля\" държат да уведомят широката общественост, е самоотвержената реакция на Марешки. От прессъобщението става ясно също, че с действията на лидера на партията, \"Воля\" показала, че е \"различната партия\" и че би спасила всекиго дори да го \"бият на улицата\".\"Бързата\" реакция на Марешки обаче се случила 10 минути, след като инцидентът вече е приключил.Съобщението гласи:", "date": "2018.07.26", "title": "Марешки се намесил \"светкавично\" в свадата на патриотите, но с 10 минути закъснение"}
{"url": "https://offnews.bg/kultura/preporachvame-vi-kontcert-na-krekhaus-i-noviat-im-album-odd-one-out-685055.html", "text": "Тази вечер от 19.00 часа в столичния клуб \"Маймунарника\" Krekhaus ще представят първия си албум Odd One Out.Специални гости на шоуто ще са Saint Electric, които ще свирят до излизането на групата.Krekhaus са една от най-обещаващите български групи, които умело миксират няколко стила - рок, фънк, соул и джаз в свеж коктейл, който ще ни разхлади в летните дни.Врати: 19:00 часаLive: 20:00 часаБилети: 10 лв. Търсете в мрежите на Bilet.bg и на място.Каси: Вериги Office 1 Superstore, книжарници Booktrading, магазини „На тъмно“, Music Shop Ellectrica (ул. „Абаджийска“ 11, Пловдив), Музикален магазин Music Centre (ул. „Отец Паисий“ 5, Пловдив), както и онлайн през сайта на компанията.Броят на билетите е ограничен – препоръчва се предварителното им закупуване.", "date": "2018.07.26", "title": "Препоръчваме ви: Концерт на Krekhaus и новият им албум Odd One Out"}
{"url": "https://offnews.bg/obshtestvo/700-spirki-poveche-s-navesi-v-sofia-davat-2600-na-kontcesia-685105.html", "text": "Спирките на градския транспорт в София ще бъдат дадени на концесия. Между 500 и 700 повече ще бъдат тези с навеси, реши Столичният общински съвет на заседанието си днес. Срокът за концесията е 15 години с опция за удължаване с още 5. Спирките са разделени на 4 пакета по около 600 във всеки от тях, а конценсионното плащане е средно 20 000 евро на година за пакет. Реклама ще може да се поставя на 100 спирки и на 75 павилиона за билети, пакетирани храни и цигари от всеки пакет. Един кандидат няма право да получи повече от два пакета спирки. Почистването на спирките обаче остава грижа на фирмите, които и сега се занимават с тази дейност. Няколко години обсъждаме тази тема и за мен най-важно е какви ще бъдат ползите за града. А те са ремонт на над 2600 спирки на територията на цялата Столична община, и монтиране на между 1500 и 1800 спирконавеса, което означава с между 400 и 700 спирконавеса повече от съществуващите сега, коментира столичният кмет Йорданка Фандъкова, която е вносител на доклада. Смятам, че когато можем да не изхарчим над 18 млн. лв., трябва да се възползваме от това. Защото 18 млн. лв. могат да бъдат огромни средства за ремонт на улици, на тротоари, за изграждане на детски градини или училища. Затова предложихме този модел, надявам се всички икономически и правни анализи да са направени така, както трябва. За мен е много важно в договорите да има ясни регламенти за прекратяване, ако бъдещият концесионер не си изпълнява ангажиментите. Разделихме София на 4 зони – всеки кандидат може да участва най-много в две, за да не се допусне монопол“, обясни Фандъкова.Всеки концесионер поема ангажименти за демонтаж на съществуващите спирки, монтаж на новите спирконавеси и елементи около спирката – кошчета, знаци, електронни табла, както и поддръжката им. Спирките ще бъдат с еднакъв дизайн. Очакваме над 80 хил. евро годишно печалба от това, обясни Фандъкова. Тя призна, че очаква обаче концесията да се проточи във времето, защото най-вероятно ще има обжалвания. С концесията за управление на спирките няма как да няма монопол, щом 50% от спирките и от павилионите има възможност да бъдат спечелени от един играч, коментира Милка Христова, зам.-председател на СОС от БСП. Тя каза още: Съобразно Закона за концесиите и посочените в самата концесия основания, се изисква обосновка, а такава категорично липсва. Изисква се становище от ведомства, между които Министерство на отбраната,МВР, ДАНС, Министерство на околната среда и водите – които също липсват. Вчера в комисия ми беше казано, че такива има от 2013 г. по старите конкурсни документи, тъй като новите са от юли 2018 г. Аз съм изключително доволна, че ГЕРБ се уповава на евентуалните становища на правителството на Орешарски – това е голям комплимент“, каза още Христова и посочи, че от БСП - София такива становища дори от 2013 г. не са видели. Тази обосновка трябваше да ни убеди, че концесията ще ни даде по-добро качество на услугата. Но на практика какво ни се предлага – съществуващата ситуация се запазва, като вероятно ще се подменят спирките, но забележете – 1/3 представляват спиркознак с кошче. Това означава, че голяма част от софиянци, и то тези, които живеят в покрайнините на града и чакат по половин час на спирка, ще стоят между капките, обясни Христова.Поздравих кмета Йорданка Фандъкова за това, че тя стана обединител на нещо, което от дълги години не може да се обедини – десни и леви срещу тази концесия, коментира лидерът на столичните социалисти Калоян Паргов. ", "date": "2018.07.26", "title": "700 спирки повече с навеси в София, дават 2600 на концесия"}
{"url": "https://offnews.bg/sviat/naj-malko-215-dushi-zaginaha-v-seria-ataki-v-siria-685109.html", "text": "Най-малко 215 души загинаха при серия свързани атаки в Югозападна Сирия, а 180 души бяха ранени, съобщиха местните власти, цитирани от Би Би Си. Координираните нападения, които включваха самоубийствени бомбени атентати,бяха извършени в няколко села и в столицата на провинция Суейда. \"Ислямска държава\" пое отговорност за атаките.Проправителствени сили са водили след това битки с членове на ИДИЛ източно от града.Серията от атаки е най-смъртоносната на територия под контрола на силите на Асад от месеци.Според Сирийския център за наблюдение правата на човека при атаките има дори повече жертви - 221, като 127 от тях са цивилни.През последната година \"Ислямска държава\" загуби повече от земите, които контролираше в Сирия и Ирак.", "date": "2018.07.26", "title": "Най-малко 215 души загинаха в серия атаки в Сирия"}
{"url": "https://offnews.bg/112/zaradi-intcident-vremenno-e-zatvoren-patiat-stara-zagora-shipka-685117.html", "text": "Заради инцидент на пътя, в района на с. Ягода, временно е затворен път I-5 (Стара Загора - Казанлък-Шипка), съобщава МВР.Сигналът за катастрофа е подаден минути след 14 часа. Сблъскали са се челно две леки коли. По предварителни данни, пострадали са трима души. Движението в района на инцидента е спряно и в двете посоки. Пътни полицаи подпомагат трафика.За пътуващите в посока Шипка обходът е: Ягода-Ръжена-Розино-Шипка, а в посока Стара Загора: Ягода-Зимница и Прохода на Републиката.", "date": "2018.07.26", "title": "Заради инцидент временно е затворен пътят Стара Загора - Шипка"}
{"url": "https://offnews.bg/litca/shte-pregarna-saprugata-i-momichentceto-si-taka-siakash-nikoga-ne-sa-685094.html", "text": "\"В този час се намирам в автобус на път обратно към вкъщи и семейството си. Ще видя момиченцето си и съпругата си. Ще ги прегърна така, сякаш никога не съм го правил. Ще си тегля един душ и ще се опитам да се преструвам, че се връщам обратно към рутината си.Но нищо не е същото.Не можеш да го обясниш нито с думи, нито със снимки.А и как да обясниш нещо, което още не си осъзнал?Колко тъга, колко трагедия могат да се поберат в няколко акра земя?Колко много загубени души... Бързо и нечестно...Колко скрити в пепел сгради...- Всички добре ли сте? - питах хората, които виждах на улицата и които събираха, което им е останало.- Как да сме добре, момчето ми? - беше най-честият отговор...- Как да сме добре, бе, малака, като загубихме близките, приятелите, съседите, домовете и надеждите си?- Поне сте живи - опитвах се да ги успокоя, но повечето пъти опитът се оказваше напразен.Не знам как да опиша всичко това, не мога да го опиша и не знам дали трябва...Да не забравяме...Не става да изчисляваш колко хора са дошли да помагат. Не може да преброиш хората, които ни питаха навсякъде искаме ли вода или храна. Дали имаме нужда от каквото и да било. И продължават да прииждат. Прекрасни, обикновени хора, без имена, без да очакват нищо в замяна, даваха надежда и помощ щедро... Една красота в този ужас и мрак... Моите уважения...Никой пожарникар не се мисли за герой. Никой пожарникар не иска да става такъв. Иска да помага, тоест да си върши работата и с написаното по-горе - да се върне у дома.И ако пожарникарите са герои, обикновените хора са супер героите. Тези, които дадоха дрехи, пари, подслон и време, за да помагат. Лекарите, сестрите, спасителите, полицаите - прекрасни супер-герои помощници.В първия ден на пожарите, след първоначалния шок, след умората от работата, седнах, за да направя снимки. Не бях позволил до този момент да бъда афектиран от всичко. Исках да си върша работата с чисто съзнание. Отворих камерата на телефона и тя гледаше към мен... Не само бях афектиран, огънят бе променил погледа ми и мен завинаги....Светъл път, душички мои. Надявам се загубите да ни научат да се пазим и да предотвратяваме подобни бедствия. Надявам се... \"-------* ", "date": "2018.07.26", "title": "\"Ще прегърна съпругата и момиченцето си така, сякаш никога не съм го правил.\" Разказът на един пожарникар от Гърция"}
{"url": "https://offnews.bg/sviat/beliat-dom-ne-pusna-na-sabitie-zhurnalistka-ot-cnn-zadala-neudobni-va-685095.html", "text": "Белият дом не допусна до събитие журналистка от CNN, след като задала на президента Доналд Тръмп неудобни въпроси.По време на снимките на Тръмп с председателя на Европейската комисия Жан-Клод Юнкер в сряда Кейтлън Колинс задала на Тръмп въпроса защо Владимир Путин не е приел поканата му за посещение в Белия дом и го попитала за аудиозаписа, на който Тръмп обсъжда с адвоката си как да плати на модела от \"Плейбой\" Карън Макдугъл, за да мълчи за аферата им. Малко след това от Белия дом са уведомили CNN, че въпросите на Колинс са били \"неудачни\" и няма да ѝ бъде позволено да присъства на пресконференцията на Тръмп и Юнкер.  От Асоциацията на кореспондентите в Белия дом осъдиха решението на администрацията на Тръмп като \"неудачно, погрешно и израз на слабост\".Подкрепата си за CNN изрази и шефът на Fox Джей Уолтърс, като настоя журналистите на телевизията да имат пълен достъп. Тръмп и критичната към него CNN не са в добри отношения още от началото на мандата му. Още на първата си пресконференция след встъпването си в длъжност Тръмп отказа да отговаря на въпроси на телевизията, а след това ги обвини, че са \"фалшиви новини\". ", "date": "2018.07.26", "title": "Белият дом не пусна на събитие журналистка от CNN, задала неудобни въпроси на Тръмп"}
{"url": "https://offnews.bg/sviat/britanski-samoleti-izletiaha-ot-baza-v-rumania-za-da-eskortira-ruski-685116.html", "text": "Намиращи се в Румъния самолети Тайфун на британските кралски военновъздушни сили са били вдигнати днес, за да съпроводят руски военен самолет, прелитащ в близост до въздушното пространство на НАТО в Черно море, съобщиха Ройтерс и ТАСС, цитирани от БТА.Двата самолета Тайфун са излетели от румънската база \"Михаил Когълничану\" близо до черноморския град Констанца, след като получили сигнал, че руски самолет Су-24, намиращ се над акваторията на Черно море, се приближава до границата на въздушното пространство на НАТО.Руският самолет все пак не е навлязъл във въздушното пространство на НАТО, уточняват Кралските военновъздушни сили и допълват, че самолетите Тайфун са патрулирали в небето известно време като възпиращ фактор, след което са се върнали в базата.Четири британски самолета Тайфун пристигнаха през април в румънската база, за да патрулират въздушното пространство на източния фланг на НАТО.", "date": "2018.07.26", "title": "Британски самолети излетяха от база в Румъния, за да ескортира руски Су-24 над Черно море"}
{"url": "https://offnews.bg/ikonomika/prevedoha-2-05-mln-lv-na-365-stopani-sas-zasegnati-ot-chuma-zhivotni-685121.html", "text": "Държавен фонд „Земеделие“ е платил близо 2 050 000 лева по помощта de minimis за общините в Ямболско и Бургаско, засегнати и ограничени поради заболяването чума по дребните преживни животни, съобщиха от земеделското министерство.Помощ са получили 364 стопани от седемте общини с въведени ограничения заради чумата (PPR), чиито животни са били евтаназирани.Обезщетения ще получат не само стопаните на евтанизираните животни, но и всички останали, които подлежат на възбрана за реализиране на млечни и месни продукти извън ограничената зона.Чрез помощта de minimis стопаните ще могат да покрият загубите от нереализираното мляко, ценовите разлики на изкупената продукция и затрудненията при изхранването на животните. Тя е допълнение към вече изплатените на стопаните обезщетения за евтаназирани животни.", "date": "2018.07.26", "title": "Преведоха 2.05 млн. лв. на 365 стопани със засегнати от чума животни"}
{"url": "https://offnews.bg/drugi/titi-papazov-shte-vodi-levski-lukojl-i-prez-novia-sezon-685118.html", "text": "Ексцентричният баскетболен треньор Тити Папазов е подписал нов договор с Левски Лукойл и ще продължи да води \"сините\" и през сезон 2018/2019, съобщиха от клуба. Под негово ръководство столичани спечелиха титлата в НБЛ, също както и тази в Балканската лига, а през есента ще гонят добро представяне в третия по сила европейски клубен турнир - Шампионската лига на ФИБА.Шампионите вече работят усилено по селекцията за новия сезон и привлякоха двама от най-добрите български играчи в последните години - близнаците Деян и Калоян Иванови.Същевременно обаче от клуба си тръгна Станимир Маринов, както и един от асистентите в щаба на Папазов - Александър Тодоров. В квалификациите за Шампионската лига Левски Лукойл ще мери сили с литовския Шяуляй, като мачовете са на 20 и 22 септември.", "date": "2018.07.26", "title": "Тити Папазов ще води Левски Лукойл и през новия сезон"}
{"url": "https://offnews.bg/112/16-godishno-momche-namushkano-s-nozh-zaradi-publikatcia-v-internet-ob-685124.html", "text": "16-годишно момче е било намушкано с нож в столичния ж. к. \"Надежда\" заради публикация в интернет.Около 14.00 часа днес в полицията постъпил сигнал за наръгано момче на междуетажна площадка на жилищен блок в квартала.Към мястото незабавно са били насочени екипи на полицията и Бърза помощ, пострадалият е транспортиран в болница \"Пирогов\", където му е извършена животоспасяваща операция. Момчето остава за интензивно лечение и активно наблюдение в детската реанимация .В непосредствена близост до блока е задържан 15- годишен, чиято съпричастност към случилото се изяснява, съобщават от МВР.Според първоначалните данни, причина за инцидента е възникнал скандал между двете момчета за публикация в интернет пространството. Продължава работата по изясняване на всички факти и обстоятелства около случилото се.", "date": "2018.07.26", "title": "16-годишно момче намушкано с нож заради публикация в интернет (обновена)"}
{"url": "https://offnews.bg/politika/popravkata-domuschievi-padna-deputatite-prieha-vetoto-na-prezidenta-685097.html", "text": "Със 185 гласа \"против\" и 2 \"въздържал се\" депутатите отхвърлиха част от законопроекта за промени в Закона за приватизацията и следприватизационния контрол. Текстовете бяха приети на второ четене миналата седмица с гласовете на ГЕРБ, Атака, Воля, ВМРО и ДПС.Днес депутатите първо отхвърлиха спорните промени, а след това приеха останалата част от измененията в Закона за приватизацията. Така те подкрепиха президентското вето върху двата противоречиви параграфа от законопроекта.В началото на седмицата държавният глава върна за ново обсъждане текстовете, които според вицепремиера Валери Симеонов са написани, за да може братя Домусчиеви да не плащат 58 млн. лева неустойки на държавата по договора си за Български морски флот (БМФ). Единият параграф, предложен от \"Атака\", предвиждаше: \"специфични задължения, пряко свързани с осъществявания от приватизираното дружество предмет на дейност, да не могат да бъдат вменени на купувача за повече от 5 години. Изключения са задълженията за запазване на седалището, предмета на дейност, за инвестиции и трудова заетост\", а другият (на ВМРО) предлагаше тази норма да важи за вече сключени договори, по които към датата на влизане в сила на този закон няма непогасени плащания за неустойки.Разискванията преди гласуването започнаха със самопохвала на НФСБ и БСП - двете партии, които миналата седмица не подкрепиха спорните текстове. По време на дебатите лидерът на левицата Корнелия Нинова дори призова за разпускане на парламента и нови избори. От ГЕРБ обаче подчертаха, че коалицията е стабилна.Основната критика на социалистите към мнозинството беше, че приемат лобистки поправки, а след това се опитват да си измият ръцете. Юлиан Ангелов от ВМРО пък отвърна на обвиненията на БСП: \"А вие къде бяхте, когато се гласуваха тези текстове, къде беше другарката Нинова, къде угодничехте на олигархията\", каза той. От ГЕРБ пък подчертаха, че социалистите са започнали да говорят за поправките след ветото на президента. \"Явно той е вашия лидер\", каза Тома Биков и добави, че ако ГЕРБ са били тъмните сили, днес са щели да отхвърлят ветото.\"Не става въпрос за спасяването на редник Райън, а за спасяването на генерал Борисов\", каза социалистът Румен Гечев и след това се обърна към управляващите с думите: \"Предайте на онези редници, че напразно са пили шампанско онзи ден, сега да пият една студена вода\".\"Мога да преброя празните места в залата днес и да калкулирам коефициента на гузната съвест на колегите от \"Обединени патриоти\", коментира социалистът Валери Жаблянов и след това обяви, че мнозинството няма да изкара мандата си. \"Ще останете 30 души, всеки ден вкарвате противоположни законопроекти\", обърна се той към мнозинството.Председателят на парламентарната група на ГЕРБ Цветан Цветанов все пак призна, че депутатите от партията на Борисов са допуснали грешка с гласуването на поправките. \"Господин Кирилов беше готов с поправки в закона. Можехме да покажем, че имаме достатъчно мнозинство и да отхвърлим ветото, а след това да променим закона. Но когато човек прави грешки, той трябва да си признава. Човешко е да се греши\", каза той. От парламентарната трибуна депутатът от \"Обединени патриоти\" Емил Димитров-Ревизоро, който е вносител на един от двата спорни параграфа, обясни, че е бил измамен и когато разбрал - се е опитал да изтегли текста, но комисията не се е съобразила с искането му и гласувала промените. След това той отишъл в деловодството, за да го оттегли със заявление до председателя на парламента, но и това не помогнало. Ето каква е версията на Димитров за това как е бил предложен този текст:Димитров призова депутатите да спрат да обвиняват и \"вечно виновния господин Кирилов, който няма нищо общо\". Според социалиста Крум Зарков мнозинството не са искали да припознаят текстовете, защото \"тези, които обещават на заинтересовани лица, че спорният законопроект ще мине, не биха искали да се ангажират с имената си\". \"ГЕРБ внасят законопроекти чрез техни партньори или отделни народни представители. Хитрината е много проста. Трябва да си осигурят ход. Ако стане скандал, той е за сметка на друг\", каза той.Цветанов обяви, че не е очаквал днес да има такъв ожесточен дебат, защото всички политически сили са \"за\" ветото и са можели да покажат, че имат консенсус. В отговор лидерът на БСП Корнелия Нинова обяви, че е нямало как да мине без дебати. \"Деескалирайте напрежението помежду си. Поне спрете да се биете\", каза Нинова по повод днешния сблъсък между Волен Сидеров и зам.-председателя на НФСБ Валентин Касабов. По думите на Нинова в България има икономическа прослойка, която си купува политици. \"Може да се караме, може да се бием, но сме истински\", отговори на Нинова депутатът от ОП Юлиан Ангелов.\"Едни са малко били, други са малко пили. Ако не можете да издържите до края на дебатите - на страничния изход има линейка за изтрезвителното\", коментира депутатът от ГЕРБ Спас Гърневски, но без да уточнява за кого в залата говори.Двата спорни параграфа бяха предложени от Атака и от ВМРО, а от ГЕРБ ги редактираха. Това стана въпреки сериозните критики на вицепремиера Валери Симеонов, който настоя текстовете да не бъдат одобрявани. След приемането им миналата седмица от НФСБ първо твърдяха, че \"Атака\" и ВМРО са лобисти. След това обаче обявиха, че нямало проблеми в текстовете на колегите им в \"Обединени патриоти\", а с редакционната поправка, която председателят на правната комисия и депутат от ГЕРБ Данаил Кирилов е направил в зала. Депутатът от партията на Валери Симеонов Христиан Митев обяви, че двете поправки поотделно е нямало да облагодетелстват Домусчиеви, но с връзката, която е направил между тях Кирилов, нещата се променят.От седмица насам ГЕРБ повтарят, че те не са предлагали нищо, а само са направили редакционна поправка, която е била нужна заради грешка в доклада на ресорната комисия. Председателят на правната комисия Данаил Кирилов дори обясни, че няма как поправките да важат за сключени договори и мотивира тезата си с големи грешки в текстовете, предложени от \"Атака\" и ВМРО - в поправките пишело \"специфични задължения\", какъвто термин няма никъде другаде в закона, терминът там бил \"основни задължения\". От ГЕРБ дори обясниха, че спорните текстове са били приети, защото практиката била в зала на второ четене да се гласуват подкрепените от комисия текстове.От ВМРО пък изразиха тезата, че имат проблем с текстовете, предложени от \"Атака\", защото с намаляването на срока на 5 години държавата ще бъде ощетена. Партията на вицепремиера Красимир Каракачанов обаче смята, че поправката, предложена от техния депутат Емил Димотров - Ревизоро, няма ретроактивно действие.До последно ГЕРБ и \"Атака\" твърдяха, че двата текста не са предложени в полза на когото и да било, но от партията на Борисов обявиха, че ще подкрепят ветото, защото има съмнения в обществото. От мотивите за ветото на президента обаче се разбра, че според правния екип в Президентството са на друго мнение и виждат проблем в измененията. \"Така ще се облагодетелстват и неизправни купувачи, които имат непогасени плащания за неустойки за период след тези 5 години\", пише в мотивите на държавния глава.Заради приемането на тези текстове се стигна до напрежение в \"Обединени патриоти\", което расте през последната седмица. Вицепремиерът Валери Симеонов и лидерът на \"Атака\" Волен Сидеров си размениха обвинения в лобизъм. Симеонов обяви, че внесените от \"Атака\" промени в закона за приватизацията са лобистки и обслужват бизнеса на Кирил Домусчиев, а Сидеров отвърна с обвинение, че вицепремиерът е лобирал за Цеко Минев заради концесията на ски пистите в Банско. Напрежението между \"Атака\" и НФСБ днес беше толкова голямо, че депутатите от формацията си викаха в стаята на парламентарната група, а след това Волен Сидеров обвини зам.-председателя на НФСБ, че го е бутал. В крайна сметка обаче премиерът Бойко Борисов заяви, че всички различния са изгладени. Това стана след коалиционен съвет между министър-председателя, формациите в ОП и ГЕРБ, който се проведе в Министерския съвет. Минути след съобщението, че президентът налага вето на двата параграфа, от пресцентъра на ГЕРБ обявиха, че и премиерът Бойко Борисов е наредил противоречивите текстове да бъдат променени с нови поправки в закона, за да \"отпаднат всички съмнения за лобизъм\". Решението за това било взето ден по-рано на среща между министър-председателя и депутати от ГЕРБ. В крайна сметка от партията на Борисов се отказаха от идеята си за нови поправки и обявиха, че ще подкрепят ветото на президента. \"Може би президентът е имал изпреварваща информация за заседанието при премиера и затова е избързал с налагането на ветото”, коментира вчера зам.-председателят на ГЕРБ Цветан Цветанов.", "date": "2018.07.26", "title": "'Поправката Домусчиеви' падна. Депутатите приеха ветото на президента"}
{"url": "https://offnews.bg/futbol/var-po-peruanski-refer-se-konsultira-s-fotograf-685142.html", "text": "Наченки на системата на видеопомощ на реферите VAR бяха забелязани по време на мач от ранната фаза на турнира за Купата на Перу.Съдията на двубоя между Ретасамо и Пампамарка Алберт Аларкон прояви страхотно чувство за импровизация, след като не видя добре дали един от ударите по вратата е попаднал в целта.Важно е да се уточни, че вратите са били в толкова лошо състояние, че след удара топката е преминала през мрежата и това максимално е затруднило рефера.Той обаче взема импровизирано решение да помоли един от фотографите край пистата да му покаже материала си, който му дава основание да отсъди гол. Дори и да не беше признал попадението, това нямаше да се отрази на крайния победител, тъй като Ретасомо спечели с 10:0.", "date": "2018.07.26", "title": "VAR по перуански - рефер се консултира с фотограф"}
{"url": "https://offnews.bg/temida/mazhat-kojto-prostrelia-minuvach-v-podlez-zaradi-kuche-ostava-v-ares-685119.html", "text": "Мъжът, който във вторник сутринта простреля минувач в столичен подлез заради кучето му, остава в ареста. Иван Тонев е собственик на търговски обекти в подлеза на бул. \"България\" и бул. \"Гоце Делчев\". В 10 ч. сутринта той простреля 59-годишен мъж, защото кучето на пострадалия се изходило до магазина му. Според защитника на Тонев, стрелецът е действал в условията на самоотбрана. Софийският градски съд обаче отхвърли тези твърдения и остави обвиняемия в ареста.Версията на задържания е, че бил заплашен с думите „Ако не са камерите, досега да си мъртвец“. Съдът обаче цитира доказателствата по делото, от които става ясно, че след като пистолетът му засякъл, Тонев стрелял втори път и уцелил жертвата в корема, предава .Тонев е познат на полицията - има регистрация за побой.", "date": "2018.07.26", "title": "Мъжът, който простреля минувач в подлез заради куче, остава в ареста"}
{"url": "https://offnews.bg/temida/sadat-pusna-pod-garantcia-mazha-kojto-blasna-dete-v-sandanski-685093.html", "text": "Съдът в Сандански освободи под парична гаранция от 1200 лева шофьора, .Прокуратурата поиска 73-годишният шофьор да бъде оставен в ареста за постоянно, след като престоя там 24 часа. Съдът обаче постанови по-лека мярка за неотклонение, тъй като мъжът е с чисто съдебно минало, но е в тежко здравословно състояние и няма как да се укрие.Размерът на гаранцията е съобразен и с доходите на мъжа, който е пенсионер. Водачът е привлечен като обвиняем за причиняване на тежка телесна повреда на дете по непредпазливост. Шестгодишният Мартин, който пострада тежко при инцидента, е настанен в реанимацията на „Пирогов” в стабилно състояние, но с опасност за живота. Лекарите не се наемат да правят прогнози за здравето му към този момент.Инцидентът стана вчера - при спускане по улица с голям наклон, на която по същото време се извършвал ремонт, възрастният шофьор не се съобразил със забраната за преминаване и предприел маневра с висока скорост. Потегляйки напред, същият по непредпазливост ударил стоящия наблизо автомобил, след което прегазил намиращото се там дете и блъснал друг автомобил, уточняват от прокуратурата.Извършената проверка с техническо средство за употреба на алкохол от страна водача е дала отрицателен резултат. ", "date": "2018.07.26", "title": "Съдът пусна под гаранция мъжа, който блъсна дете в Сандански"}
{"url": "https://offnews.bg/sviat/sasht-shte-nalozhat-znachitelni-sanktcii-na-turtcia-zaradi-zadarzhan-685141.html", "text": "Американският президент Доналд Тръмп заяви днес, че САЩ ще наложат \"значителни санкции\" на Турция заради продължителното задържане на американския пастор Андрю Брънсън, предаде Ройтерс, цитирана от БТА.Тръмп призова Анкара незабавно да освободи пастора, който от вчера е под домашен арест, а преди това бе в турски затвор от октомври 2016 г.Турските власти обвиняват Брънсън, че е действал в полза на мрежата на ислямския проповедник Фетхуллах Гюлен - ФЕТО, както и в полза на Кюрдската работническа партия (ПКК). Анкара смята двете организации за терористични.САЩ ще наложат \"значителни санкции\" на Турция заради продължителното задържане на пастор Брънсън - голям християнин, семеен човек и прекрасно човешко същество. Той страда много. Този невинен човек трябва да бъде освободен незабавно, написа Тръмп в Туитър.По-рано днес американският вицепрезидент Майк Пенс заяви, че САЩ ще наложат санкции на Турция, ако не бъде освободен пастор Брънсън.Турският външен министър Мевлют Чавушоглу заяви, че \"никой не може да запрашва Турция и че върховенството на закона е за всички\" в телефонен разговор с Майк Помпео - държавен секретар на САЩ.", "date": "2018.07.26", "title": "САЩ ще наложат 'значителни санкции' на Турция заради задържан американски пастор"}
{"url": "https://offnews.bg/obshtestvo/sabariat-300-nezakonni-kashti-v-romskia-kvartal-na-pazardzhik-685139.html", "text": "Община Пазарджик ще събори близо 300 незаконни сгради и постройки, част от ромската махала в града.Проверката по домовете е извършена след нареждане на прокуратурата, предаде местният сайт Част от собствениците вече са получили уведомления, че сградите им ще бъдат премахнати, което обаче е довело до напрежение сред жителите на махалата.Ромската махала на Пазарджик е известна като \"Токай то\". Повечето къщи там са без ток и вода, няма улици, нито канализация.Заповедите подлежат на обжалване в законоопределения срок чрез община Пазарджик до Административен съд Пазарджик. ", "date": "2018.07.26", "title": "Събарят 300 незаконни къщи в ромския квартал на Пазарджик"}
{"url": "https://offnews.bg/sviat/oganiat-izpepeli-mladozhenetc-na-meden-mesetc-v-gartcia-saprugata-mu-685089.html", "text": "Младоженец на меден месец в Гърция със съпругата си е бил изпепелен от пожарите, обхванали южната ни съседка. Кончината му бе потвърдена от посланика на Ирландия в Гърция Орла О'Ханран, която изрази и съболезнованията си чрез интервю за RTÉ.Ирландците Браян О'Калахан-Уестроп и съпругата му Зои Холоха се разделили в опит да се избавят от пламъците в курорта Мати. Оцеляла само тя, става ясно от изявление на двете опечалени семейства. Чрез съобщението близките молят да не бъдат обезпокоявани \"докато скърбят и докато Зои се възстановява\".Калахан-Уестроп е роден в графство Клеър, Ирландия. Той работил за компания за кетърин и бил доброволец към Blood Bikes East - организация, която осигурява спешни доставки между болници в Дъблин например на необходима кръв от дадена група, на кърма, медикаменти.Организацията изрази съболезнованията си за кончината на мъжа чрез съобщение във Фейсбук страницата си, описвайки го като прилежен колега, чието влияние ще остане осезаемо за години напред.Зои Холохан е от Дъблин. Тя е в болница с изгаряния по главата и ръцете.Двойката пътувала в автомобил, когато била принудена да бяга от пламъците. Холохан успяла да се достигне до близък плаж, откъдето била откарана в болница миналата нощ.80 души загинаха в пожарите край столицата Атина, над 170 са ранени. Днес е вторият ден от тридневния траур в Гърция.", "date": "2018.07.26", "title": "Огънят изпепели младоженец на меден месец в Гърция, съпругата му с изгаряния в болница"}
