{"url": "https://offnews.bg/futbol/tcska-otnovo-mechtae-za-titlata-703528.html", "text": "Отборът на ЦСКА се доближи само на точка от лидера Лудогорец след икономична победа с 1:0 като гост на Берое. Така “червените” се възползваха от равенството 1:1 между “орлите” и Левски по-рано през деня и два кръга преди края отново мечтаят за титлата.Двубоят в Стара Загора започна с превъзходство на гостите от София, които стигнаха до гол в 16-ата минута чрез Тиаго Родригес. Жоржиньо подаде отдясно съм Тиаго, Бандаловски не се намеси добре и португалският ас майсторски прати топката по земя в мрежата зад Душан Перниш. Берое създаде доста шансове да изравни, но нападателите в зелено нямаха късмет. През втората част домакините претендираха за дузпа за игра с ръка на Бикел, но реферът Никола Попов не видя умисъл в действията му, а и в действителност ситуацията не беше голова.Така ЦСКА влиза в добро настроение в седмицата, в която предстои Вечно дерби с Левски във вторник на националния стадион “Васил Левски”.“\"В първите 16 минути не седяхме добре на терена, но след това накарахме ЦСКА да играе като тим от втората половина от таблицата. Но футболът е игра на голове и днес ни липсваха завършващите удари. Създадохме ситуации и бях сигурен, че ще вкараме, но не успяхме. Поздравявам играчите ми, след 16-ата минута имаше само един отбор на терена.Съжалявам заради футболистите, те заслужаваха да победят. Днес ЦСКА ни победи само с името си, а не с футболни достойнства, Като отбор ние бяхме по-добри. Може би още не е дошло времето да печелим срещу водещите три отбора, но съм уверен, че и това ще се случи. Резултатите ще дойдат, ако се развиваме по този начин. Засега сме на четвърто място и ще направим всичко възможно, за да го задържим. За мен това четвърто място е като първо, ако изключим трите клуба преди нас, които ни превъзхождат многократно като бюджет и ДНК”, коментира треньорът на Берое Александър Томаш.\"Изключително важна победа на много негостоприемен стадион. Поздравявам целия отбор. Скъсихме дистанцията и вярвам, че в двата ни оставащи мача ще победим и ще станем шампиони. Играхме много организирано и чакахме своя шанс. През второто полувреме ни лиспваше завършващият удар, но това е много ценна победа срещу тим, който е във възход.Доволен съм от всички в отбора, не само от хората в защита. Тиаго е футболист, който във всеки един момент може да даде голов пас и днес той бе човекът, който направи разликата между нас и Берое. От мача с Левски очаквам единствено и само победа. Вярвам, че ще направим всичко възможно, за да спечелим следващите ни два мача. Не искам да коментирам мача между Лудогорец и Левски, но е факт, че скъсихме разликата. Не мога да кажа дали Бодуров ще може да играе в мача с Левски. Рано е още да коментираме селекцията, но се работи по нея. Ще привлечем качествени и добри футболисти”, каза от своя страна треньорът на ЦСКА Добромир Митов.", "date": "2019.05.18", "title": "ЦСКА отново мечтае за титлата"}
{"url": "https://offnews.bg/analizi-i-komentari/dnes-e-deniat-na-svobodata-dosega-rabotihme-za-fugite-na-grafa-i-kash-703514.html", "text": "Днес е денят на данъчната свобода.До днес сме работили, за да платим фугите на Графа, мечтата за магистрала Хемус, фалиращите от източване и нереформиране болници, недостатъчните детски градини, къщите за гости, асансьорите до тризонетите, къщите в Барселона, наемите на обитателите на трибуни без козирки, тока на сървърите в държавните мазета, които още сигурно копаят биткойни. Коментара на Петела, донасянето на благодатния огън, посрещането на Папата и охраната на Ахмед Доган и на оня, дето даже не живее в България. Платихме делата срещу некадърниците, заведени в международните съдилища, платихме субсидиите за произвеждането на тютюн, както и субсидиите за отглеждането на неща, съществуващи само на документи. Платихме да сме страна, която едновременно е най-бедната в ЕС, но има най-много бентлита на глава от населението в ЕС, повечето от които с трудно доказуем произход на парите за покупка.Плащат се заплатите на онази цяла каста, дето няма и половин минута стаж в частния сектор, но има самочувствието, че може да е законодател и да решава колко данъци да се плащат, та всяка година Денят на данъчната свобода се измества все по-късно и по-късно.До днес кой каквото е измислил, направил, кой както е успял да впечатли или излъже работодателя си, че е изработил, кой каквото е продал на клиента си, който е отдал под наем, който е направил сделка, който има движим или недвижим имот, който си хвърля боклука. От първия ден на януари до днеска.И след като всичко това беше платено, не дадоха поне една касова бележка, с която да се регистрираме в лотарийната игра на НАП...", "date": "2019.05.18", "title": "Днес е денят на свободата, досега работихме за фугите на Графа и къщата в Барселона"}
{"url": "https://offnews.bg/futbol/napuk-na-slabia-sezon-gatuzo-ostava-trenior-na-milan-703508.html", "text": "Има сериозна вероятност Милан да задържи треньора Дженаро Гатузо на поста през следващия сезон и да смени спортния директор на \"росонерите\" Леонардо, пише италианският \"Corriere della Sera\".Отборът напоследък не се намира в най-добрата си форма и ще се бори до последно за четвъртото място в класирането, но лошото е, че нищо не зависи от тима.Според изданието основната причина ръководството на тима да гласува нов вот на доверие на Гатузо, е че алтернативите за негов наследник изобщо не са впечатляващи, а освен това отборът ще спести и 8 милиона евро, които ще трябва да бъдат под формата на компенсация при евентуално уволнение.Твърди се обаче, че Леонардо е имал спречкване със силния човек в клуба Иван Газидис, който не е впечатлен от неговата работа и след края на сезона бразилецът може да бъде натирен от \"Сан Сиро\" и да си търси нова работа.При подобна развръзка неговото място ще бъде заето от спортния директор на Лацио Игли Таре или този на Лил Луис Кампос.", "date": "2019.05.18", "title": "Напук на слабия сезон: Гатузо остава треньор на Милан"}
{"url": "https://offnews.bg/politika/nenchev-otkri-pametna-plocha-v-znak-na-pochit-kam-izbitite-goriani-703521.html", "text": "Независимият кандидатът за евродепут и бивш министър на отбраната Николай Ненчев откри паметна плоча в Куклен в знак за почит към избитите без съд и присъда горяни. На откриването присъстваха президентът (1997-2002) Петър Стоянов и кметът на Куклен Мария Белчева.\"Българските демократи са доказали, че могат да се борят за родината си до смърт – такава увереност ни дава делото на горяните - каза Ненчев. - Преди десетилетия, когато комунистическият режим настъпва с брутална сила, смазвайки народ и държавност, горяните въстават, готови да дадат живота си, но не и да отстъпят българската свобода. Тези мъже са преди всичко горди и смели. Те са били вдъхновени от примера и жертвата на Никола Петков. Николапетковистите организират и повеждат горянското движение като освободително. Защото са лишени не просто от собственост, посегнато е на най-свещеното право за човека – да е свободен. Комунизмът отнема свободата и демокрацията, подчинява родината им. С този дух на бунта те увличат за освободителната си кауза хора, изповядващи различни идеологии и вяра.\"В този край по време на комунистическия режим 148 горяни, ръководени от земеделския си лидер, провеждат пет сражения с вътрешни войски, редовна армия, гранични войски и службите на ДС. Срещу тях се изправя репресивната машина и са организирани два големи съдебни процеса с 575 подсъдими, осъдени са 417 души, издадени са 13 смъртни присъди, 27 доживотни, избити без съд са 11 души, изселени са 479 семейства, отнети са гражданските права на 431 души, а на 493 семейства е конфискувано имуществото.Ненчев се обърна към наследниците на жертвите на комунизма с думите: \"Днес българските патриоти сме ние - наследниците на горяните, на антикомунистите, на целия избит елит, на хората от затворите и лагерите, на измъчваните и изстрадалите. Спасението е единствено в нашите ръце. Генетично това сме ние, българите, призвани да си върнем пленената държава и свободата от мафията, създадена от комунистите. Да осъзнаем силата си и да бъдем смели като бащите си!\"", "date": "2019.05.18", "title": "Ненчев откри паметна плоча в знак на почит към избитите горяни"}
{"url": "https://offnews.bg/sviat/shte-podpishe-li-zelenski-ukaz-za-razpuskane-parlamenta-i-za-predsroch-703510.html", "text": "Новоизбраният президент на Украйна Володимир Зеленски ще подпише указ за разпускане на Върховната Рада и за провеждане на предсрочни избори на 14 юли, съобщават „Обозревател“ и „Страна.ua“, цитирани от \"Новая газета\".Според техните източници указът ще бъде подписан на 20 май, когато той ще встъпи в длъжност. Представители на Зеленски обаче не потвърждават официално тази информация. Като основание за указа се посочва отсъствието на парламентарно мнозинство – след излизането на „Баткивщина“ и „Самопомощ“ през февруари 2016 г., двете останали партии /“Блок Петро Порошенко“ и „Народен фронт“/ не могат да го съставят.„Ако в продължение на един месец във Върховната Рада на Украйна липсва коалиция от депутатски фракции, която би съответствала на изискването на чл.83 от Конституцията, то президентът има право предсрочно да прекрати пълномощията на парламента\", се посочва в проекто-указа.Вчера председателят на Радата Андрей Парубий обяви прекратяването на дейността на парламентарната коалиция,след като „Народен фронт“ излезе от нейния състав. Според Конституцията, ако в рамките на 30 дни до 17 юни не бъде сформирано ново мнозинство, президентът има правото да разпусне парламента.В щаба на Зеленски смятат, че коалицията се е разпаднала още през 2016 г. и това дава възможност на новия президент да не чака до края на срока. Конституцията обаче забранява на държавния глава да разпуска Радата при оставащи по-малко от 6 месеца до прекратяването на пълномощията й – до 27 ноември или 16 декември, точната дата още не е определена.А в Киев настъпи сезонът на оставките, съобщава „Коммерсантъ“. Вчера министърът на външните работи Павел Климкин подаде оставка. Той направи това в деня, в който трябваше да участва в заседанието на външните министри на страните от Съвета на Европа и отмени пътуването си поради несъгласие с позицията на европейците по въпроса за връщането на всички права на Русия в ПАСЕ. Освен него, намерението си за оставка обяви и секретарят на Съвета за национална сигурност и отбрана Александър Турчинов, както и други високопоставени администратори.Действащият украински президент Петро Порошенко освободи прессекретаря си Святослав Цеголко, пълномощника за мирното урегулиране на ситуацията в Донбас Ирина Геращенко и представителката в Радата Ирина Луценко. Освен това от постовете си на извънщатни съветници на президента се лишиха 13 експерти, сред които Лешек Балцерович, Андерс Фог Расмусен и др.", "date": "2019.05.18", "title": "Ще подпише ли Зеленски указ за разпускане парламента и за предсрочни избори"}
{"url": "https://offnews.bg/kultura/madona-shte-pee-vav-finala-na-evrovizia-tazi-vecher-koia-e-pesenta-fa-703453.html", "text": "Днес в Тел Авив, Израел ще се проведе финалът на тазгодишното издание на „Евровизия“. Фаворит е представителят на Холандия Дънкан Лорънс с песента „Arcade“.Освен 26-имата достигнали до него от общо 41-та участници, като гост изпълнител ще пее Мадона. Тя ще представи новата си песен Future с рапъра Куаво и Like a Prayer от 1989 г.Концертът ще бъде открит от представителката на Малта. След това на сцената ще се представят музикантите от Албания, Чехия, Германия, Русия, Дания, Сан Марино, Северна Македония, Швеция, Словения, Кипър, Холандия, и Гърция. Във втората част на спектакъла ще гастролират представителите на Израел, Норвегия, Великобритания, Исландия, Естония, Беларус, Азербайджан, Франция, Италия, Сърбия, Швейцария Австралия и Испания.Участието на Мадона струва 1,3 милиона долара и е финансирано от израелско-канадския милиардер Силван Адамс.", "date": "2019.05.18", "title": "Мадона ще пее във финала на Евровизия тази вечер, коя е песента фаворит (видео)"}
{"url": "https://offnews.bg/sviat/rodnina-na-sergej-skripal-tvardi-che-toj-i-dashteria-mu-sa-zhivi-i-zd-703513.html", "text": "Бившият сътрудник на Главното разузнавателно управление на Русия Сергей Скрипал и дъщеря му, отровени в британския град Солсбъри, са живи и здрави, но не поддържат контакти с роднините си, е съобщила на агенция Интерфакс племенницата на разузнавача Виктория Скрипал.„Доколкото ми е известно, той е жив и здрав, всичко при него е наред. И Юлия също. Но нямам конкретна информация за местонахождението им“, казва тя. Виктория отбелязва, че знае за здравословното състояние на роднините си „от трето лице“, тъй като от юли 2018 г. не е разговаряла със сестра си. Сергей Скрипал не контактувал с майка си, която живее в Ярославл с Виктория, дъщеря му също не се обаждала на баба си.Племенницата предполага, че Юлия Скрипал няма намерение да се завърне от Великобритания в Москва. „Жилището й се продава, с това се занимава приятелката на Юлия. Но аз не общувам с нея“, посочва тя.Бившият полковник от разузнаването Скрипал през 2006 г. бе признат за виновен в държавна измяна и излежа в затвор в Русия присъда по обвинение в шпионаж в полза на Великобритания, а през 2010 г. бе помилван от президента, тогава Русия и САЩ си размениха разузнавачи, припомня агенцията. Великобритания предостави на Скрипал убежище и гражданство.На 4 март 2018 г. той и дъщеря му Юлия бяха открити в безсъзнание в Солсбъри. Британските следователи стигнаха до извода, че двамата са пострадали от нервно-паралитичното отровно вещество „Новичок“ /А-234/. Заключенията на британците бяха потвърдени от комисия на Организацията за забрана на химическите оръжия. Отговорността за покушението, според британските власти, е на Русия. Москва отхвърля тези обвинения.", "date": "2019.05.18", "title": "Роднина на Сергей Скрипал твърди, че той и дъщеря му са живи и здрави"}
{"url": "https://offnews.bg/sviat/lekar-nasilil-seksualno-177-studenti-v-sasht-703516.html", "text": "Спортен лекар е насилил най-малко 177 млади мъже, които са били студенти в Държавния университет на Охайо в периода 1979-1997 г., разкри разследване в САЩ, пише Би Би Си.Д-р Ричард Щраус, който се пенсионира през 1998 г. и се самоубива през 2005 г., е обвинен за нападенията, извършени докато бил лекар на атлетите от 16 университетски спортни отбора.Университетът не е предотвратил насилието въпреки оплаквания от студенти. Разследващите отбелязват, че са положени \"неадекватни усилия\" за проверка, които оценяват като \"неприемливи\".Докладът бе публикуван в петък. В него се посочва, че насилието било извършвано на различни места - в кампуса, в съблекални, под душовете, в сауните.Студенти разказват, че поведението на д-р Щраус било \"публична тайна\" в кампуса.Днес на пресконференция президентът на университета каза: \"Ние съжаляваме толкова много, че това се е случило\", както и че институцията се е провалила в опита си да го спре. Все пак той подчерта, че \"това не е университетът днес\".Бивши студенти вече съдят университета за причинени страдания и призовават висшето училище да поеме отговорността.\"Мечти бяха разрушени, взаимоотношения с любими хора - накърнени, вредата се предаде на децата ни, защото мнозина от нас започнахме да ги пазим прекомерно много и това навреди на отношенията ни\", казва Кент Килгър - бивш състезател по плуване в университета.През май 2018 г. друг университет - Мичиганският държавен университет се съгласи да плати $500 млн. на 332 гимнастици, които са били сексуално насилвани от бившия лекар на отбора д-р Лари Насар.", "date": "2019.05.18", "title": "Лекар насилил сексуално 177 студенти в САЩ"}
{"url": "https://offnews.bg/politika/darzhavata-shte-si-kupuva-chastni-ulitci-sreshtu-polovin-milion-leva-703511.html", "text": "Правителството ще отпусне пари за откупуването на частни улици в Стара Загора. Намерението обяви премиерът и лидер на ГЕРБ Бойко Борисов при посещение в бившия Азотно-торов завод, на чиято територия са и улиците.В района сега бизнес дейност развиват 80 компании. За тях е проблем липсата на инфраструктура - улиците са частни, а собственикът е фалирал.За целта следващата седмица Министерският съвет ще отпусне около 500 хил. лв. на община Стара Загора, с които да бъдат откупени 85 декара улици.\"Тук работят 900 души и не могат да правят реален бизнес. В Пловдив вече няма терени. В Шумен всички терени са изкупени за заводи. А тук държите 1500 декара и заради това, че са частни улиците, инвеститори не могат да дойдат“, каза премиерът и припомни, че в Кърджали работят пет високотехнологични заводи, като там е и най-големият иновационен център. Освен огромни заводи се изграждат и социални центрове за работниците.", "date": "2019.05.18", "title": "Държавата ще си купува частни улици срещу половин милион лева"}
{"url": "https://offnews.bg/obshtestvo/iznasiat-110-tona-opasen-serovaglerod-ot-rajona-na-himko-vratca-703518.html", "text": "110 тона опасен серовъглерод ще бъде изнесен от района на неработещия от 20 години торов завод \"Химко\" във Враца.Цистерните, които създават риск за населението, да бъдат изнесени в най-кратък срок при спазване на мерки за безопасност реши собственикът на базата - депутатът от ГЕРБ Станислав Попов, влязъл в Народното събрание на мястото на регионалния министър Петя Аврамова. Неговата фирма \"Камибо\" е собственикът.Решението бе взето след репортаж на bTV вчера, след който премиерът Борисов разпоредил да се вземат спешни мерки. В противен случай Попов нямало да бъде повече депутат.Самият той уверява, че няма опасност за населението.Цистерните се съхраняват под вода на площадката към ТЕЦ-а и изваждането им крие риск. Ако от някоя има теч, може да последва взрив във въздуха.\"Над 20 години това вещество е съхранявано тук и не е имало нито един инцидент. Взел съм решение това вещество да бъде абсолютно извозено. Преговаря се с две фирми. Едната проявява интерес да го използва, заради което тя си прави проби и веществото се сертифицира. Ако не се разберем с тази, другата фирма директно сме се разбрали с нея да го извози и те ще си го утилизират. Ще бъде осигурена фирма, която ще замерва редовно изпаренията всеки ден докато бъде извозено веществото\", заяви Попов пред БНТ.Проблемът със складираните химикали ще бъде решен в най-кратки срокове, заявиха кметът на Враца Калин Каменов и областният управител Малина Николова.", "date": "2019.05.18", "title": "Изнасят 110 тона опасен серовъглерод от района на 'Химко' - Враца"}
{"url": "https://offnews.bg/politika/veneta-madzhistreli-glas-naroden-da-napravim-obshta-internet-platfor-703520.html", "text": "Това, което планувам, ако бъда избрана за евродепутат, е интернет сайт, който да информира в България за всичките ми дейности в ЕП. Венета Маджистрели, водач на листата на Глас Народен за изборите на 26 май, предлага и да се направи обща интернет платформа за всички евродепутата от страната ни. По този начин избирателите лесно и бързо ще могат да намират информацията на едно място, а не в отделните интернет страници и социални медии на всеки представител. Тук могат да се добавят и резултатите от всички гласувания, както и различни видове статистика, сравнения, а и дискусии  между самите евродепутати, смята Маджистрели. За обещания свой сайт тя гарантира, че той ще осигурява бърз и ефективен достъп за проследяване на всеки неин вот, като при най-спорните ще има разяснения защо е гласувала с Да, Не, Въздържала се или не участвала в гласуването.Това ще е прозрачен обществен форум, където ще можем да дискутираме моята и работата на парламента, да задавате въпроси и правите предложения, обяснява Маджистрели на избирателите, които призовава да гласуват с № 19  бюлетината. ", "date": "2019.05.18", "title": "Венета Маджистрели, Глас Народен: Да направим обща интернет платформа на бг депутатите в ЕП"}
{"url": "https://offnews.bg/sviat/naprezhenie-sled-skandala-v-avstria-hiliadi-na-protest-pred-kantclers-703515.html", "text": "Хиляди жители на Виена излязоха по улиците на протест с искане за предсрочни парламентарни избори след избухването на скандала, взел главата на вицеканцлера Хайнц-Кристиан Щрахе.Той подаде оставка и от този пост, и като лидер на крайнодясната Партия на свободата, след като снощи в две германски издания изтече тайно направен видеозапис, на който Щрахе обещава строителни проекти на мнима племенница на руски олигарх в замяна на дарения за неговата формация. Аферата се разрази дни преди изборите за Европейски парламент и постави под натиск управляващата коалиция, чиято оставка поиска опозицията.Записът, публикуван от сп. „Шпигел“ и в. „Зюддойче цайтунг“, е направен на испанския остров Ибиса през юли 2017 г. - три месеца преди парламентарните избори в Австрия, които изведоха до властта и направиха Щрахе втория човек в правителството.Жената на записа се представя като племенница на руски олигарх и казва, че иска да инвестира около 250 милиона евро в Австрия. Щрахе ѝ обяснява как да дари пари на неговата партия посредством сигурна неправителствена организация.Хиляди скандират на площада. Хората в страната чакат изявление на федералния канцлер Себастиан Курц, който към момента мълчи. Отлаганата цял ден пресконференция е насрочена последно за 19:45 ч. тази вечер (20:45 ч. българско време).За осигуряване на ред във Виена са мобилизирани 150 полицаи, подкрепления са осигурени от провинциите Долна и Горна Австрия.", "date": "2019.05.18", "title": "Напрежение след скандала в Австрия: Хиляди на протест пред канцлерството с викове \"Оставка\"!"}
{"url": "https://offnews.bg/politika/evropejski-sredstva-da-dostigat-do-malkite-naseleni-mesta-iskat-zhitel-703505.html", "text": "„И до малките населени места трябва да стигат европейски средства”. С тези думи се обърнаха жителите на гр. Съединение към водача на листата на „БСП за България” (№18) Елена Йончева на среща с нея. В града липсва канализация. Оттам многократно кандидатствали европроекти, но не били одобрявани.„12 години България е член на ЕС и милиарди са отпуснати за страната, но те не стигат до малките населени места. С тези средства България трябваше да е едно по-добро място за живеене, а не всяко 10-то село да изчезва, близките ни да напускат родината ни и България да е на дъното в почти всички европейски класации”, категорична бе тя.Без качествено образование и здравеопазване, без добра инфраструктура и работа с достойни заплати, хората ще продължат да се преселват към по-големите градове или чужбина. Така обезлюдяването на големи райони от страната ни ще продължи. Няма да позволим това, категорична бе Йончева.Водачът на листата на левицата обясни, че БСП се бори европейските и държавни средства да стигат и до малките населени места и да подпомагат малкия и средния бизнес, младите фермери. Като друг приоритет на БСП Йончева посочи икономика.„Елена Йончева се бори с корупционната машина у нас и изнесе много информация. Имаме нужда от помощта на хората, за да продължим битката и на европейско ниво”, каза пък секретарят на ПГ на „БСП за България” Кристиан Вигенин.По думите му ГЕРБ са узаконили корупцията и са я облекли в закони. Той обясни, че много проекти, реализирани с евросредства у нас, са със завишена стойност и част от парите са изтекли в ръцете на близки до кметовете фирми, на местно ниво и близки до министри, на национално. „Европейските средства са, за да стигнат до хората и да подобряват живота им. С какво животът в малките населени места е по-малко ценен от някоя голяма община, която получава десетки милиони?”, попита Вигенин и заяви, че цел на левицата ще е да спре порочното разпределяне на средства от европейския и националния бюджет. ", "date": "2019.05.18", "title": "Европейски средства да достигат до малките населени места искат жители на Съединение на среща с Елена Йончева"}
{"url": "https://offnews.bg/bojni/diontej-uajldar-iska-100-miliona-dolara-za-da-se-bie-s-antani-dzhoshu-703507.html", "text": "Шампионът на WBC в тежката категория на професионалния бокс Дионтей Уайлдър е отхвърлил няколко оферти, за да се изправи срещу Антъни Джошуа в обединителен двубой.Бронзовият бомбардировач вярва, че евентуална битка с британеца е толкова голяма, че неговият хонорар трябва да бъде 100 милиона долара.\"Знаем какъв е мащаба на такъв двубой. Определено хонорарът ми трябва да е 100 милиона долара. В момента интересът към тежката категория е изключително голям, освен това парите, които се въртят в този спорт са огромни.Едно е да гледате боксьорите и да знаете на какво са спосбени, но деловата част е съвсем различно нещо. Ето защо аз ценя Шели Финкел и моя екип, които се опитват да ми обяснят някои неща. Те са в бокса повече от 30 години\", каза Уайлдър.Тази вечер американецът ще се изправи срещу Доминик Бризийл в зала \"Barclays Center\" в Бруклин, Ню Йорк.", "date": "2019.05.18", "title": "Дионтей Уайлдър иска 100 милиона долара, за да се бие с Антъни Джошуа"}
{"url": "https://offnews.bg/sviat/v-turtcia-isliamska-darzhava-e-svrahaktivna-v-stranata-703517.html", "text": "В Турция се борим с изключително сериозна заплаха, силите за сигурност са в режим на най-висока степен на тревога – за последните 2,5-3 години Ислямска държава в момента е свръхактивна на територията на страната, заяви вътрешният министър Сюлейман Сойлу, цитиран от Анадолската агенция.В Анкара той е провел 45-минутна закрита за медиите среща с делегация на Комитета по предотвратяване на изтезанията и нечовешкото или унизително отношение и наказания /КПИ/ при ПАСЕ, водена от председателя й Микола Гнатовский. Делегацията е от 15 дни в Турция, инспектирала е полицейски участъци и центрове за задържане, и се е срещнала с множество арестанти и задържани.„От една страна, ние се борим с кюрдската ПКК, но по-голямата заплаха идва от Ислямска държава и то не само в съседните ни държави, но и на наша територия. Всички разузнавателни звена работят изключително сериозно, само един пробив в стабилността на сигурността ни ще превърне Турция в най-апетитната страна за терористичните групировки. Някои неща съобщаваме, други премълчаваме, разузнавателните структури и силите за сигурност реализират много сериозни операции“, посочва вътрешният министър.Сойлу уточнява, че Анкара провежда операции и срещу тероризма, и за предотвратяване на потенциалните заплахи. От близо месец и половина наблюдаваме опасно раздвижване на Ислямска държава, предупреждава той.", "date": "2019.05.18", "title": "В Турция: Ислямска държава е свръхактивна в страната"}
{"url": "https://offnews.bg/analizi-i-komentari/kak-bi-se-otrazila-na-balgaria-evropejska-minimalna-zaplata-703512.html", "text": "Когато една идея е вредна, но популистка, то с времето тя се приема от логично мислещите като необходимото зло. Става, обаче, по-лошо, когато същата вредна идея, отново по популистки причини, започне да се „усъвършенства“. Това се случва с минималната работна заплата в момента на европейско ниво.На фона на пороя от обещания – от ограничаване и пренасочване на мигрантите, през облагане на интернет гигантите и по-агресивни климатични политики, до предоговаряне на основните споразумения на които е основан Европейският съюз (ЕС), който засипа европейските избиратели в хода на кампанията за Европейски парламент, една новопредложена политика изглежда особено опасна за източноевропейския пазар на труда и конкурентоспособността на новите страни-членки. Тук говорим, разбира се, за лансираната идея за европейска минимална заплата, която намери подкрепа както сред повечето леви партии и кандидати, така и, по-неочаквано, от водача на листата на ГЕРБ за европейските избори.Предложението за въвеждане на общоевропейска минимална заплата съществува, най-общо, в три отделни форми. Първата предполага една и съща пропорция на минималното заплащане спрямо средното за всички европейски страни, независимо от нивото на икономическото и социално развитие. Например такава е концепцията на заместник-председателя на Европейската комисия Франс Тимерманс, който предлага това да бъде фиксирано на 60% от медианната заплата. По-мекият вариант на този подход е предложеният от френския президент Еманюел Макрон, който се обявява в полза на европейски механизъм за определяне на минималното заплащане, без да влиза в детайли за начина, по който той ще функционира. Най-твърдият, който се подкрепя предимно от крайнолеви кандидати, налага едно и също твърдо равнище на минималната заплата за целия блок. Изтъкваните от всички причини за въвеждането на европейска минимална заплата са в общи линии едни и същи – борба с неравенството в доходите, както между европейските държави, така и вътре в тях, социална справедливост и поправяне на „щетите от неолибералните политики“.Разбира се, въвеждането на такъв подход към определянето на минималната заплата, особено в най-крайния ѝ вариант, няма да реши нито един от тези проблеми; обратно, най-вероятно ще спомогне за задълбочаването им. Най-лесно може да бъде оценено най-конкурентното предложение, а именно фиксирането на минималната заплата на 60% от медианната за всяка от отделните страни.За съжаление, структурната статистика на заплатите и разходите за труд на Националния статистически институт се събира веднъж на четири години (последните достъпни данни са за 2014 г.), а само тя включва медианното заплащане. От последните четири издания на това изследване обаче установяваме, че в България отношението между средната и медианната заплата е сравнително постоянно – между 69-71%, което ни позволява с относителна точност да изчислим медианната заплата въз основа на средната такава. Предвид че средната брутна месечна заплата през 2018 г. е 1135 лева, то това поставя медианната заплата за същата година на ниво от около 795 лева. Следователно според предложения подход за определяне на минималните заплати в ЕС, тази в България през 2018 г. би следвало да е приблизително 475 лева.Любопитното е, че така изчислената минимална заплата е по-ниска от тази, която е в сила в България през 2018 г., от 510 лева. С други думи, ако предложението за европейска МРЗ се прилага като „точно 60% от медианната заплата“, а не „поне 60% или повече“, то това означава, че минималното заплащане в България трябва да бъде намалено. Предвид, че отношението между средна и медианна заплата е доста стабилно през последните две десетилетия, на практика фиксирането на МРЗ като дял от медианната заплата ще доведе до задържане на ръста на МРЗ в България, и до нейното намаляване спрямо днешните ѝ равнища, противно на тезите и предложенията на повечето профсъюзи и леви политици у нас.Въпреки че е далеч от идеален вариант, подобна твърда зависимост между медианна и минимална заплата се приближава до идеята за въвеждане на механизъм за определяне на МРЗ, вместо определянето ѝ чрез договореност между работодателите, синдикатите и правителството. Разбира се, за предпочитане е подобен механизъм да включва и други макроикономически индикатори, но в случая на България дори и предложеното е за предпочитане пред настоящия подход. Това намаление и задържане обаче надали ще се случи на практика, най-малкото защото няма видима причина ЕС да забрани на страните членки да увеличават своята МРЗ над заложения европейски минимум.Проблемите с въвеждането на единен европейски метод за определяне на МРЗ обаче идват от другаде. На този етап от развитието на ЕС социалната политика е почти изключително в ръцете на страните членки и начинът, по който се води тя е пряк резултат от тяхното икономическо и социално развитие. До голяма степен заплатите са функция на производителността на труда и всеки опит за изравнява на подхода за определянето им, между страни с фундаментално различна структура на икономиката и ниво на икономическо развитие, води до значителни дисбаланси. Дори и при горното просто изчисление да изглежда, че единственият конкретен предложен подход да послужи като спирачка на ръста на минималната заплата в България, няма гаранция че отношението между медианна и минимална заплата на европейско ниво ще се запази такова в бъдеще, вместо разликата да бъде намалявана.От друга страна трябва да имаме предвид и днешния облик на европейската политика. През последните години все по-ясно наблюдаваме разделение по линията Изток-Запад, най-вече поради все по-често изразяваната от някои западноевропейски страни позиция (Франция най-гласно), че новите страни членки им оказват нелоялна конкуренция с ниски данъци и заплати, което създава „социален дъмпинг“. По тази причина отказът от суверенитет в областта на социалната политика и делегирането на решенията за нея на европейско ниво може да се превърне в начин за смекчаване на конкурентните предимства на Източна Европа, особено предвид че се радват на подкрепата на Макрон, който поставя високо сред политическите си приоритети борбата със „социалния дъмпинг“.Ако оставим настрана горните няколко наблюдения, за предложенията за европейска минимална заплата важат всички проблеми, до които води поддържането на политика на МРЗ по принцип:– изкривяване на пазара на труда;– затваряне на достъпа до него за работници с по-ниско образование, квалификации или опит;– по-малко работни места;– извиване на ръцете на работодателите, между много други.В този смисъл, ако политиката на ЕС следва да се насочи към повече конкуренция, а не към повече солидарност, то въвеждането на европейска минимална заплата трябва да се изостави изцяло.В заключение, засега знаем прекалено малко относно какво наистина се крие зад предложенията за европейска минимална заплата, най-вече понеже тя е по-скоро политически слоган, отколкото реално политическо предложение. Видимо обаче тя крие рискове от уравниловка и опасности от смекчаване на конкуренцията, особено за Източна Европа.", "date": "2019.05.18", "title": "Как би се отразила на България европейска минимална заплата?"}
{"url": "https://offnews.bg/sviat/izbornite-rezultati-v-avstralia-iznenadaha-vsichki-sotciolozi-703524.html", "text": "Резултатите от парламентарните избори в Австралия изненадаха всички социолози. Нито една социологическа агенция не успя да прогнозира победата на Либерално-националната коалиция на премиера Скот Морисън, а Би Би Си дори нарече резултатите \"шокиращи\".Морисън благодари на избирателите с думите, че винаги е вярвал в чудеса.След поражението си лидерът на опозиционната Лейбъристка партия Бил Шортън обяви, че подава оставка.Прогнозите бяха за победа на Лейбъристите, макар и с малка преднина, за пръв път от шест години насам. Само че при преброени над 70% от гласовете се оказа, че коалицията печели 74 места, а при 76 би имала мнозинство. Лейбъристите печелят 66 места по сегашните неокончателни резултати.Прогнозите за победа на Лейбъристите не са само от месеца-два преди изборите. Те имаха преднина пред коалицията през последните две години и всички очакваха, че сега вече ще управляват. Но някак Скот Морисън е успял да обърне нещата.Би Би Си коментира, че някои от колегите му в кабинета са изглеждали твърде \"токсични\", за да агитират в своя полза публично, затова Морисън е съсредоточил предизборната кампания върху себе си и способността си да печели доверие.", "date": "2019.05.18", "title": "Изборните резултати в Австралия изненадаха всички социолози"}
{"url": "https://offnews.bg/112/lovna-pushka-i-goliam-broj-boepripasi-sa-otkriti-v-skrivalishteto-kraj-703488.html", "text": "Оръжието, което полицията намери днес до Костенец е ловна пушка, предаде БНР. Открити са и голям брой боеприпаси - патрони.По непотвърдена информация, пушката и патроните са били намерени в скривалище, което се намира близо до кошери до реката в Костенец. Предпорлага се, че скривалището е направено от Стоян Зайков, но за да бъде категорично потвърдено това, трябва да бъдат назначени експертизи на оръжието.По-рано главният секретар на МВР главен комисар Ивайло Иванов съобщи, че полицията е открила оръжие при един от огледите в гората край Костенец. МВР започна безпрецедентна по размер операция в Костенец и околностите за издирване на заподозрения за убийство Стоян Зайков, който е в неизвестност вече девети ден. Днес в акцията ще бъдат включени термокамери на Гранична полиция, а при нужда ще бъде повикан и хеликоптер.Зайков е в неизвестност от 9-и май, когато беше открито тялото на бившата му приятелка, от която има дете. На 16-и май полицията откри и тяло на мъж, съсед на заподозрения. По данни на МВР, мъжът е бил убит с ловна пушка, той е и братовчед на издирвания.", "date": "2019.05.18", "title": "Ловна пушка и голям брой боеприпаси са открити в скривалището край Костенец"}
{"url": "https://offnews.bg/sviat/vlastite-v-meksiko-otkriha-18-chuvala-s-choveshki-ostanki-703486.html", "text": "Следователи откриха 18 чувала с човешки останки и инструменти за разчленяване на трупове във ферма в западния мексикански щат Халиско, предаде Асошиейтед прес. Щатските следователи засега не могат да установят точен брой на телата. В контейнери във фермата може да има още останки, предава БТА.Властите изпратили войници за обиск във фермата, след като мъж, избягал оттам, казал, че е бил държан насила от похитители. При обиска били намерени още двама задържани, както и трима от предполагаемите им похитители, които са арестувани.През последните дни мексиканските власти откриха останки от 34 души в два отделни частни имота в Халиско. От 1 декември досега там са открити останки от 337 тела, погребани на 222 места.", "date": "2019.05.18", "title": "Властите в Мексико откриха 18 чувала с човешки останки"}
{"url": "https://offnews.bg/bojni/kubrat-pulev-i-ekipa-mu-razprostraniha-deklaratcia-sled-reshenieto-na-703489.html", "text": "Българският боксьор Кубрат Пулев и хората от екипа му разпространиха декларация след изслушването пред Боксовата комисия на Калифорния. Въпросната комисия наложи забрана на Пулев да се бие на територията на САЩ до 22 юли и задължи българина да плати глоба в размер на 2500 долара за целувката срещу журналистката Дженифър Равало. Плюс това Кобрата ще трябва да посещава и курс срещу сексуални посегателства.РАЗПРОСТРАНЕНАТА ДЕКЛАРАЦИЯ ОТ ЕКИПА НА КУБРАТ ПУЛЕВНа изслушването пред комисията г-н Пулев призна, че недопустимо е целунал репортерката в края на интервю след негов мач. Заради непрофесионалното си поведение той се извинява на Комисията и на г-ца Джени Равало.Г-н Пулев и г-ца Равало са се видели предишния ден, когато тя е взела от него интервю преди мача и веднага след проведения кантар. Тогава двамата са се държали приятелски и са си направили общи снимки. След това г-ца Равало е видяла г-н Пулев и неговите приятели на паркинга. Попитала е за техните планове за парти след мача.По време на боксовата гала на следващия ден, но преди своя мач, г-н Пулев разбрал, че неговите познати купонясват с г-ца Равало. Те вече са били започнали да пият и празнуват в очакване на неговата победа.След края на мача г-н Пулев беше приветстван от стотици фенове, които искаха да го поздравят и да се снимат с него. По това време г-ца Равало поиска да направи интервю с г-н Пулев. Той се съгласи и след неговия край, когато все още беше въодушевен от победата в първия си мач в САЩ, спонтанно целуна г-ца Равало.По-късно, по време на партито след мача, на което присъства и г-ца Равало, г-н Пулев осъзна, че целувката е неуместна. Той я помоли да изтрие записа. Г-ца Равало обеща да го направи, но тя вече е била публикувала видеото на собствения си канал в „You Tube“, откъдето е станало много популярно.Г-н Пулев уважава женските права и доброволно се яви на курс по темата за сексуалното посегателство преди изслушването, както препоръчаха от Боксовата комисия. Той има намерение да спази напълно изискванията на Комисията, за да може да върне боксовия си лиценз възможно най-бързо.", "date": "2019.05.18", "title": "Кубрат Пулев и екипа му разпространиха декларация след решението на Боксовата комисия"}
{"url": "https://offnews.bg/obshtestvo/fibank-otpraznuva-20-godini-vav-varna-703492.html", "text": "Fibank (Първа инвестиционна банка) отбеляза със стилно събитие 20- годишнината от откриването на офиса си във Варна. На празненството в морската столица присъстваха над 150 клиенти, партньори и приятели на банката от града и региона.Домакинът на събитието, управителят на клон Варна г-н Иван Сердаров, поздрави гостите и служителите. Той благодари на клиентите за доверието през годините и изказа признателност към всички служители на банката във Варна и региона.\"Истинско удоволствие е да работиш в екип, който всекидневно отдава своята компетентност и енергия, за да продължава да утвърждава Първа инвестиционна банка като еталон за бързо и качествено обслужване при работата с клиенти”, добави г-н Сердаров.Клоновата мрежа на банката в цялата страна наброява 160 клона. В момента Fibank има 11 офиса във Варна, осигурява работа на 100 служители и обслужва над 80 000 клиенти – физически лица и фирми. Служителите на банката извършват над 65 хиляди операции месечно във Варна и областта.По случай бляскавия юбилей на най-голямата българска банка красива заря огря небето над клона на бул. „Генерал Колев” 113. Водещ на събитието беше Андрей Арнаудов, а за елегантната атмосфера допринесоха музикалните изпълнения на трио „Хипнотик“.", "date": "2019.05.18", "title": "Fibank отпразнува 20 години във Варна"}
{"url": "https://offnews.bg/obshtestvo/po-patishtata-zeiat-krateri-ne-sa-remontirani-30-g-protestirashti-b-703494.html", "text": "Жители от хасковското с. Конуш затвориха за кратко пътя към прохода Маказа тази сутрин по време на четвъртия си протест заради разбитите пътища в селото, в които зеят огромни дупки и които не са ремонтирани от 30 години.Те пресичаха бавно пешеходна пътека и така спряха десетки автомобили. Хората искат асфалт, канализация и чиста вода, пише \"Хасково инфо\". Освен главния път към Гърция в селото има асфалт само по две улици. На много места няма и вода, липсва и канализация.\"Трябва да има хубави пътища. Ние сме на десет километра от Маказа, това е пътят за Гърция\" - настояват те пред репортер на БНР.Разказват, че щом завали, пътят към и от здравната служба изчезва. Всичко е просто вода и кал.Кметът на община Хасково Добри Делибанов е бил информиран многократно, но резултати няма. От общината повтарят позицията си, че за всички села са предвидени общо 300 000 лв. и повече в бюджета няма. А хората планират нов протест, в който отново ще затворят пътя към Маказа. Той ще се проведе в началото на юни.", "date": "2019.05.18", "title": "По пътищата зеят кратери, не са ремонтирани 30 г.! Протестиращи блокираха достъпа до Маказа"}
{"url": "https://offnews.bg/futbol/ludogoretc-i-levski-vratnaha-dramatichno-ravenstvo-sled-skandalno-sadi-703523.html", "text": "Лудогорец и Левски стигнаха до драматично равенство 1:1 в двубой от плейофите на Първа лига на стадион \"Лудогорец Арена\".Двата отбора заложиха на твърда битка в средата на терена, заради която и липсваха интересните положения, а в едно от главните лица на срещата се превърна съдията Николай Йорданов.В началото на второто полувреме Деян Иванов бе изненадващо изгонен от главния рефер за игра с ръка в наказателното поле, а Козмин Моци (50') бе точен от последвалата дузпа.Малко по-късно Живко Миланов (72') възстанови равенството след прекрасно изпълнение от пряк свободен удар. Драгош Григоре и Абел Анисе пък бяха изгонени от домакините.Така Лудогорец е все по-близо до титлата и вече е с актив от 73 точки, с 4 повече от отбора на ЦСКА, който по-късно тази вечер ще се изправи срещу Берое в Стара Загора. Левски е трети с 66 пункта.", "date": "2019.05.18", "title": "Лудогорец и Левски врътнаха драматично равенство след скандално съдийство в Разград"}
{"url": "https://offnews.bg/gimnastika/gratciite-ni-specheliha-bronz-v-otbornata-nadprevara-na-evropejskoto-v-703519.html", "text": "Грациите ни Невяна Владинова, Катрин Тасева и Боряна Калейн, ансамбъла ни в състав Яна Момчилова, Моника Заркова, Маргарита Василева, Александра Кьосева, Жанина Георгиева и Карина Димитрова се окичиха с бронзовите медали в отборната надпревара на Европейското първенство по художествена гимнастика в Баку.Калейн се представи на високо ниво при дебюта й на такъв шампионат - изпълнението й на топка бе оценено с 22.100, което е и втора по сила оценка на уреда за влизане във финала, а веднага след нея с трети резултат от 21.600 е другата българка Катрин Тасева.На обръч също ще имаме две финалистки - Калейн игра фантастично и с оценка от 21.650 се класира за финала отново с втори резултат, а другата ни представителка на този уред Невяна Владинова получи оценка от 20.400, защото допусна една нелепа грешка в самото начало на съчетанието, но после го изигра като истински боец и със 7-ми резултат също ще се бори за медалите на обръч на финала в неделя.Така след вчерашното трудно начало на ансамбъл - девойки, днес България се нареди на третата позиция отборно със сбор от 105.900 точки. Във временното класиране след първите два уреда води отборът на Русия със 108.300 точки, а втори е отборът на Беларус, който събра сбор от 107.350 точки.В неофициалното класиране за многобоя води Боряна Калейн, която остави след себе си Катарина Халкина от Беларус, Никол Зелихман от Израел, Арина Аверина от Русия, Влада Николченко от Украйна.Първите 20 от многобоя, който е неофициален и се взимат трите най-добри оценки, печелят квота за европейското първенство догодина в Киев, което ще е и последна квалификация за Олимпийските игри в Токио.Утре са изпълненията с бухалки и лента в индивидуалната надпревара, където на бухалки ще играят Невяна Владинова и Катрин Тасева, а на лента Боряна Калейн и Катрин Тасева, както и ансамблите девойки ще изиграят композициите си с 5 ленти.", "date": "2019.05.18", "title": "Грациите ни спечелиха бронз в отборната надпревара на Европейското в Баку"}
{"url": "https://offnews.bg/politika/kornelia-ninova-kam-mladite-shte-imate-vazmozhnost-da-se-razvivate-v-703497.html", "text": "\"Много от вас ни помогнаха да подготвим заедно мерките за младежка политика. Благодаря ви. Заедно можем и да ги изпълним. Има възможност младите хора да се развиват в България. Знам какво очаквате от нас и как да го направим.\" Така се обърна лидерът на БСП Корнелия Нинова към младите хора в Хасково, където беше заедно с кандидатите за евродепутати от \"БСП за България\" Елена Йончева, Цветелина Пенкова и Емил Георгиев. Тя каза още, че каквото и да се направи , ако не се реши демографският проблем, след това няма да има за кого да се прави.\"6400лева еднократна помощ при раждане на второ и трето дете от работещи родители, които са се осигурявали, е възможна помощ от държавата. Тя ще й струва 30млн. годишно- нищожна сума на фона на безкрайните кражби и на вятъра изхарчени пари от бюджета. Втората възможна мярка е построяване на детски градини. Унижението- да се редите на опашки, да пазите места по списъци и накрая да изпаднете от класацията- ще бъде спряно\", коментира Нинова.Тя отбеляза, че в повечето европейски държави има диференцирана ставка на ДДС. \"Три пъти настояваме, внасяме законопроект за намаляване на ДДС върху детските храни. Управляващите го отхвърлят. Знаем, че ви е трудно със закупуването на жилища. В редица европейски държави се прилага облекчено кредитиране на млади семейства за закупуване на първо жилище. Ще го направим и тук. Втора година се борим и в България за европейската практика \" културен чек\"- на всеки българин до 18г. държавата да осигурява чек за книги, концерти, изложби. Би струвало 60 млн. лв., но дава на младите българи знание, духовност, уважение към българската наука и култура.\"- изтъкна председателят на БСП.Тя припомни, че друга важна тема е- чистата, зелена, екологична среда. \"Почти във всички големи градове увеличиха цените на билетите за градския транспорт, но продължаваме да дишаме най-мръсния въздух в Европа. Веднага някой ще каже- откъде пари? Пари има, но от една страна се преразпределят погрешно, от друга- сивата икономика и корупцията на властта ги поглъщат. Спирането на течовете, преместване на акцента към младите и държавна политика по демографията, с конкретни действия, е решението на въпроса\", каза пред младите хора от Хасково Корнелия Нинова.", "date": "2019.05.18", "title": "Корнелия Нинова към младите: Ще имате възможност да се развивате в България"}
{"url": "https://offnews.bg/politika/iskren-veselinov-ot-vmro-dobriat-patriotizam-shte-pobedi-703498.html", "text": "На тези избори не е важно кой ще е първи, а кой ще е трети! Ако ВМРО и Джамбазки вземат третото място от ДПС (делят ни 2 процента), България ще получи нов шанс – не за революция, но за добра промяна. Тези думи публикува на профила си във Фейсбук заместник-председателят на ВМРО – Българско национално движение и на ПГ на „Обединени патриоти“ Искрен Веселинов.ГЕРБ = БСП (в друг вариант БКП = БСП + ГЕРБ), допълва още той и пояснява, че не само на европейски терен двете партии са част от „семейства“, които заедно управляват ЕС и заедно го превърнаха в ад заради ултра-либерални утопии с присъщата им джендър идеология и мултикултурализъм.Ето и пълния текст на Веселинов във Фейсбук:Добрият патриотизъм ще победи!На тези избори не е важно кой ще е първи, а кой ще е трети!ГЕРБ = БСП (в друг вариант БКП = БСП + ГЕРБ). Не само на европейски терен двете партии са част от „семейства“, които заедно управляват ЕС и заедно го превърнаха в ад заради ултра-либерални утопии с присъщата им джендър идеология и мултикултурализъм. И тук, в България е същото – двете партии се интересуват само от властта и облагите свързани с нея. Готови са да я платят с всичко. Виждаме, че не само роднините на Карадъйъ, но и техните кучета и котки са се сдобили с къщи за гости в Борино, а тогава той е бил само секретар на ДПС – втори ешелон човек. Хранили са го неуморно и БСП и ГЕРБ в периода 2007-2013.Тоест балансьорът задава посоката, не „големия батко“. И ДПС винаги задава посока за корупция, морално разложение и разруха на нацията в полза на псевдо-малцинства. ВМРО като патриотична формация задава посока за силна държава, повишаване на доходи и интеграция на циганите чрез приучаване към образование, труд и спазване на законите. Така третото място се оказва по-важно от първото.Впрочем затова цялото задкулисие е впрегнато в негативна кампания срещу ВМРО и Ангел Джамбазки. Първо защото те трасират единствената алтернатива на НОРМАЛНОСТТА в ЕС, верен на християнски и национални ценности и второ, защото мафията ДПС ще продължи да гледа властта през крив макарон. Впрочем ВМРО поиска всяка партия да заяви, че ще пречи на Турция да стане член на ЕС, защото това би погубило България, но никой не откликна. Марешки, защото е обещал да вкара човек на Ердоган в ЕП (Орхан Исмаилов), а другите – защото са заложници на ДПС. Момчета и момичета, мислете с главите си!Тези избори са важни!Ако ВМРО и Джамбазки вземат третото място от ДПС (делят ни 2 процента), България ще получи нов шанс – не за революция, но за добра промяна.А на парламентарните избори ще щурмуваме по-предна позиция, защото Родината няма много време за експерименти.", "date": "2019.05.18", "title": "Искрен Веселинов от ВМРО: Добрият патриотизъм ще победи"}
{"url": "https://offnews.bg/politika/kornelia-ninova-borisov-si-kupuva-spokojstvie-za-6-mlrd-lv-a-tvardi-703487.html", "text": "\"Борисов е изхарчил еднолично за две години 5. 9 млрд лева. С над 190 решения, извън официално приетия бюджет на страната, с вашите пари, си купува личното политическо оцеляване. Ние всички си плащаме данъци и такси, които правителството увеличи. След това един човек решава как да се разпорежда с нашите пари. И те не стигат до хората. Те отиват за ремонт на ремонтите, в близките фирми до властта, в къщите им за гости, в личния асансьор на Цветанов. Затова искаме справедливост сега.\"Това каза в Хасково лидерът на БСП Корнелия Нинова, която беше там заедно с кандидатите за евродепутати от \"БСП за България\" Елена Йончева, Цветелина Пенкова и Емил Георгиев. Според нея бедността е големият ни проблем, но той може да бъде решен. \"Драстичното увеличение на доходите е възможно. Не е вярно че няма пари. Преизчисляването на всички пенсии би струвало около милиард , а той изхарчи шест- без отчет за какво. И би било справедливо. Над един милион от нашите родители, баби и дядовци живеят под прага на бедността. Минималната заплата може да бъде 60% от средната или 660 лв., ако се ограничи кражбата на онези 10млрд., които изтичат годишно в сивата икономика и в корупцията на властта.\"- отбеляза още Корнелия Нинова.Тя каза, че правителството на Борисов е единственото в годините на прехода, в което има девет оставки, седем от които за корупция. \"Корупцията е неговата емблема. Справедливостта е неговата алтернатива. Някои се питат защо да гласувам за БСП? С какво са различни? Преди три години назовах проблема- паралелна държава. Онази, в която официалните институции са параван. Истинските решения се взимат от задкулисието. Подкрепете ни в тази битка срещу паралелната държава.\" - призова председателят на БСП. По думите й БСП през тези три години нито за миг не е влизала в договорки.\"Предлагаха ни много, отказахме всичко. Понесохме удари, заливаха ни с лъжи, хули, фалшиви новини. Предпочетохме почтеността към вас пред парите и личните облаги. Заедно с вас, хората на България, шест месеца, в над 500 срещи, изработихме план за развитието на страната- Визия за България. Пак заедно можем да го реализираме, но ни е нужна вашата подкрепа- на 26 май, с номер 18 в интегралната бюлетина. Възстановяването на България минава през свалянето на правителството на Борисов . Можем да го направим заедно.\"- заключи лидерът на БСП Корнелия Нинова.", "date": "2019.05.18", "title": "Корнелия Нинова: Борисов си купува спокойствие за 6 млрд.лв., а твърди че няма пари за заплати"}
{"url": "https://offnews.bg/obshtestvo/magla-ot-fin-prah-nad-tcialata-strana-703493.html", "text": "Атмосферата над страната ни от няколко дни е наситена с прах от пустините на Северна Африка, показват данните на Гръцката метеорологична служба, цитирани от Нова телевизия. Облакът от фин пясък е обхванал България, Сърбия, Гърция и други балкански държави.В следващите дни концентрацията ще се увеличи, а обхватът на запрашената територия ще се разшири на север чак до Полша и Германия, както и на североизток към Украйна. Прогнозата е облакът да се оттегли след 23 май.На този етап станциите за измерване на чистотата на въздуха на Изпълнителната агенция по околна среда у нас не отчитат опасни стойности на фините прахови частици. Въпреки това, видимостта е намалена. По равните открити повърхности се вижда прах, а ако завали, дъждът ще е кален.", "date": "2019.05.18", "title": "Мъгла от фин прах над цялата страна"}
{"url": "https://offnews.bg/sviat/boris-dzhonsan-e-favorit-za-naslednik-na-tereza-mej-703496.html", "text": "Бившият външен министър на Обединеното кралство Борис Джонсън е основният претендент за поста британски премиер след евентуалната оставката на сегашния ръководител на правителството Тереза Мей, пише британският вестник The Times, цитиран от TACC и Агенция \"Фокус\".Вестникът публикува резултатите от проучване сред членовете на управляващата британска Консервативна партия, проведено от социологическата служба YouGov.Според данните от изследването бившият външен министър е подкрепен от 39% от участниците в изследването. Доминик Рааб, бивш министър за Брекзит, е на второ място по популярност с голяма разлика от Джонсън. Според проучването, симпатиите на консерваторите също ще бъдат на страната на Джонсън в съотношение от 59% до 41%.На трето място са министърът на околната среда, храните и земеделието Майкъл Гоув и вътрешният министър Саджид Джавид, с подкрепата на 9% от анкетираните.Бившият шеф на британското външно министерство и бивш кмет на Лондон Борис Джонсън заяви в четвъртък, че възнамерява да участва в борбата за поста на лидер на Британската консервативна партия, а оттам и за премиер на страната, когато Тереза Мей напусне тези длъжности.Сегашният британски премиер каза по-рано, че ще подаде оставка веднага след като парламентът приеме проекта за споразумение с ЕС за Брекзит, но не посочи какъв ще бъде бъдещият ѝ план, ако сделката не премине през парламента.Греъм Брейди, ръководител на Комитета на Консервативната партия „1922 г.“, обединяващ обикновени парламентаристи от торите, заяви в писмено изявление, че датите за напускане на ръководителя на британското правителство и за избор на нов лидер на Консервативната партия ще бъдат определени в началото на юни след парламентарния вот по проекта за споразумение за Брекзит.", "date": "2019.05.18", "title": "Борис Джонсън е фаворит за наследник на Тереза Мей"}
{"url": "https://offnews.bg/zvezdi/zet-kato-med-dzhordzh-kluni-na-chervenia-kilim-s-tashta-si-703500.html", "text": "Джордж Клуни за пореден път демонстрира, че е страхотен джентълмен. Докато повечето представили на силния пол измислят хитри методи как да разкарат тъщата, холивудският актьор с гордост заведе Бария Аламудин на британската премиера на „Параграф 22“, съобщава Дарик.Амал и майка ѝ откраднаха вниманието от Джордж, който след 20 години се завръща в телевизията с новия минисериал. Освен че играе във филма, Клуни е продуцент и режисьор на два от 6-те серии на „Параграф 22\".Чаровният актьор с широка усмивка позираше пред фотообективите с двете прелестни дами до себе си.За събитието журналистката Бария Аламудин бе избрала красив зелен тоалет от три части. От своя страна Амал Клуни демонстрира перфектната си фигура в красива рокля без презрамки, обсипана със сребристи пайети.На предварителната прожекция за журналисти на адаптацията по романа на Джоузеф Хелър „Параграф” 22 Джордж Клуни сподели, че първоначално не е искал да се захваща с него. След това обаче се съгласил заради прекрасния сценарий.Сериалът бе пуснат в платформата Хулу. Той се състои от шест епизода. По-голямата продължителност дава възможност да бъде разширена историята, героите да бъдат разработени повече, отколкото в класическия филм на Майк Никълс от 1970 г.", "date": "2019.05.18", "title": "Зет като мед: Джордж Клуни на червения килим с тъща си"}
{"url": "https://offnews.bg/kultura/preporachvame-vi-misteriozno-predizvikatelstvo-ot-nvim-v-noshtta-na-m-703358.html", "text": "С интересна програма и вход свободен Националният военноисторически музей се включва за поредна година в Европейската „Нощ на музеите“ на 18 май (събота) 2019 г. Входът за постоянната хронологична и външната експозиция на музея, както за най-новата изложба „На борда на флотската история“ ще бъде безплатен от 18.00 до 23.00 ч.„Мистерия в кутия“ е предизвикателството, което НВИМ ще отправи към своите посетители в Нощта на музеите. Водени единствено от своите сетива те ще трябва да откриват какво е скрито в тайнствени кутии, а мобилно приложение ще ги провокира да разгадаят загадките. Инсталацията за пръв път ще запознае софийската публика с част от предстоящата нетрадиционна изложба на НВИМ – „Музеят – неочакван, отворен, споделен“, която ще бъде открита в края на май в Пловдив.Всички, избрали да „нощуват“ в музея, ще могат да станат част от фотография, запечатала важно историческо събитие, както и да чуят Представителния оркестър на Сухопътни войски, чиято разнообразна музикална програма ще зарадва малки и големи. Любителите на киното пък ще имат възможност да се насладят на филмите „Помни войната 1915 – 1918. България влиза в Първата световна война“ (2 и 3 част), както и на лентата „Непобеденият генерал Владимир Вазов“.В Нощта на музеите със специална програма и вход свободен се включват и филиалите на Националния военноисторически музей – Военноморският музей и Парк-музеят на бойната дружба 1444 г. „Владислав Варненчик“ във Варна и Музеят на авиацията в Пловдив.ПРОГРАМА:18.00 – 23.00 ч. ВХОД СВОБОДЕН за постоянната хронологична и външната експозиция на Музея18.00 – 23.00 ч. МИСТЕРИЯ В КУТИЯ открий неочакваните експонати18.00 – 23.00 ч. В КРАК С ИСТОРИЯТА стани част от фотография, запечатала важно историческо събитие19.00 – 20.00 ч. КОНЦЕРТ на Представителния духов оркестър на Сухопътни войски 18.00 – 23.00 ч. НА БОРДА НА ФЛОТСКАТА ИСТОРИЯ временна изложба20.30 – 22.30 ч. ЛЯТНО КИНОПомни войната 1915 – 1918. България влиза в Първата световна война, 2 и 3 част – филм с продуценти ВТК и НВИМНепобеденият генерал Владимир Вазов – филм с режисьор и сценарист Татяна Пандурска и копродуцент НВИМ", "date": "2019.05.18", "title": "Препоръчваме ви: Мистериозно предизвикателство от НВИМ в Нощта на музеите"}
{"url": "https://offnews.bg/politika/joncheva-kam-tcatcarov-proverete-proizhoda-na-parite-za-kashtata-v-ba-703473.html", "text": "„Настояваме главният прокурор да проучи случая с къщата в Барселона. Разполагаме с всички необходими документи и ще му ги предоставим”. Това заяви в гр. Хасково водачът на листата на „БСП за България” за предстоящите евроизбори Елена Йончева. Тя подчерта, че една от битките на левицата не само в България, но и в Европейския парламент, е борбата с корупцията.„Приветстваме главния прокурор за инициативата му да бъдат разследвани офшорни сметки и имоти на български политици в чужбина и ще му помогнем, като предоставим документи за така наречената къща в Барселона”, заяви тя. По думите й 1, 7 млн. евро са постъпили по сметка на фирмата „EMA BGS SL“, която е регистрирана на адреса на къщата в Барселона – ул. „Францеск Ривалта”, 8. Управители на дружество, основано юли 2013 г., са Борислава Йовчева, а в последствие и нейният баща Георги Йовчев.Йончева обясни, че тези средства са предоставени от офшорната фирма „Palms Enterprises“ (Overseas) LTD , на която номинален собственик е кипърски безработен Никос Михайлидис. „Проследихме пътя на тези пари и свързаните с тях лица. Те водят до трима души – до Иван Саздов, управител на “Tенис клуб Банкя” ЕООД и председател на инициативния комитет, който издига кандидатурата на Бойко Борисов за кмет на София 2005г. Вторият човек е негов съдружник- Радослав Иванов, братовчед на Борисов, който към настоящия момент е собственик на бившия бизнес на премиера, включително и фирмите „Ипон“. Третият човек е Йордан Христов, управител на „Спортни имоти Приморско“ АД, обясни тя.По думите й Саздов и Христов са представлявали офшорната фирма „Palms Enterprises“ (Overseas) LTD в България. Тя допълни, че съдружник във въпросната фирма е „Gordon Holdings”, чиито собственици са осъдени ефективно за организиране на международна схема за пране на пари през 2015 г. Йончева коментира, че едно от обвиненията е за прикриване на действителните собственици на фирмите, както и за опит за възпрепятстване на правосъдието чрез унищожаване на документи. „Настояваме главният прокурор да провери тези лица и фирми и да изисква от прокуратурата в Каталуния цялата информация за фирмата „EMA BGS SL“, по силата на договора за взаимна правна помощ между България и Кралство Испания”, заяви тя.Елена Йончева каза, че заедно с юристи подготвя сигнал до главния прокурор с документи, проследяващи произхода на парите.", "date": "2019.05.18", "title": "Йончева към Цацаров: Проверете произхода на парите за къщата в Барселона и кръга 'Банкя'"}
{"url": "https://offnews.bg/horoskop/horoskop-za-18-24-maj-ot-antonia-mechkova-702138.html", "text": "Следващите дни са изпъстрени с празнични поводи, но за вас тревогите май са повече. Група Овни имат финансови притеснения, може да се разколебаят в коректността на партньорите си. От понеделник до сряда обръщайте повече внимание на отдиха, а и не се месете в споровете на свои колеги и познати, щом темите не ви засягат лично. Мнозина страдат от интриги на околните, в четвъртък да не се изкушават да отговарят по същия начин. Този 24 май ще ви изпълни със сили и радост. Неразбирателствата с половинката оправяте сами.През уикенда още насочвате внимание към разширяване и укрепване на своите отношения с близки, познати. Телците показват и значимостта на роднинските си връзки, празничните поводи засилват вниманието към тях, както и тяхната загриженост към другите. Планирайте точно нещата, в понеделник можете да импулсирате цели екипи за постижения, вторник стимулира амбициите ви за кариера. От Преполовение обаче проявявайте търпение, включвайте се и в чужди бизнес проекти, също носят доходи, авторитет, привличат и съюзници.Тези 7 дни показват: успехите ви не са случайни, а плод на умела стратегия. Едни Близнаци черпят от опита на познати и колеги, втори търпеливо изчакват в екипа да откроят високият им професионализъм, трети дискретно създават ценни връзки за бъдещи изяви и печалби. За четвърти най-главният въпрос е да укрепят интимно партньорство, готвят се за важни стъпки и разчитат на помощ от семейството, приятели. През уикенда не споделяте много, от вторник се включвате към чужди начинания, в четвъртък преодолявате ненадейни пречки.Периодът е белязан от куп пречки, не ги множете с инат и всезнайковщина. Ако Раците засилят бдителността си още от събота, вероятно по-лесно ще намират изход от затруднения, а и начин да изгладят противоречията с околни. Понеделник предполага засилване на сътрудничеството в напрегнати моменти, вторник предупреждава за евентуални щети, ако не внимавате на път, с нови хора и сведения. Не ви се ще да оставате в нечия сянка, но в четвъртък ще се наложи, на 24 май ще поемете и чужди задачи като свои. Откриват ви шансове.През това 7-дневие не бързайте за изяви и печалби, за да не прогоните шанса си далече. Лъвовете ще постигнат повече, ако се вглеждате по-взискателно в поведението на околните. През уикенда може да възобновите стари връзки и проекти, понеделник и вторник преминават доста напрегнато, затова трябва да обновите деловата си стратегия, да търсите още сътрудници или допълнително да мотивирате досегашните. Изчакайте мнение и подкрепа от шефове, от 24 май пристъпвате към самостоятелни начинания. Искат ли ви помощ, не отлагайте.Следващите дни изострят вашата взискателност, откривате си недостатъци и грешки в дела. Девите да не се притесняват, не ги застрашават провали, но още през уикенда трябва да проучат сериозно куп служебни въпроси. В понеделник ще търсите покровители, не бързайте с промени още във вторник, поговорете за тях с познати, близки. Усилията ви ще бъдат възнаградени след празника на Константин и Елена, не е нужно да поемате свръхобещания, да влизате в остри спорове. За уреждане на личните неща ще ви помогнат съвети на ваши близки.В петък ще почувствате голяма умора, 7-дневието не е леко. Везните още от събота да смекчат някои решения, не е нужно да се противопоставят на колеги, партньори и близки, за да осъществят намеренията си. Отделете повече време за контакти, макар че през уикенда, а и в понеделник няма да споделяте всичко, което ви вълнува. Идеите ви са добри, но не могат да дадат плод бързо, нито можете да подминете неяснотите по деликатните теми след сряда. Ако не проявите инат и нетактичност, нещата накрая ще тръгнат гладко и по вашему.Периодът е напрегнат, обаче дали не пилеете повече време в спорове с близки, вместо за дела? През уикенда доста Скорпиони допускат тази грешка, по-умно е да искат подкрепа от приятели за служебни проблеми, да използват паузата за усвояване на нови знания, обсъждане на бъдещи проекти. От понеделник до сряда избягвайте поводите за спорове, в редица случаи темите не ви засягат изобщо. От четвъртък действате по-уверено по задачи си, не се оплаквайте, че поемате и чужди отговорности. В любовта нещата са ОК, ако не се налагате...Тези дни ви носят куп служебни и лични проблеми, но се хващате здраво за работа и ще въведете ред и у дома, и в екипа си. Влиянието на много Стрелци е благотворно независимо дали се държат строго или намират по-дипломатичен начин да прокарват идеи, печалбите радват всички. В понеделник създавате по-равностойни партньорства, във вторник се пазите от колегиални клюки и разправии, на Преполовение даже поемете част от отговорностите на другите. Следвате умерено делово темпо, общуването става по-приятно и за останалите.Кроите планове за промени, но и толкова упорито избягвайте всички поводи за спорове с околните поне до вторник. Козирозите може и да не послушат съвета – едни отдавна ловят подходящ момент да действат по идеите си, втори пък са намерили начин да се противопоставят на служебните интриги. От понеделник преодолявате доста трудности, но... тихомълком. В сряда може да се включите в начинания на колеги и познати, в четвъртък взаимно ще си помагате, за да преодолеете трудностите. Е, има нещо за изясняване, ала го направете на 24 май.Склонни сте да дълбаете в проблемите, с които се сблъсквате през тези 7 дни и да се самоанализирате. Доста Водолеи имат тази възможност, не им се ще да се месят в разпри на колеги, познати, роднини. В понеделник сте по-общителни, но пак си определяте граници. А и си имате грижи: финансови, професионални неясноти, лични вълнения. Отзивчивостта ви към тревогите на околните ще бъде възнаградена от деня на Константин и Елена, хората  ви подкрепят осезаемо при пречки, приемат съвет, критики. Изборът ви в любовта е завиден.Стремите се към положителни промени, а това 7-дневие току ще ви изненадва с напрежение. Още в понеделник Рибите могат да се справят с тези пречки, ала им се ще и околните да обърнат повече внимание на усилията и успехите им. Бъдете бдителни с финансите, възникват обективни спънки. До Преполовение ще излезете с чест от създалата се ситуация. Едни се мъчат да се измъкнат от проблеми, като подхващат стари идеи за дейност, пак се натъкват на бариери. Втора група поемат нови обещания, ще удържат ли на думата си? А умората?", "date": "2019.05.18", "title": "Хороскоп за 18 - 24 май от Антония Мечкова"}
{"url": "https://offnews.bg/obshtestvo/promeniat-dvizhenieto-v-sofia-zaradi-kulturen-kvartal-703472.html", "text": "Въвежда се времена организация на движението в София заради културен „КвАРТал“.От 10.00 до 18.00 часа на 18.05.2019 г. се забранява престоят и паркирането на пътни превозни средства на ул. „Сердика“ между ул. „Струма“ и ул. „Цар Симеон“.От 12.00 до 18.00 часа на 18.05.2019 г. се забранява влизането на пътни превозни средства по ул. „Сердика“ между ул. „Струма“ и ул. „Цар Симеон“.", "date": "2019.05.18", "title": "Променят движението в София заради културен 'КвАРТал'"}
{"url": "https://offnews.bg/ikonomika/18-maj-den-na-danachnata-svoboda-zapochvame-da-rabotim-za-sebe-si-703475.html", "text": "Днес е денят на данъчната свобода за 2019 година. На 18 май спираме да пълним хазната и започваме да работим за себе си, изчислява Институтът за пазарна икономика (ИПИ).Датата е символична, а как се изчислява?През 2019 г. в държавната хазна е планирано постъплението на 43,9 млрд. лева приходи. Средно за един календарен ден българите изработват по 319 млн. лв., което означава, че за 138 дни попълваме хазната.Датата показва кога държавната хазна ще се попълни, ако всичко изработено бъде незабавно изземвано. По света тя е известна като Tax Freedom Day.138-те дни отразяват общите приходи в консолидираната фискална рамка за 2019 г., но има някои специфични моменти, които следва да се отчетат:- Живеещите в България отново получат помощ от европейските данъкоплатци, които ще ни „отменят” за малко над 8 дни работа към държавата (равни на близо 2,7 млрд. лв. помощи от ЕС). Така местните данъкоплатци сме работили до 9 май за държавата, а до 18-и са ни отменили европейските. Въпреки това деление ИЛИ се спират на датата 18 май, тъй като тя най-точно отчита преразпределението през приходната част на бюджета;- Освен изчислените 138 дни са планирани 2 дни за \"отработване\" (те отразяват заложения дефицит от 600 млн. лв. по консолидираната фискална програма). Традиционно през последните години в бюджета се залага дефицит, т.е. държавата планира да харчи повече от събраните приходи. През последните 3 г. (2016-2018 г.) обаче този дефицит не се реализира и бюджетите излизаха на голям излишък. От Института очакваме 2019 г. да продължи тази тенденция и да няма дни за \"отработване\".Най-много дни през 2019 г. отделяме за попълване на приходите от ДДС – 34. За тези от акцизи са нужни близо 17 дни, за осигуровките - малко над месец (24 дни за социално осигуряване и 9 дни за здравно). Приходите от подоходните данъци попълваме за близо 12 дни, от корпоративни – за малко над 8 дни. Други почти 7 дни работим, за да платим държавните и общинските такси.През последните години дните за попълването на хазната стават все повече. С други думи, реално данъчната тежест нараства. Преразпределението през приходната част на бюджета се планира да достигне 37,7%, което е най-високата стойност за последните 10 г.Пример за покачването на данъците са осигуровките за пенсия, за които отделяме все повече – през 2017 и 2018 г. имаше покачване на вноската за пенсия с по 1 процентен пункт на година, а през 2019 г. беше покачен максималният осигурителен праг. През последните 10 г., след въвеждането на плоския данък от 2008 г., няма намаление на данъчната тежест у нас.Сметката разпределя данъчното бреме върху абсолютно всички български граждани (включително деца, пенсионери и т.н.), но именно работещите понасят в най-голяма степен тежестта. За работещите българи данъчната тежест е близо 50%, тоест за тях Денят на данъчна свобода идва чак в края на юни. Всеки може да изчисли своя Ден на личната данъчна свобода на специализираната страница \"Моите данъци\" –www.kolkodavam.bg.", "date": "2019.05.18", "title": "18 май - ден на данъчната свобода, започваме да работим за себе си"}
{"url": "https://offnews.bg/obshtestvo/slanchev-den-dnes-temperaturite-skachat-do-26-gradusa-703469.html", "text": "Ще преобладава слънчево време, с повече облаци над Източна България. В планинските райони в следобедните часове е вероятно да има краткотрайни валежи, придружени от гръмотевици.Ще духа слаб до умерен запад-северозападен вятър.Максималните температури ще са между 21 и 26 градуса.Значителна ще е облачността по Черноморието. На места, главно в следобедните часове, там ще има краткотрайни валежи. Там температурите ще са с един-два градуса по-ниски.", "date": "2019.05.18", "title": "Слънчев ден днес, температурите скачат до 26 градуса"}
{"url": "https://offnews.bg/112/advokat-markovski-zajkov-niama-da-se-varne-v-kostenetc-horata-triabv-703476.html", "text": "\"Стоян Зайков не е патологичен сериен убиец. Хората в Костенец трябва да спокойни, че няма да се върне да убие. Може да посегне само ако се уплаши, че е разкрит\". Това каза пред ТВ Европа адвокат Марин Марковски.\"Зайков е изпечен престъпник и убиец. Вероятно е вече да е избягал от България. Първата стъпка е била след убийствата в Костенец да се укрие. Колкото повече пари има, толкова по-голяма е вероятността да е преминал границите и да не е в страната ни. Той е изтеглил спестяванията си. Само полицията знае колко пари е имало в сметката му\", коментира адвокатът.\"Ние не знаем до каква степен полицията е успяла да опази границите. Когато бъде заловен, ще иска съкратена процедура, за да избегне доживотна присъда без право на замяна. Трябва да отчетем усилията на полицията. В Костенец има полицаи, дронове, вертолет, които трябва да успокоят хората\", каза още Марковски.", "date": "2019.05.18", "title": "Адвокат Марковски: Зайков няма да се върне в Костенец, хората трябва да са спокойни"}
{"url": "https://offnews.bg/sviat/zavrashtashtite-se-v-evropa-bojtci-na-isliamska-darzhava-sa-povod-za-703474.html", "text": "Завръщащите се в Европа по балканския маршрут бойци на \"Ислямска държава\" са повод за безпокойство, това каза началникът на италианската национална полиция Франко Габриели на международна среща в Рим с участието на ръководителите на полицейските сили на балканските и други страни от Югоизточна Европа, съобщи агенция Синхуа, цитирана от БТА.Т. нар. чуждестранни бойци, които бягат от Близкия изток след поражението на терористичната групировка \"Ислямска държава\", може да се скрият сред бежанци и кандидати за убежище по Балканския миграционен път.В шестото издание на годишната конференция Римски форум вчера участваха делегации от България, Албания, Босна и Херцеговина, Хърватия, Гърция, Република Северна Македония, Молдова, Черна гора, Румъния, Сърбия, Словения и Унгария, както и генералният секретар на Интерпол Юрген Щок, изпълнителният директор на Европейската агенция за гранична и брегова охрана Фабрис Леджери, заместник-изпълнителният директор на Европол Вил ван Вемерт и Снежана Малеева, генералният директор на Центъра по правоприлагане в Източна Европа.\"Въпреки че има значителен спад на миграционните потоци по средиземноморския маршрут, наблюдаваме възобновяване (на миграцията) по балканския маршрут\", заяви началникът на италианската полиция, цитиран от националната информационна агенция АНСА. Той предупреди, че \"този феномен, във връзка с поражението на \"Ислямска държава\", е причина за безпокойство за сигурността на Италия и Европа, защото един приток на чуждестранни бойци е възможен, а в някои случаи - и вероятен\".Под чуждестранни бойци се имат предвид гражданите на европейски страни, присъединили се към екстремистката групировка в Сирия и Ирак, отбелязва Синхуа.Виторио Рици, заместник-началник на италианската национална полиция, каза на срещата, че сътрудничеството и обменът на информация с балканските страни са от съществено значение за борбата с тероризма и разбиването на мафиотските организации, които развиват трансгранична дейност.На форума Италия предложи изграждането на Балканите на мрежа за по-ефективен обмен на информация между правоприлагащите органи, както и създаването на смесени сили за борба с трафика на мигранти, тероризма и организираната престъпност.", "date": "2019.05.18", "title": "Завръщащите се в Европа бойци на \"Ислямска държава\" са повод за безпокойство"}
{"url": "https://offnews.bg/futbol/dimitar-penev-nuzhdaem-se-ot-tochki-ne-ot-dumi-703477.html", "text": "Почетният президент на ЦСКА и консултант на треньорския щаб Димитър Пенев направи кратък коментар пред \"Тема спорт\" за предстоящото гостуване на \"армейците\" срещу Берое в мач от VIII кръг на първата шестица в Първа лига.\"Нуждаем се от точки, а не думи. Играчите ще преследват победата на всяка цена. Ясно е, че вече нямаме мегдан да правим грешки. Остават само трудни мачове, а пък и класирането не позволява да се отпускаме. Не трябва да оставяме палачинката да се обърне.Изпуснахме доста възможности да се доближим още повече до Лудогорец, а причините са много. Всичко зависи от настроението на отбора. На терена трябва да сме единни и да си говорим помежду нас. Ще се надяваме на равенство в Разград\", каза треньор номер 1 на България за ХХ век.Той потвърди, че капитанът Николай Бодуров няма да вземе участие в Стара Загора: \"Бодуров има проблеми и болки, няма как да разчитаме на него сега. Дали ще може да играе срещу Левски? Ще видим. Все пак има доктори, има процедури, ще стане ясно на по-късен етап\", допълни Пенев.", "date": "2019.05.18", "title": "Димитър Пенев: Нуждаем се от точки, не от думи"}
{"url": "https://offnews.bg/obshtestvo/prezidentskata-institutcia-nabira-darenia-za-abiturientskia-bal-na-mla-703479.html", "text": "На 30 май 2019 г. президентът Румен Радев ще бъде домакин на традиционния абитуриентски бал на младежите, отгледани в институции, който е част от благотворителната инициатива „Подкрепи една мечта”.Държавният глава Румен Радев отправя благодарност към дарителите, които през годините разпознават президентската инициатива като своя социална кауза. „Вие дарявате на тези млади хора вълнуващо преживяване, което бележи младостта им с надежда и мечти. Вашата щедрост осигурява на бъдещите студенти финансовата опора, която иначе дава семейството“– с тези думи президентът се обръща към всеки, който има желание и възможност да подпомогне финансово благотворителната инициатива.С дарените средства Администрацията на Президента покрива разходите по организацията на празничната вечер, а останалата част се разпределя като еднократна стипендия между абитуриентите, които ще продължат образованието си във висше училище или професионален колеж, и отличните ученици в 12 клас през учебната 2019/2020 година.Над 100 зрелостници от випуск 2019, които са израснали в социални услуги, очакват с нетърпение своята бална вечер. Благодарение на партньорствата, които съпругата на президента г-жа Десислава Радева, договори с проф. Любомир Стойков от Академията за мода и с г-жа Елена Кристиано от „Кристиан оф Рома“, 34-ма младежи вече получиха като подарък своите бални рокли и абитуриентски костюми от дизайнерите София Борисова, Жана Жекова, Радослава Лазарова, Христо Чучев и модна къща „Десизо Мони“, а в деня на бала елитни стилисти ще се погрижат за празничния вид на всички абитуриенти.Организациите, фирмите и гражданите, които ще дарят средства в подкрепа на инициативата „Подкрепи една мечта”, могат да го направят по банковата сметка на Администрацията на президента: IBAN BG 45 BNBG 9661 3000 1909 01BIC BNBGBGSDБанка БНБ", "date": "2019.05.18", "title": "Президентската институция набира дарения за абитуриентския бал на младежите, израснали без родители"}
{"url": "https://offnews.bg/obshtestvo/mrasniat-vazduh-risk-za-natcionalnata-sigurnost-703478.html", "text": "Последният годишен доклад на ДАНС сложи мръсния въздух сред рисковете за националната сигурност. Появи се и едно изследване, според което концентрацията на въглероден диоксид в земната атмосфера е достигнала рекордно ниво. Учени от института \"Скрипс\" съобщават, че за първи път в човешката история нивото му е преминало прага от 415 части на милион.Обсерваторията на Мауна Лоа в Хавай е измерила, че концентрацията на въглероден диоксид през последния уикенд е била 415,26 части на милион. Според експертите подобни стойности не са отчитани в цялата документирана история на Земята.Експертите отбелязват, че средните темпове на растеж остават високи. Ако тенденцията се запази, Земята може да се върне милиони години назад, когато на Южния полюс са расли дървета.В последните няколко дни въздухът в София е сравнително чист, а нивото на фини прахови частици е ниско.„Измерени са рекордно високи нива на въглероден диоксид. Има основание за притеснение. Хората започват да осъзнават проблема. Фините прахови частици са локален проблем. Това са различни форми на токсини на замърсяване, които дишаме. Когато става въпрос за въглероден диоксид, говорим и за останалите парникови газове. Това са вещества, с които напомпваме атмосферата и това се отразява на целия свят. Тоест, където и да бъдат отделени тези емисии, те стават част от един глобален проблем”, заяви в ефира на „Събуди се” Генади Кондарев от Сдружение \"За Земята\".Той допълни, че последиците се изразяват в климатичните промени и аномалии.Проблемът с мръсния въздух коментира и пулмологът София Ангелова. „Кабинетите са пълни с влошени пациенти. Тази влага, тези дъждове, които ни връхлитат в последните седмици, се отразяват на хронично болните. Виждаме промяната в климата. Бурите, наводненията, градушките са резултат от глобалното затопляне, за което вина имат хората. Дори циментът е източник на въглеводороди, които замърсяват въздуха. През годините много зелени площи бяха изсечени, за да се издигнат огромни сгради\", заяви тя.Според нея мръсният въздух е \"проблем на бедността\". „Всеки иска да кара нова кола, която да не отделя емисии. Хората се отопляват с твърдо гориво, защото е по-евтино”, допълни тя.В ефира на NOVA тя говори и за новата кампания против тютюнопушенето.„Миналата година приключихме една успешна кампания. В двора на Втора градска болница бяха проведени изследвания на 400 души. При 138 от тях установихме болестта на пушачите, а при четирима - карцином на белия дроб. Тази година кампанията ще премине на национално ниво и ще обхване и Враца, и Благоевград. Изследванията ще започнат на 31 май във Втора градска болница\", каза още д-р София Ангелова.", "date": "2019.05.18", "title": "Мръсният въздух - риск за националната сигурност"}
{"url": "https://offnews.bg/futbol/turtci-prodalzhavat-da-se-oblizvat-za-lukoki-703481.html", "text": "Отборът от турската Суперлига - Коняспор започва преговори за закупуването на Джоди Лукоки от Лудогорец, съобщава местната преса.Както е известно, скаути на бившия отбор на Димитър Рангелов вече на няколко пъти гледаха на живо представянията на холандското крило, припомня \"Тема спорт\".Изглежда емисарите са дали добри оценки на Лукоки, за да може ръководството на клуба да стартират преговори с шампионите. Коняспор се намира на 6-о място в първенствоъо на южната ни съседка.През този сезон пък Лукоки участва в 25 шампионатни мача за разградчани, в които вкара 6 гола. Очаква се той да е титуляр срещу Левски днес.", "date": "2019.05.18", "title": "Турци продължават да се облизват за Лукоки"}
{"url": "https://offnews.bg/obshtestvo/30-finalisti-se-sastezavat-za-zvanieto-naj-dobar-mlad-shofior-703495.html", "text": "30 млади хора мерят сили във второто издание на инициативата „Най-добър млад шофьор на България“. Идеята е на FIA – Международната автомобилна асоциация, а у нас тя се провежда от Съюза на българските автомобилисти, като партньор в нея е Главната дирекция „Национална полиция“. Стартът на състезанието бе даден тази сутрин.Автомобилът е удоволствие, но и отговорност, каза главен комисар Христо Терзийски, директор на ГДНП и призова участниците да бъдат изключително отговорни на пътя, не само по време на състезанието, но и след това. Той посочи, че седем от допуснатите до финала на миналогодишното издание 30 млади хора, през лятото на 2018 г., са направили нарушения на Закона за движение по пътищата.Началникът на отдел „Пътна полиция“, комисар Росен Рапчев пожела успех на участниците и ги призова да бъдат толерантни на пътя.През настоящата година над 4 000 души, които отговарят на изискването на регламента, са се явили на първия кръг, който е онлайн решаване на листовки, подчерта инж. Емил Панчев. В сравнение с миналата година, желаещите са били с 500 повече, но все още има сред тях които не знаят какво покрива задължителната застраховка \"Гражданската отговорност\", както и не изразяват правилно мислене при пешеходните пътеки, допълни още председателят на СБА.На откриването на церемонията присъстваха още Малина Крумова, председател на Държавна агенция \"Безопасност на движението по пътищата\", д-р Надежда Тодоровска, зам.-генерален директор на БЧК и представители на ИААА.Инициативата „Най-добър млад шофьор на България“ се провежда у нас за втора поредна година. В първия кръг, който е онлайн решаване на листовки, се явиха 4000 млади хора, отговарящи на условието да са на възраст между 18 и 26 години, да имат стаж зад волана не повече от 5 години и да нямат нарушения на ЗДвП. От тях успешно преминалите са 30, сред които и 7 жени, които днес демонстрират умения зад волана – управление на мокра настилка, паркиране, оказване на първа долекарска помощ. Победителят в надпреварата получава възможността да управлява нов автомобил в продължение на една година.", "date": "2019.05.18", "title": "30 финалисти се състезават за званието 'Най-добър млад шофьор'"}
{"url": "https://offnews.bg/sviat/skandal-v-avstria-vitcekantclerat-obeshtal-stroitelni-proekti-na-boga-703471.html", "text": "Голям скандал се разрази в Австрия с вицеканцлера и лидер на крайнодясната Австрийска партия на свободата (АПС) Хайнц-Кристиан Щрахе, който бил записан тайно от две германски издания да обещава строителни проекти на мнима племенница на руски олигарх в замяна на дарения за неговата формация.Видеото е записано тайно във вила на испанския остров Ибиса (1000 евро на вечер според Der Spiegel) и в него присъстват Щрахе и друг водещ политик от неговата Партия на свободата - Йохан Гуденус. Предполагаемата племенница на руски олигарх предлага да купи 50% от най-големия австрийски всекидневник Kronen-Zeitung и да наклони редакционната политика в полза на АПС. В замяна Щрахе обещава държавни поръчки, като обяснява, че целта му е \"да изгради медийна среда като Орбан\", намеквайки за положителното отразяване, на което се радва унгарският премиер в родината си. Вицеканцлерът дори прогнозира, че с Kronen-Zeitung на своя страна подкрепата за партията му може да достигне 34%.\"Ако поемете контрола над Kronen Zeitung три седмици преди изборите и ни изкачите до първото място, можем да говорим за всичко. Може да създадете компания като Strabag и ще получите всички държавни поръчки, които компанията сега получава\", казва Щрахе, като намеква за работата за австрийската строителна група.\"Първото, което мога да обещая, ако сме в правителството, е Хазелщайнер (дялов собственик в Strabag) повече да не получава никакви поръчки\" - заявява той.Той назовава и няколко журналисти, които трябва да бъдат уволнени, както и други, които да бъдат назначени. \"Журналистите са най-големите проститутки на планетата. Западът е упадъчен, а вие на Изток сте добре\", говори Щрахе в записа. Той намеква и за богати донори на партията си, които плащали на АПС през благотворителна асоциация, която няма нищо общо с партията. \"Така нищо не се декларира през австрийската сметна палата\", допълва Щрахе, цитиран от Капитал.Не е ясно откъде идват тайните записи и защо се разкриват две години по-късно, като от двете немски издания обявиха, че са ги получили неотдавна. Пред тях Щрахе и Гуденус потвърждават за срещата, но твърдят, че в нея на няколко пъти са казвали, че трябва да се спазват австрийските закони.Себастиан Курц обяви днес, че изключва възможността да продължи да работи с вицеканцлера Хайнц- Кристиан Щрахе. Канцлерът планира да направи днес изявление по случая. Отзвукът от скандала е толкова голям в страната, че коалиционното правителство е на прага да рухне, отбелязва Ройтерс.", "date": "2019.05.18", "title": "Скандал в Австрия: Вицеканцлерът обещал строителни проекти на богата рускиня в замяна на дарения за партията му"}
{"url": "https://offnews.bg/obshtestvo/slabo-zemetresenie-e-registrirano-do-granitcata-ni-s-gartcia-703484.html", "text": "Земният трус е усетен в 2,52 ч. тази нощ с епицентър на 7 км югозападно от Хаджидимово, на 73 км западно от Смолян и на 143 км южно от София. Трусът е бил на дълбочина 17 км, сочат данните от Европейския сеизмологичен център.Геофизичният институт на БАН отчита същата сила на земетресението, с епицентър северно от ГКПП \"Илинден-Ексохи\".Няма данни за материални щети.", "date": "2019.05.18", "title": "​Слабо земетресение е регистрирано до границата ни с Гърция"}
{"url": "https://offnews.bg/sviat/vitcekantclerat-na-avstria-hvarli-ostavka-zaradi-aferata-ibisa-703499.html", "text": "Австрийският вицеканцлер и лидер на крайнодясната Партия на свободата Хайнц-Кристиан Щрахе подаде днес оставка заради „Аферата Ибиса“, както бе наречен скандален запис с него от медиите, предаде Ройтерс, цитиран от БНР.Освен от правителството Щрахе ще се оттегли и от лидерския пост в партията си. И на двата поста той ще бъде заменен от Норберт Хофер, който в момента е транспортен министър в коалиционното правителство с консервативната Народна партия на канцлера Себастиан Курц.Дотук се стигна заради скандала, който се разрази снощи в Австрия с Щрахе. Той бил записан тайно от две германски издания да обещава строителни проекти на мнима племенница на руски олигарх в замяна на дарения за неговата формация. Аферата, която се разрази броени дни преди изборите за Европейски парламент, поставя под натиск управляващата коалиция, като опозицията поиска оставката му, предаде ДПА, цитирана от БТА.Видеозаписът бе публикуван вчера от списание „Шпигел“ и вестник „Зюддойче цайтунг“. Той е бил направен на испанския остров Ибиса още през юли 2017 г. - три месеца преди парламентарните избори в Австрия, които изведоха до властта и направиха Щрахе втория човек в правителството.Жената на записа се представя като племенница на руски олигарх и казва, че иска да инвестира около 250 милиона евро в Австрия. Щрахе ѝ обяснява как да дари пари на неговата партия посредством сигурна неправителствена организация.Вицеканцлерът дава на жената да разбере, че може да се надява да получи строителни проекти, които преди са били поверявани на голямата австрийска компания Щрабаг (Strabag).„Тя получава всички проекти, които Щрабаг получава сега“, е цитиран да казва Щрахе от „Шпигел“.Австрийският вицеканцлер освен това съветва жената да купи най-големия вестник в страната - „Кронен цайтунг“ - който след това да го подкрепи по време на предизборната кампания. Някои от журналистите в медията обаче ще трябва да бъдат сменени, отбелязва той и добавя: „Ще доведем петима нови и ще ги настаним там. Това е сделката.“Срещата е била организирана от Йохан Гуденус - политик от австрийската Партия на свободата (АПС), който е учил в Русия и е в управителния съвет на Австрийско-руското дружество за приятелство.Щрахе и Гуденус признали за срещата, след като били попитани от германски медии.В писмено изявление лидерът на АПС отбелязва, че на няколко пъти е казал на жената, че австрийското законодателство трябва да бъде спазено. Записът потвърждава тези негови думи, потвърждава „Шпигел“.Щрахе освен това твърди, че става въпрос за „строго частна“ среща в „небрежна, спокойна ваканционна атмосфера с пиене във весела обстановка“.Канцлерът Себастиан Курц от консервативната Народна партия (АНП) е свикал кризисна среща късно снощи, предаде Ройтерс.Курц ще направи днес изявление по случая, съобщи неговият говорител, цитиран от ДПА.Агенцията отбелязва, че въпреки че АНП и АПС управляваха съвместно досега до голяма степен в хармония, през последните седмици на повърхността се появиха напрежения заради връзки на крайнодясната партия с екстремистко, ксенофобско движение.Опозицията поиска оставката на Щрахе и нови парламентарни избори, предаде ТАСС.Сметната палата на Австрия пък поиска от АПС да даде разяснения за своето финансиране.", "date": "2019.05.18", "title": "Вицеканцлерът на Австрия хвърли оставка заради аферата Ибиса"}
{"url": "https://offnews.bg/112/namereno-e-orazhie-kato-izpolzvanoto-za-ubijstvata-v-kostenetc-703480.html", "text": "Нещо ново, което мога да ви кажа, е, че бе открито оръжие, което отговаря по вид и калибър на оръжие, с което бе извършено едно от убийствата. Ще се направят всички експертизи и тогава ще можем да коментираме. Не мога да кажа за кое убийство става въпрос. Тепърва предстоят още претърсвания. Да изчакаме и резултатите от експертизите. Ще бъдете информирани незабавно.Това каза на извънреден брифинг в Костенец главният секретар на МВР главен комисар Ивайло Иванов, който даде последна иформация за издирването на Стоян Зайков. \"Към момента не са получавани нови сигнали. Нямаме данни, че лицето е напуснало страната. Имаме данни, че Стоян Зайков и преди се е укривал в гората. Изкарвал е месеци там и е подготвен. Може да няма помагачи. Смятаме, че Зайков е тук в района и за това продължаваме издирването. Хората трябва да бъдат спокойни. Няма как да ви кажа бройката на хората, които са под охрана. Те са под наш контрол\", категоричен беше Иванов.\"Нямаме сигнал за убито куче в Костенец. И да е имало чупене на врати, това е било в изоставени постройки. Не мисля, че сме подценили ситуацията. Още от първия ден сме тук денонощно. Явно ни е трудно, след като девети ден продължаваме издирването, но сме тук и няма да спрем\", обяви главният секретар на МВР.Вчера в търсенето се включи и хеликоптер. Мъжът е в неизвестност от 9 май, когато беше открито тялото на бившата му приятелка, от която има дете. На 16 май пък полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед, е и братовчед на издирвания. Мъжът дори е бил сред разпитваните след изчезването на Зайков.", "date": "2019.05.18", "title": "Намерено е оръжие като използваното за убийствата в Костенец"}
{"url": "https://offnews.bg/bojni/rodni-legendi-podkrepiat-bagata-703482.html", "text": "Благой Иванов-Багата е поканил две от големите имена в българския спорт за мача си с австралиеца Тай Туиваса, носещ прякора Бам Бам. Това се футболната легенда Христо Стоичков и иконата в борбата Валентин Йорданов. Очаква се и двамата да присъстват на галавечерта \"UFC 238\", което ще се проведе на 8 юни в Чикаго, съобщава \"24 часа\".Арена на събитието ще бъде зала \"Юнайтед център\", която е дом на баскетболния Чикаго Булс и хокейния Чикаго Блекхоукс.  Капацитетът на залата е малко на 20000 души. За предстоящите битки в октагона обаче той ще е над 24 000, тъй като освен по трибуните публика ще има и под тях около клетката в центъра на залата. Билетите бяха пуснати в продажба още на 5 април. Очаква се в залата да има доста българи, поради голямата общност която живее във \"Ветровития град\". Това ще е и най-посетеното събитие с участието на Багата.Присъствието на единствения ни носител на “Златната топка” и трофея в КЕШ Стоичков и на олимпийския и седемкратен световен шампион Валентин Йорданов пък би дало допълнителен импулс на Иванов, който след мач винаги се намята с трибагреника и благодари на нашите привърженици в залата и на тези в родината. Иванов продължава да се готви за битката с Туйваса в Лас Вегас. Главният му треньор Хавиер Мендес се завърна в САЩ, след като бе в Русия заради ангажимент с голямата звезда Хабиб Нурмагомедов. Багата ще пътува за Чикаго в началото на юни. До момента българинът има 17 победи и 2 загуби на ММА ринга. Туиваса пък е с 8 успеха и 1 поражение на сметката си", "date": "2019.05.18", "title": "Родни легенди подкрепят Багата"}
{"url": "https://offnews.bg/politika/denitca-zlateva-v-berlin-navsiakade-po-sveta-balgarskite-grazhdani-is-703503.html", "text": "\"Независимо в кой край на света се намират и къде са устроили живота си, българските граждани искат спрадливост - за хората, в начина, по който се случват нещата в България.\" Това каза Деница Златева, кандидат за евродепутат от листата на \"БСП за България\" и заместник-председател на НС на БСП, на среща с представители на българската общност в Берлин.Една от основните теми, по които разговаряха Златева и българите в немската столица, беше нуждата от по-ефективно сътрудничество между българската държава и диаспората. В рамките на срещата беше обсъден и прекъснатият контакт между българите, живеещи в чужбина, и държавните структури и представителства. Златева обсъди с участниците възможностите за сътрудничество и подкрепа от страна на Държавната агенция за българите в чужбина, посолствата и културните институти в ангажирането на българските граждани извън страната с различни обществени и културни инициативи.Деница Златева обсъди със сънародниците ни и впечатленията си от пътуванията из цяла България в рамките на кампанията. \"Има страх и огорчение у хората, но и същевременно желание и кураж за промяна. Особено в малките населени места - там са най-осезаеми последиците от масовата миграция към по-развитите страни в Европа и по света. Има цели села, които пустеят, редица места, където хората нямат достъп до болница и аптека. Това не може да продължава така\", каза още Златева.Кандидатът за евродепутат подчерта още, че искрено се надява все повече български граждани в чужбина за заявяват гражданската си позиция и да участват в изборите. \"Независимо къде точно се намираме, всички имаме отговорност към бъдещето на страната ни и е много важно да не бъдем безучастни, когато се решава то\", допълни Деница Златева.", "date": "2019.05.18", "title": "Деница Златева в Берлин: Навсякъде по света българските граждани искат справедливост в държавата ни"}
{"url": "https://offnews.bg/tenis/grigor-startira-s-pobeda-nad-shvejtcaretc-nasred-zheneva-703504.html", "text": "Най-добрият ни тенисист Григор Димитров стартира с победа участието си в квалификациите на турнира от сериите ATP 250 в Женева. Българинът победи швейцареца Марк-Андреа Хюслер с 6:4, 6:3 за малко над час игра.Така Гришо се класира за финалния кръг на квалификациите и в спор за място в основната схема ще срещне Томас Фабиано от Италия.В първия сет Хюслер на моменти се противопоставяше на хасковлията, но все пак опитът и класата на Димитров му помогнаха да пробие в десетия гейм и да спечели сета на откриването в своя полза.Във втория сет Григор проби в шестия гейм, а след това в осмия изпусна три мачбола на сервис на противника. Все пак обаче в последния девети гейм той бе безупречен и си спечели подаването, за да спечели и самия мач.Сред възможните съперници на българина в основната схема са Федерико Делбонис, Таро Даниел, Фелисиано Лопес и Раду Албот.", "date": "2019.05.18", "title": "Григор стартира с победа над швейцарец насред Женева"}
{"url": "https://offnews.bg/sviat/padna-pravitelstvoto-na-avstria-703525.html", "text": "Падна правителството на Австрия.Тази вечер канцлерът Себастиан Курц поиска провеждането на предсрочни избори на пресконференция, отлагана няколко пъти през деня.\"Предложих на федералния президент да бъдат произведени предсрочни парламентарни избори в Австрия и това да се случи колкото се може по-скоро“, заяви Курц.Оставката е резултат от аферата \"Ибиса\": в петък две германски медии излъчиха тайни видеозаписи, показващи вицеканцлера Хайнц-Кристиан Щрахе в компанията на мнима племенница на руски олигарх, на която обещава строителни проекти в замяна на дарения на неговата формация - крайнодясната Партия на свободата. Съветва я и да купи вестник, говори и за внедряване на благосклонни журналисти, които да лобират за него. След изтичането на записът от испанския остров Ибиса (2017) днес Щрахе подаде оставка и като вицеканцлер, и като лидер на Партия на свободата, но това не спаси кабинета. Избухнаха протести с искане за оставката на цялото правителство. Той обвини за думите си алкохолът, който го накарал да се държи като \"тийнейджър\". Каза също, че е бил \"глупав\" и \"безотговорен\" и че напуска, за да не навреди още на правителството.Австрийската народната партия на Курц управляваше заедно с крайнодясната Партия на свободата на Щрахе. Оттук нататък, заяви канцлерът в оставка, работата в коалиционното правителство с Партия на свободата се прекратява.", "date": "2019.05.18", "title": "Падна правителството на Австрия"}
{"url": "https://offnews.bg/kultura/bankia-vav-vlastta-na-ulichnite-artisti-703501.html", "text": "Днес десетки улични артисти диктуваха атмосферата в Банкя. Те пристигнаха с ретро локомотива „Баба Меца”, посрещнати лично от кмета на Банкя Рангел Марков и заместника му Пламен Симеонов.Артистите заеха ключови позиции в центъра на града и привличаха вниманието на стотици малчугани и техните родители. Децата стояха обаяни от сръчностите на жонгльори, клоуни, театър на куклите. Мимове със сърцераздирателни жестове разказваха истории. Фермерският пазар бе огласен от звуците на тъпан и гайда.Под фенерите на моста романтична китара разпръскваше трели, а царствена статуя край часовниковата кула се покланяше галантно на хората, оценили присъствието й. Организаторите и спонсорите се бяха подготвили и всеки, пуснал своята лепта в кутията на актьорите, получаваше безплатно талонче за освежителна напитка.Актьорът и депутат Евгени Будинов, един от двигателите на събитието, обяви, че с набраните средства ще се закупят маси за шах-кът в парк „Кестените”. Днес Банкя се превърна в място на чудесата, така изглеждаше света през любопитните детски очи, които ще запомнят този слънчев, приказен ден. Празникът продължава и на 19 май.", "date": "2019.05.18", "title": "Банкя във властта на уличните артисти"}
{"url": "https://offnews.bg/temida/aleksandar-vaklin-ne-poznavam-zhenata-do-geshev-kazanoto-ot-ivanchev-703490.html", "text": "„Първоначално се шокирах от присъдите по делото, но след това се замислих, че залагайки тези тежки наказания за корупцията, законодателят е квалифицирал тези действия като обществено опасни. Те са квалифицирани не като престъпления срещу един индивид, а срещу цялото общество. Корупцията води след себе си последствия за всички.”, заяви Александър Ваклин в „Тази събота” по повод приключването на първия етап от знаковото дело срещу Десислава Иванчева, Биляна Петрова и Петко Дюргеров.На първа инстанция тримата бяха признати за виновни за искане на подкуп в особено големи размери и осъдени съответно на 20, 15 и 12 години затвор. Присъдата беше мотивирана в над 260 страници„Аз свърших това, което трябваше да свърша. Това безобразие трябваше да бъде докладвано. Доволен съм, че съдът е обосновал в 260 страници това ужасно престъпление”, убеден е Ваклин.„Нямам проблем да се изправя очи в очи с Иванчева”, категоричен е бизнесменът и окачестви изказванията на бившата кметица на „Младост” като „фалшиви новини”. В заключенията на съда се казва, че действията на Ваклин могат да се определят като провокация за подкуп. „Те поискаха без никаква провокация от моя страна парите за първия проект. Просто исках да видя докъде ще стигнат за 65 000 квадрата. Не знаех, че е формулирано в закона”, сподели бизнесменът.\"Това, че съм казал, че имам и други проекти, ги провокира да поискат допълнително пари. Аз го направих, за да видя докъде ще стигне наглостта им\", коментира предприемачът.Той твърди, че не познава жената до Иван Гешев Детелина Ханчева, по повод разследването на сайта Frognews, че Детелина Ханчева, е имала обща фирма с човек на име Марио Кръковски, който от своя страна има общ бизнес с Александър Ваклин. \"1995 година прекарах Нова година на студентски купон с господин Лозан Панов, знам, че е добър кулинар и прави хубавабаница, но това значи ли, че имам нещо общо с ВКС?\", попита Ваклин.", "date": "2019.05.18", "title": "Александър Ваклин: Не познавам жената до Гешев, казаното от Иванчева е фейк нюз"}
{"url": "https://offnews.bg/futbol/treniorat-na-atletiko-madrid-normalno-e-grizman-da-gleda-kam-barsa-il-703506.html", "text": "Треньорът на Атлетико Мадрид Диего Симеоне благодари на нападателя Антоан Гризман, който напуска \"дюшекчиите\" след пет сезона. Както е известно, французинът почти сигурно ще се присъедини към Барселона.\"\", каза Симеоне.Инче по-рано днес пък британският медиен гигант \"The Sun\" съобщи, че звездата на Манчестър Юнайтед Маркъс Рашфорд е прекратил преговорите си за нов договор с клуба.Според изданието нападателят е поискал да се убеди в дългосрочните перспективи на клуба, след като мениджърът Оле Гунар Солскяер планира тотална чистка в състава.Както е известно, англичанинът беше свързван с Барселона покрай мачовете с каталунците в Шампионската лига. В интернет пространството се появиха мнения, че именно плъзналите слухове за интерес от Барса са направили Маркъс по-дистанциран в разговорите с Юнайтед.", "date": "2019.05.18", "title": "Треньорът на Атлетико Мадрид: Нормално е Гризман да гледа към Барса или Байерн"}
{"url": "https://offnews.bg/sviat/napadnaha-shvartceneger-v-iuzhna-afrika-703526.html", "text": "Холивудската звезда и бивш губернатор на Калифорния Арнолд Шварценегер е бил нападнат по време на събитие в Южна Африка, показват видео кадри.71-годишният Шварценегер бил ритнат в гръб, докато общувал с почитатели по време на спортно състезание.Нападателят е задържан.След инцидента Шварценегер благодари на почитателите си за загрижеността им чрез Туитър, но ги увери, че няма за какво да се тревожат.", "date": "2019.05.18", "title": "Нападнаха Шварценегер в Южна Африка"}
{"url": "https://offnews.bg/112/22-ma-zaginali-i-339-raneni-na-patia-ot-nachaloto-na-mesetca-703485.html", "text": "През изминалото денонощие на територията на страната са станали общо 16 пътно-транспортни произшествия. Загинали няма, ранени са 23-ма души, съобщиха от пресцентъра на МВР.В София тежките катастрофи са 49, по-леките -5, ранени са 7 души.От МВР уточняват, че данните са динамични на база текущи съобщения, получени от ОДМВР до 24.00 часа на 17 май.От началото на месеца загиналите са 22-ма, а ранените 339 при 255 ПТП.Общият брой на загиналите от началото на годината е 166 души.При сравнение с реалните данни за загиналите /174/ през същия период на 2018 г. се отчитат 8 по-малко загинали участници в движението по пътищата през 2019 г.", "date": "2019.05.18", "title": "22-ма загинали и 339 ранени на пътя от началото на месеца"}
{"url": "https://offnews.bg/sviat/shvejtcaria-glasuva-v-referendum-za-pritezhanieto-na-orazhie-703509.html", "text": "Швейцарските граждани ще гласуват на 19 май в референдум, за да решат дали да се въведат по-строги правила за притежание на оръжие, за да отговорят на регулациите на ЕС, предаде Би Би Си.Швейцария не е член на ЕС, но е част от Шенген. След атентатите в Париж от ноември 2015 г. със 130 жертви ЕС наложи нови ограничения в Шенгенското пространство за автоматичните и полуавтоматичните оръжия, като ограничение на броя на пълнителите за полуавтоматични оръжия, които човек може да притежава, както и по-строги рестрикции при продажбите.Швейцария е на 16-о място в света по притежание на оръжие (по данни от 2017 г.) и правилата ѝ не съответстват на новите стандарти. Брюксел призовава правителството ѝ да промени законите, за да ги направи съвместими с европейските ограничения. В отговор швейцарските депутати одобриха реформи, които обаче ЕС смята за недостатъчни.", "date": "2019.05.18", "title": "Швейцария гласува в референдум за притежанието на оръжие"}
