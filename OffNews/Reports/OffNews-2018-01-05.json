{"url": "https://offnews.bg/112/otkriha-tialo-na-mazh-blizo-do-lukovo-obnovena-672393.html", "text": "Полицаите, участващи в издирването на обвинения за шесторното убийство в Нови Искър Росен Ангелов, са открили тяло на мъж във водите на река Искър, съобщи БНР. Тялото е открито близо до Владо Тричков - съседно на Луково, където полицията издирва Ангелов във връзка с тежкото престъпление. Предполага се, че Росен Ангелов се е укривал именно в къща в Луково след убийствата. По непотвърдена информация обаче откритото тяло не е на Росен Ангелов. Самоличността на открития починал мъж все още не е ясна, но вероятно става въпрос за изчезнал преди около месец и половина човек. ", "date": "2018.01.05", "title": "Откриха тяло на мъж близо до Луково (обновена)"}
{"url": "https://offnews.bg/sviat/ispanskata-armia-slozhi-na-dieta-edna-ot-naj-elitnite-si-chasti-672394.html", "text": "Испанската армия постави служителите на едно от най-елитните си звена \"Ла Легион\" на диета, тъй като част от тях са затлъстели.\"Ла Легион\" е елитен пехотен полк, основан преди почти век, наричан още \"Младоженци на смъртта\". Войниците са известни със своята издръжливост. Въпреки това се появиха опасения, че легионерите са започнали да излизат от форма.Някои от причините за повишеното тегло на военните са по-високата средна възраст и липсата на фитнес съоръжения в базите на \"Ла Легион\".Повече от 3000 военнослужещи са преминали тест, за да се определи индекса им на телесна маса. От данните става ясно, че 6% от тях са затлъстели. Те са получили хранителни съвети и планове за упражнения, които да им помогнат да загубят между 500 грама и 1 кг седмично.Испанската армия признава, че наднорменото тегло може да се дължи и на \"културни или дори психологически фактори, които трябва да бъдат правилно обмислени\".Първи стъпки към подобряването на физическото състояние са направени още през септември, а от \"Ла Легион\" съобщават, че \"реакцията е много положителна и първоначалните резултати са добри\".", "date": "2018.01.05", "title": "Испанската армия сложи на диета една от най-елитните си части"}
{"url": "https://offnews.bg/sviat/iaponskiat-premier-na-vizita-u-nas-v-sredata-na-ianuari-672397.html", "text": "Японският премиер Шиндзо Абе идва на визита у нас в средата на януари, съобщи \"Киодо\", цитирана от БНР. Визитата му ще е част от първата обиколка на японски премиер в балтийските страни и на Балканите. В периода от 12 до 17 януари Абе ще посети Естония, Латвия, Литва, България, Румъния и Сърбия. \"Ще разширя границите на японската дипломация и ще потвърдя нашата близка координация по въпроса за Северна Корея други неотложни проблеми пред международната общност\", заяви Абе на среща на правителството и управляващата коалиция, цитиран от агенцията.През 2019 г. България и Япония ще отбележат 110-годишнината от историята на обмена между тях, а също и 80-годишнината от установяването на дипломатическите отношения.", "date": "2018.01.05", "title": "Японският премиер на визита у нас в средата на януари"}
{"url": "https://offnews.bg/obshtestvo/arestuvaha-dvama-mladezhi-za-obira-na-bankomat-v-liulin-ideiata-im-do-672399.html", "text": "Двама младежи на по 18 години са арестувани за обира на банкомат в столичния квартал \"Люлин\" в края на миналата година, съобщи главният секретар на МВР Младен Маринов, цитиран от \"Фокус\". Младежите опитаха да разбият банкомата около 3.30 часа на 28 декември миналата година, но не успяха да откраднат и лев от него.Идеята за разбиването на банкомата им дошла от телевизията, стана ясно от думите на Маринов. \"Гледали са случаите на разбити банкомати, но са пропуснали последната серия – тази за задържането на извършителя в Перник\", подчерта той. А след взривяването на банкомата в Перник полицията успя да задържи един от обирджиите, а трима успяха да избягат и са обявени за общодържавно издирване.", "date": "2018.01.05", "title": "Арестуваха двама младежи за обира на банкомат в Люлин, идеята им дошла от телевизията"}
{"url": "https://offnews.bg/sviat/nad-4000-zhilishta-vav-finlandia-bez-elektrichestvo-zaradi-silnite-sne-672403.html", "text": "Над 4000 жилища във Финландия останаха без електричество поради силните снеговалежи и дървета, паднали на електропроводите.Проблемът засяга 15 населени места в източната и североизточната част на страната.Най-тежка е ситуацията в районите на градовете Кухмо, Хюрюнсалми и Суомуссалми, съобщи ТАСС, цитирана от БТА.Във всеки от тях без ток са почти по хиляда жилища.Екипи на енергийните компании работят по възстановяване на електроснабдяването, но предупреждават, че тежките снегове могат да доведат до нови прекъсвания през идните дни.Телевизия \"Ем ти ви 3\" съобщи, че в района на Кайнуу от няколко дни има прекъсвания на електроснабдяването. Ако ситуацията се усложни е възможно да започне евакуация на жителите.Спасителните екипи са поискали помощ за отстраняване на последствията от финландските Сили за отбрана.", "date": "2018.01.05", "title": "Над 4000 жилища във Финландия без електричество заради силните снеговалежи"}
{"url": "https://offnews.bg/sviat/erdogan-poiska-izbori-v-siria-bez-asad-672402.html", "text": "Турция поиска провеждане на избори в Сирия без участието на президента Башар Асад.Позицията на Анкара обяви турският президент Реджеп Тайип Ердоган на съвместна пресконференция с френския си колега Еманюел Макрон в Париж, предаде ТАСС, цитирана от БТА.Нямаме за цел разрешаване на сирийската криза с Асад. Задачата ни се състои в това да бъдат организирани избори без Асад и в съответствие с демократичната воля на сирийския народ, каза Ердоган.\"Ще съдействаме за постигането на това\", подчерта турският президент.", "date": "2018.01.05", "title": "Ердоган поиска избори в Сирия без Асад"}
{"url": "https://offnews.bg/evropa/iunker-ne-vsichki-balgari-sa-korumpirani-te-zasluzhavat-priznanie-za-672401.html", "text": "\"Представата за България не може да бъде ограничена само до проблема с корупцията. България може да покаже много повече, най-вече положителни неща\".Това заяви председателят на Европейската комисия Жан-Клод Юнкер в интервю за БНТ. \"Познавам България и българите от края на 90-те години, защото участвах много активно в преговорите по присъединяване на България към ЕС. Имам добро предчувствие за председателството, защото правителството, и не само то, е добре подготвено. Нуждаете се от достатъчно самоувереност, каквато по неясни причини понякога ви липсва. За мен българите са един голям народ, който е направил и продължава да прави много за Европа. Уверен съм, че това председателство ще бъде успешно. Това е важно и за страната. През следващите шест месеца София ще бъде столицата на Европейския съюз, навсякъде ще се говори за България. Българите заслужават признание за своите успехи\", каза той.Юнкер посочи, че не е съгласен със статиите в западните медии през последните дни, в които България беше представена основно през призмата на корупцията. \"Вярно е, че ще е добре корупцията да бъде елиминирана на всички нива, но аз изобщо не съм съгласен и съжалявам за статиите в пресата през последните дни, в които се поставя знак за равенство между България и корупцията. Това не е вярно, не всички българи са корумпирани\", подчерта председателят на ЕК.По думите на Юнкер представата за България в ЕС няма нужда от корекция, защото от момента на присъединяването си тя се държи почти като държава учредителка и като много проевропейска страна. Той коментира и основните теми за европредседателството, като засегна особено акцента върху Западните Балкани. \"Аз приветствам срещата за Западните Балкани, която премиерът г-н Борисов свиква на 17 май в София. България по един естествен начин строи мостове към Западните Балкани, които се нуждаят от европейска перспектива, но играе ролята и на \"преводач\" за някои неразбираеми неща в Турция\", коментира Жан-Клод Юнкер.Той отново подчерта, че страните от Западните Балкани няма да могат да се присъединят към ЕС до края на 2019 г., защото не са изпълнили условията, \"но трябва ясно да показваме, а това българският министър-председател вече прави, че европейската политическа перспектива за Западните Балкани съществува. Защото, ако им отнемем тази европейска перспектива, все едно им казваме, че никога няма да се присъединят. Това ще има много сериозни последици за целия балкански регион\".В отговор на въпрос Юнкер посочи, че очаква следващото разширяване на ЕС да се случи поетапно преди 2025 г., ако условията са изпълнени.Юнкер отговори и на въпрос за присъединяването на България и Румъния към Шенген, като посочи, че те трябва да получат достъп до Шенгенското пространство и особено България, която е изпълнила всички технически условия. \"Ако България е в Шенген, Европейският съюз ще стане по-сигурен, защото България представлява външна граница. Ние като Европейски съюз предоставяме над 173 полицаи и митнически служители, които да помагат на България при охраната на външната ѝ граница. Аз съм много заинтересован това да се случи и смятам, че до края на мандата на тази Комисия, тоест до 2019 г., механизмът за наблюдение и контрол трябва да бъде премахнат. За мен това е абсолютно необходимо. И аз не знам как можем да убедим Холандия и Германия, но в крайна сметка задължение на Холандия и на другите страни, които не искат България да влезе в Шенген, е да докажат тезата си. България изпълни задълженията си, сега е ред на останалите\", каза той.На въпрос за влизането на България в еврозоната Юнкер заяви, че не може да назове ден и година, но страната показва много добри резултати. По отношение на Турция той посочи, че е важно разгорите с Анкара да продължат, но \"Турция с големи стъпки се отдалечава от Европейския съюз. Ако тя иска да се сближи отново с нас, ние, разбира се, ще помогнем. Но при настоящото положение незабавното присъединяване на Турция е невъзможно\".", "date": "2018.01.05", "title": "Юнкер: Не всички българи са корумпирани, те заслужават признание за своите успехи"}
{"url": "https://offnews.bg/analizi/istanbulskata-konventcia-treti-pol-ili-izgubeni-v-prevoda-672371.html", "text": "Повече от седмица ратифицирането на Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция, разбунва духовете в социалните мрежи и политическия живот.Общественото мнение е разделено на полюси. Противниците на Конвенцията твърдят, че тя въвежда понятието \"трети пол\", което от своя страна открива възможност за легализиране на гей бракове. Но оправдани ли са тези страхове или темата е неясна и противоречива?РеакциитеПреди седмица от ВМРО  против ратифицирането на Истанбулската конвенция. От партията твърдят, че под наслов \"борба с домашното насилие\" се налагат учебни програми за изучаване на „нестереотипни роли на пола“ като хомосексуализъм и травестизъм. Според патриотите, Конвенцията въвежда определение за пол и полова идентичност като нещо различно от биологичния пол на човека. Истанбулската конвенция предизвика и остро изказване на бившия здравен министър Петър Москов.Той , че \"пол\" е биологично детерминирана характеристика на индивида\" и \"норма, а не наименование за различни медицински или социални отклонения\".Изненадващо последва , които обявиха, че не могат да премълчат опасността да бъдат поставени под съмнение традиционните ценности на българското общество, за сметка на сляпо приемане на документ, където се казва, че пол означава „социално изградени роли“.След решението на Министерския съвет да внесе за ратифициране Истанбулската конвенция в парламента реакцията на БСП не закъсня.  правителството да оттегли предложението и то да не се разглежда в НС.Изгубени ли сме в превода?В социалните мрежи се развихри спор дали страховете за \"трети пол\" са оправдани или става въпрос за неразбиране на терминологията в текста на Истанбулската конвенция. В английския оригинал на Конвенцията думата \"sex\" се споменава 1 път, а \"gender\" - 27 пъти. Буквалният превод на двата термина е \"пол\", но разликата в значението им е значима. Докато \"sex\" означава биологичен пол, т.е. записаният в акта за раждане, \"gender\" дефинира приетите в обществото роли на половете. Това означава как социумът приема ролята на жената и мъжа в обществото.Следователно думата \"gender\" в Истанбулската конвенция би следвало да се преведе на български като \"социални роли, основани на биологичния пол\".Дебатът дали Истанбулската конвенция въвежда \"трети пол\" отклони погледите от истинското значение на документа - борба с насилието над жени и домашното насилие.Това предизвика реакция на Българския фонд за жените. Те излязоха с декларация, че Конвенцията е единственият документ, който предлага цялостен подход за превенция и справяне с насилието над жени и домашното насилие. Целите ѝ са създаване на цялостна рамка, политики и мерки за подкрепа на жертвите - никъде в целите на Конвенцията не се споменава “трети пол” (каквото и да разбират под него противниците на Конвенцията), нито “въвеждане на гей бракове”.От организацията напомнят, че близо 35% от жените по света са били подложени на физическо и/или сексуално насилие през 2016 г.Те посочват още, че всяка четвърта българка е жертва на тормоз в дома си. \"Става дума за почти един милион българки, които ежедневно търпят психически, физически, сексуален и/или икономически тормоз от страна на техните партньори\", пишат още от Българския фонд за жените.", "date": "2018.01.05", "title": "Истанбулската конвенция - трети пол или изгубени в превода?"}
{"url": "https://offnews.bg/sviat/minimalnata-rabotna-zaplata-v-chehia-stana-935-leva-672377.html", "text": "От януари минималната работна заплата в Чешката република се увеличава с 11% и достига 12 200 крони, тоест около 935 лева. Минималното почасово заплащане вече ще е 73 крони - около 5.6 лева.От 2014-а насам минималната работна заплата в Чехия се увеличава всяка година и повишението ѝ за тези 4 години е 3 700 крони - 284 лева.Според социологически сондаж, проведен в края на миналата година, обаче чехите са на мнение, че богат е този, който има месечен доход над 50 000 крони - 3835 лева.Средната месечна заплата в Чехия е 29 320 крони (около 2248 лева).Проучване, обявено в началото на 2016 г. от националното статистическо управление, показа, че след \"Нежната революция\" в Чехословакия през 1989 г. и окончателното скъсване със социалистическия икономически модел стандартът на живот на чехите се е покачил значително.Така например през последния четвърт век средната пенсия в страната се е покачила 6,5 пъти.Според статистиката днес месечно за храна чехите отделят две пети от дела на разходите, които са имали по този показател през 1989 г.За цигари и алкохол разходите заемат същия дял от семейния бюджет, както и през 1989 г.", "date": "2018.01.05", "title": "Минималната работна заплата в Чехия стана 935 лева"}
{"url": "https://offnews.bg/112/rosen-angelov-imal-intimna-vrazka-s-keti-vaorazhen-e-i-opasen-672383.html", "text": "Росен Ангелов е имал интимна връзка с Кети Кюхова, която е продължила 6 месеца преди убийството. Това каза директорът на националната следствена служба Борислав Сарафов на брифинг на МВР, прокуратурата и следствието във връзка с шесторното убийство в Нови Искър.Майката на Кети е знаела за връзката на дъщеря си с бившия затворник. Ангелов я е ревнувал от мъжа, с когото тя е живеела - Неделчо Юнаков. Това е и вероятният мотив за шесторното убийство.Според прокуратурата първо е убита Кети. След това Ангелов отишъл в къщата, където е убил всички, които са се намирали там.Росен Ангелов задочно е привлечен като обвиняем.Първата присъда на Ангелов е от 1984 г., затова че е откраднал лично имущество. Втората е от 1999 г. - на втори юли 1997 г. в София е Ангелов е освободен предсрочно от затвора. Третата присъда е влязла на 22 дек. 2009 г. - на 12 февруари 2007 г. в Луково е съблякъл дете на 12 години. Осъден е за 8 години, но не е влязъл в затвора, тъй като се е укрил.Ангелов е обявен за издирване на 8 септември 2009 г.Той обаче е живял усамотено в изоставени къщи и е поддържал контакти със съвсем малко хора. Според полицията той е въоръжен и опасен.", "date": "2018.01.05", "title": "Росен Ангелов имал интимна връзка с Кети, въоръжен е и опасен"}
{"url": "https://offnews.bg/112/otkritoto-kraj-lukovo-tialo-ne-e-na-izdirvania-rosen-angelov-672398.html", "text": "Откритото във водите на река Искър близо до село Владо Тричков тяло не е на издирвания за убийствата в Нови Искър Росен Ангелов. Близо до мястото се намира село Луково, където полицията издирва Ангелов във връзка с тежкото престъпление.Тялото на мъжа е открито около 16 часа днес. То е транспортирано за аутопсия, като според първоначалния оглед не са установени следи от насилие, съобщиха от МВР. Състоянието на тялото предполага, че смъртта е настъпила между 2 и 4 седмици преди откриването му.Предстои потвърждаване на самоличността на починалия.По данни към момента вероятно става дума за мъж, за чието изчезване са съобщили роднини и е обявен за общодържавно издирване в началото на декември миналата година.Работата по случая продължава, уведомена е прокуратурата.", "date": "2018.01.05", "title": "Откритото край Луково тяло не е на издирвания Росен Ангелов"}
{"url": "https://offnews.bg/evropa/buriata-elinor-vze-3-zhertvi-vav-frantcia-10-hil-turisti-blokirani-o-672385.html", "text": "Бурята Елинор продължава да опустошава Европа. Във Франция тя взе три жертви, остави хиляди домакинства без ток, блокирани са както френски курорти, така и курорти в Италия и Швейцария. ФранцияТрима души загинаха в бурята във Френските Алпи: 93-годишна жена, чийто дом бе наводнен; фермер, който буквално бе погребан под снега и скиор, убит от паднало дърво.Елинор предизвика хаос в много части на Франция, нарушавайки въздушния и наземния трафик, прекъсвайки електричеството в хиляди домове. Ветровете достигнаха 147 км/ч във Франция тази седмица.Затворени са ски пистите във Вал д'Изер - един от най-големите курорти във Френските Алпи. В Шамони спряха повечето лифтове.ГерманияНаводнения и свлачища в Германия предизвикаха проливни валежи през нощта.Стотина души бяха евакуирани в град Санкт Блазиен, Германия като предпазна мярка преди настъпването на тежките метеорологични условия през нощта. В други части на провинция Баден-Вюртемберг имаше наводнени пътища. В провинция Бавария преляха реки и бяха наводнени мазета и гаражи.Спряно беше корабоплаването по река Мозел и част от река Некар, а в идните дни подобна мярка може да бъде взета и за река Рейн. Съобщено беше за наводнено имущество в много райони на провинция Райнланд-Пфалц.Метеоролозите прогнозират още дъждове в близките дни и се очаква нивото на реките да продължи да се покачва.Италия и ШвейцарияОбилните снеговалежи откъснаха от света алпийския ски курорт Червиня (Италия) и Аделбоден (Швейцария). Червиня е скрита под двуметрови преспи от наскоро навалял сняг. Той блокира на мястото около 10 хил. туристи. Лифтовете там не работят, защото пистите са твърде опасни.Подобна е ситуацията в Аделбоден, където армията е мобилизирана, за да разчиства пътищата след свлачище.В много курорти има голяма опасност от лавини - определена е четвърта степен при максимална пета.Неясно остава дали Световната купа по ски алпийски дисциплини ще продължи този уикенд в Аделбоден. Свлачище блокира пътя към курорта, информира \"Neue Zürcher Zeitung\".АвстрияВ австрийската провинция Тирол рискът от лавини е твърде висок, много пътища там са блокирани. Във Ворарлберг е обявена четвърта степен на опасност.Във Великобритания ветровете достигнаха 160 км/ч.", "date": "2018.01.05", "title": "Бурята Елинор взе 3 жертви във Франция. 10 хил. туристи блокирани от снега в Италия"}
{"url": "https://offnews.bg/temida/13-godini-zatvor-za-ubijstvoto-v-stolichnia-kv-lagera-672396.html", "text": "13 години и 4 месеца затвор получи Венцеслав Василев за убийството на жена си пред заведение в столичния квартал \"Лагера\" през август миналата година. Това реши Софийският градски съд. Василев е осъден и за това, че е стрелял с незаконен пистолет. Съдът обяви, че при убийството на Елена са били застрашени и други хора. Василев е осъден да плати и общо 500 хил. лв. на двете си дъщери - Дария и София.Присъдата може да бъде обжалвана в 15-дневен срок. Убийството беше извършено посред бял ден. Свидетели разказаха, че Василев пристигнал пред заведението с автомобила си и прострелял 42-годишната си съпруга пет пъти, докато тя била на една от масите с приятелка.Малко след това мъжът се предаде на полицията заедно с оръжието на престъплението.Венцеслав и Елена не са били разведени официално, но не са живеели заедно. Василев имал проблеми с жена си, като я заплашвал, че ще я убие, а срещу него имало издадена и ограничителна заповед. По-рано същия ден жената подала жалба в Районна прокуратура - София, според която съпругът ѝ не спазва ограничителната заповед и тя се страхува за живота си, тъй като мъжът ѝ има оръжие. В рамките на делото Василев каза, че е убил жена си, защото искала да го лиши от бащинство на двете им дъщери.", "date": "2018.01.05", "title": "13 години затвор за убийството в столичния кв. Лагера"}
{"url": "https://offnews.bg/politika/delian-dobrev-otteglil-ostavkata-si-kato-deputat-sled-zhalbata-na-bsp-672400.html", "text": "Депутатът от ГЕРБ Делян Добрев е оттеглил оставката си, след като БСП атакува пред Конституционния съд решението на парламента да не я приеме, съобщи defakto.Добрев е оттеглил оставката си на 22 декември миналата година, като заявлението за оттегляне на оставката е изпратено и до КС.Съдът трябва да се произнесе дали парламентът може да отхвърли доброволно подадена оставка.Делян Добрев подаде оставка след разразилия се скандал с назначенията в общината в Хасково, който стана известен като \"Кумгейт\". Премиерът Бойко Борисов обяви решението му за \"морален акт\", но парламентът отхвърли оставката, след като част от депутатите от ГЕРБ гласуваха \"против\".Делото вече е влязло за разглеждане от КС. Съдия докладчик по делото е Константин Пенчев. Той трябва да обощи и представи събраните доказателства на 16 януари.", "date": "2018.01.05", "title": "Делян Добрев оттеглил оставката си като депутат след жалбата на БСП в КС"}
{"url": "https://offnews.bg/obshtestvo/uvolnenata-direktorka-na-detska-gradina-priemala-roditeli-s-torbi-v-672378.html", "text": "Бившата директорка на столичната детска градина \"Зорница\" Мариана Иванова е приемала извън правилата деца на заможни и високопоставени родители още преди няколко години след срещи с тях в кабинета си. Това твърди в писмо до кмета Йорданка Фандъкова, зам.-кмета Тодор Чобанов, Синдиката на българските учители и медиите бившата касиерка в градината Жулиета Личева, пенсионирана през 2015 година. Поводът за писмото ѝ е скандалът около Иванова и 164 ДГ в Горна баня. От \"Да, България\" поискаха оставката на кмета на \"Овча купел\", Иванова обвини Чобанов, че борави с неверни данни и доноси, а пред Столична община на протест излязоха защитници на уволнената директорка. Тя пък пусна вчера отворено писмо, адресирано и до премиера Бойко Борисов. Според Личева Иванова е приемала \"родители с торби\" в кабинета си. \"Всичко ставаше на „четири очи“, но когато излизаха от там, тя ги изпращаше по коридора угоднически, виждах щастливата ѝ усмивка и дълбоко в себе си знаех, че е „доволна“ от посещението им, пише Личева. Когато си вкарваше по някое дете, Иванова се оправдаваше с институциите, уточнява тя. Мога да заявя, че докато съм била в детската градина на работа, не съм чула за упражняване на натиск за прием на деца, категорична е Личева. Според писмото ѝ Иванова е взимала от парите, събирани от родителите за минерална вода на децата. За 8 март 2014 г. тя реши, че има право да вземе 2000 лв. от тях и да ги използва за екскурзия на персонала, разкрива Личева. Тя твърди още, че директорката купувала огромни количества алкохол и така купона до зори. Последните 200 лв. ги отчетох през декември 2014 и тя ги изхарчи за банкет с нейните приближени, главният счетоводител и няколко учителки, пише още Личева. Личева разказва и за ремонт на покрива, за коѝто така и няма Акт 16. Нищо, та нали фирмата я води в Сърбия на запои, пише до кмета на София Жулиета Личева. ", "date": "2018.01.05", "title": "Уволнената директорка на детска градина приемала 'родители с торби' в кабинета си"}
{"url": "https://offnews.bg/obshtestvo/kak-se-fakturira-vodata-pri-promiana-na-tcenite-672388.html", "text": "„Софийска вода“ АД припомня как се осъществява отчитането на използваните количества питейна вода от домакинствата и индустрията при промяна на тарифите. Редът е записан в Общите условия, публикувани на сайта на дружеството - www.sofiyskavoda.bg/SVDocuments/Obshti uslovia2016.pdf.Член 31 от Общите условия гласи: „(1) В и К операторите предоставят В и К услуги по утвърдени от Комисията за енергийно и водно регулиране пределни цени.(2) В и К операторите публикуват утвърдените от КЕВР цени, както и тези, които ще прилагат, при условие, че са по-ниски от пределните, задължително в един централен и един местен всекидневник, както и на електронната страница на В и К оператора. Новите цени имат действие, без да е необходимо сключване на анекс или допълнително съгласие на потребителя.(3) При промяна на цените, количеството вода, отчетено през периода от датата на последния действителен отчет до датата на следващия действителен отчет на средствата за измерване, се разпределя пропорционално на броя на дните, по време на които действа старата и новата цена.“Графикът за посещения на проверителите на водомери е обявен персонално във всички профили на клиентите ни, регистрирани на сайта. Той е указан и на месечните фактури. Безплатният телефон 0800 121 21 и Центровете за обслужване на клиенти са на разположение за повече информация. Електронните ни услуги улесняват всички и гарантират бърза информация за клиентите ни и по-добър контакт между тях и нас.", "date": "2018.01.05", "title": "Как се фактурира водата при промяна на цените"}
{"url": "https://offnews.bg/obshtestvo/fatme-e-naj-populiarnoto-zhensko-ime-v-4-oblasti-u-nas-672367.html", "text": "Фатме е най-популярното женско име в четири области у нас. Това показват данните на Националния статистически институт към края на миналата година. Името Фатме е най-популярно сред жените в областите Кърджали, Разград, Шумен и Търговище. Мехмед е най-разпространеното мъжко име в област Разград, а Мюмюн - в област Кърджали.Като цяло обаче сред топ 20 на най-разпространените имена в страната няма мюсюлмански нито при мъжете, нито при жените.Макар броят им да намалява в сравнение с предходната година, най-разпространени сред мъжете продължават да са имената Георги - 163 хил., Иван - 154 хил., и Димитър - 120 хиляди. Следват Николай - 93 хил., Петър - 72 хил., Христо - 58 хил., както и Александър, Стефан и Йордан - по над 50 хиляди. От всички мъже в страната 1 278 хил. притежават 20-те най-разпространени лични имена.Най-често срещаните мъжки мюсюлмански имена са Мехмед, Ахмед и Мустафа.При жените 690 хил. притежават 20-те най-разпространени женски имена в страната. Най-често срещаното име сред жените продължава да е Мария - 115 хиляди. Следват Иванка - 59 хил., Елена - близо 53 хил., и Йорданка - почти 38 хиляди. Сред двадесетте най-популярни имена при жените следват Пенка, Даниела, Росица, Десислава, Петя, Гергана и други.При жените най-често срещаните мюсюлмански имена са Фатме, Айше и Емине.При новородените през 2017 г. се запазва тенденцията за по-голямо разнообразие при имената на момичетата (2 939 имена) отколкото на момчетата (2 452 имена), макар че разнообразието е по-малко от предходната година. От началото на 21-ви век все по-често се избират имена, които са популярни в целия свят - Александър, Мартин, Виктор, Николай, Виктория, Мария, Никол, София.До 2015 г. Георги е начело в класацията на най-предпочитаните имена за новородените момчета в България. През 2016 г. отстъпва първото място на Александър, което е най-често срещаното име и през 2017 година.Виктория продължава да води първенството, въпреки че броят на живородените момичета с това име (741) намалява вече втора година.Броят на децата с двойно име намалява от 1 174 през 2007 г. на 741 през 2017 година. През 2017 г. двойно име са получили 273 момчета и 468 момичета, като разнообразието при тях е изключително голямо.Сред 10-те най-разпространени имена за новородените момчета наред с Георги, Димитър, Иван и Никола преобладават необичайни за българската традиция имена като Мартин, Даниел и Виктор. В последните години се увеличава и броят на новородените с имена на български ханове и царе - Борис, Калоян, Аспарух, Симеон и други.Най-разпространените мюсюлмански имена при момчетата и през 2017 г. са Емир и Мерт.Челната тройка сред десетте най-често срещани имена при момичетата (Виктория, Мария и Никол) се запазва вече трета година, като веднага след тях са Рая и Александра. Най-разпространените мюсюлмански имена при момичетата са Елиф и Мелек.Разнообразието на имената при жените остава по-голямо от това при мъжете. Личните имена на мъжете са малко над 31 хил., а на жените - почти 40 хиляди.През януари има най-много именици - близо 900 хиляди българи празнуват на Васильовден, Йордановден (Богоявление), Ивановден, Антоновден и Атанасовден. В първия месец от годината имен ден имат и Теодосий (11.01), Татяна (12.01), Евтим (20.01), Максим (21.01) и Григорий (25.01). ", "date": "2018.01.05", "title": "Фатме е най-популярното женско име в 4 области у нас"}
{"url": "https://offnews.bg/sviat/tajland-otnovo-izumiava-klinika-predlaga-izbelvane-na-penisi-672391.html", "text": "Хирургичното избелване на кожата отдавна не е новост в естетичната хирургия, но пък в Талайнд са решили да отидат на следващото ниво, като болница в страната предлага \"екзотичната\" услуга избелване на пенис.Избелването на кожата е популярна процедура в Азия, тъй като там на много места смятат по-тъмната кожа за признак на бедност.Популярността на специфичната интервенция започна от социалните мрежи, след като болницата, която предлага услугата, пусна реклама във Фейсбук. След това влезе и в новинарския поток, а от здравното министерство на Тайланд излязоха със съобщение до гражданите, че процедурата не е най-доброто и полезно нещо, което може да направите за себе си.Избелването съвсем не е евтино - трябва да минете през пет лазерни процедури, като една струва 650 долара, пише Би Би Си.Въпреки цената, въпреки болката и въпреки здравия разум на месец в болницата на пенис избелване се подлагат между 20 и 30 пациента. Най-популярна е процедурата сред гейовете и травеститите.Не си мислете, че жените са игнорирани - още 4 месеца преди да предлага избелването на пениси, клиниката в Тайланд избелва и вагини.", "date": "2018.01.05", "title": "Тайланд отново изумява - клиника предлага избелване на пениси"}
{"url": "https://offnews.bg/drugi/tenis-emotcii-i-hokeen-maraton-v-parvia-uikend-za-2018-g-po-sportnite-672374.html", "text": "Програмата напрез първия уикенд на новата 2018 г. ще предложи на спортните фенове поредната доза тенис емоции.В събота от 13:30 часа Mtel Sport 1 ще излъчи пряко финала на тенис турнира от сериите ATP 250 в индийския град Пуна. Махаращра Оупън е единственият ATP турнир, който се провежда на територията на втората по население държава в света, като през годините е привличал едни от най-класните тенисисти. Това издание на надпреварата не прави изключение, а за място в съботния финал в битка ще влязат Марин Чилич (Хърватия), Кевин Андерсън (Южна Африка) и френските сънародници Беноа Пер и Жил Симон.Феновете на хокея със сигурност ще останат много доволни, тъй като в уикенд програмата на спортните канали на Мтел са залегнали цели 4 мача.Началото на хокейния уикенд-маратон ще бъде поставено в събота от 20:00 часа по Mtel Sport 2 с двубоя между Филаделфия Флайърс и Сейнт Луис Блус. Флайърс са част от най-равностойната дивизия в НХЛ на Изток – Метрополитън, и всяка точка е жизненоважна, за да може тимът да запази шансове за участие в плейофите. От своя страна пък Сейнт Луис води убедително в Централната дивизия на Западната конференция.Два часа по-късно, от 22:00 по , е началото на сблъсъка между два тима, които преследват участие в плейофите на Запад – Далас Старс и Едмънтън Ойлърс, предвождани от суперзвездата и миналогодишен MVP на редовния сезон - Конър Макдейвид.В неделния ден от 20:00 часа ще излъчи класическото съседско дерби между Ню Йорк Айлъндърс и Ню Джърси Девилс, а от 22:00 часа по Mtel Sport 1 е време за сблъсъка между Уинипег Джетс и Сан Хосе Шаркс.", "date": "2018.01.05", "title": "Тенис емоции и хокеен маратон в първия уикенд за 2018 г. по спортните канали на Мтел"}
{"url": "https://offnews.bg/obshtestvo/vizhte-zheliaznata-tcarkva-v-istanbul-sled-remonta-video-672389.html", "text": "Ремонтираната църква „Св. Стефан” в Истанбул, известна като Желязната църква, ще бъде открита и осветена в неделя – 7 януари. На официалното откриване ще присъстват премиерът Бойко Борисов и турският президент Реджеп Тайип Ердоган. Поканени са и над 1000 гости.Сайтът  публикува ексклузивни снимки и видео от храма след направения ремонт.Ръководителят на реставрационния екип на Желязната църква Фикрие Булунмаз – архитект и реставратор разказа пред бТВ за големи пукнатини в основите стени на приземния етаж, ръждясали и пред разпад носещи колони и ръждясали релсови системи под подовата настилка.Призна обаче, че това е много специална работа и нямало как да я откаже. Куполът е от цинк. Два от старите му елементи са запазени нарочно, за да напомнят за състоянието, от което е започнала реставрацията.„В света няма по-красива църква“, смята Булунмаз.Тя работи само с църкви и джамии, но никога не е идвала в България, за да види българските.Желязната църква е разположена на Златния рог.Българският православен храм „Св.Стефан“, разположен на залива Златния рог в Истанбул и е построен от желязо, след броени дни ще възвърне някогашното си величие и това ще стане след 7 години реставрационни дейности.", "date": "2018.01.05", "title": "Вижте Желязната църква в Истанбул след ремонта (видео)"}
{"url": "https://offnews.bg/medii/adelina-radeva-ot-bnt-otiva-v-nova-shte-vodi-sutreshnia-blok-s-viktor-672387.html", "text": "Сутрешният блок на Нова телевизия \"Здравей, България\" ще има нова водеща, която ще застане до Виктор Николаев. Това е едно от най-разпознаваемите лица на БНТ Аделина Радева. Новината бе съобщена първо от Клуб Z, а впоследствие и потвърдена за OFFNews от хора от екипа на новините в националната телевизия.Радева води публицистичното предаване \"Още от деня\" по БНТ, както и новинарски емисии. За последно тя ще бъде на екран в обществената телевизия утре, когато ще води централната новинарска емисия. От понеделник Радева вече ще е в Нова.Тв трансферът още не е официално обявен.До есента партньор на Николаев в \"Здравей, България\" бе Анна Цолова, която изненадващо бе пратена в творчески отпуск.", "date": "2018.01.05", "title": "Аделина Радева от БНТ отива в Нова. Ще води сутрешния блок с Виктор Николаев"}
{"url": "https://offnews.bg/sviat/kitaj-privlicha-s-10-godishni-vizi-naj-golemite-umove-na-planetata-672364.html", "text": "Китай предлага дългосрочни визи, за да привлече най-големите умове на планетата. Те ще бъдат валидни между 5 и 10 години, съобщи държавна медия.На тях ще имат право лидери на технологични компании, предприемачи, учени от търсените от икономиката области.Китай си постави цели за икономическо и социално развитие и определи набирането на експерти от целия свят като ключов фактор за постигането им.При първоначалното обявяване на намерението за визите Китай обяви, че от тях ще могат да се възползват 50 хил. чужденци.Кандидатстването ще става онлайн, безплатно е и отговорите ще бъдат получавани бързо, обяви китайското правителство.Одобрените ще могат да доведат в страната съпрузите/партньорите си и децата си.През 2016 година Китай въведен система за оценка на чужденци, които биват класирани според уменията им. Така властите се опитват същевременно да намалят броя на нискоквалифицираните чужденци в страната. Според критериите висшата класа чужденци включва нобелови лауреати, успешни спортисти на олимпийски игри, директори на \"световни известни колежи по музика и изкуства\".Топ учени, ръководители на големи финансови институции и професори от университети на високо ниво също са сред желаните от Китай чужденци.", "date": "2018.01.05", "title": "Китай привлича с 10-годишни визи най-големите умове на планетата"}
{"url": "https://offnews.bg/obshtestvo/shestvie-v-sofia-v-podkrepa-na-vtoria-lift-v-bansko-672384.html", "text": "Сдружение \"Бъдеще за община Банско\" организира шествие в подкрепа на решението на Министерския съвет за изменение в плана за управление на Национален парк \"Пирин\". То ще се проведе на 11 януари от 18 ч. под наслов \"Да кажем ДА на развитието на зимния туризъм и спорт в България\" и ще премине по бул. Витоша и ул. Партиарх Евтимий в София. В същия ден се очаква да се проведе нов протест срещу решението на Министерския съвет за Пирин, организиран от коалицията от неправителствени организации и граждански групи \"За да остане природа в България\".Подкрепилите шествието на \"Бъдеще за община Банско\" до момента са Христо Стоичков, Любо Ганев, Мария Гроздева, Наско Сираков, Ути Бъчваров, Петър Попангелов, Радослав Янков, Ирина Никулчина, Лъчезар Танев, Димо Тонев, Томас Лафчис, Илиана Раева, Атанас Атанасов, Габриела Петрова, Георги Гетов и Тихомир Иванов.Ето пълния текст на съобщението: ", "date": "2018.01.05", "title": "Шествие в София в подкрепа на втория лифт в Банско"}
{"url": "https://offnews.bg/obshtestvo/spasi-sofia-iska-prioritetno-remont-na-trotoari-672375.html", "text": "Гражданската организация Спаси София предлага Столична община да стартира програма за ремонт на тротоарите в столицата, като за целта отдели 25 млн. лева за 2018 г. Идеята е да се ремонтират около 238 км тротоари на година. Тези пари следва да бъдат разпределени между 24-те столични района в зависимост от нуждите им, но всеки да разполага с не по-малко от 500 хил. лв., обясняват от Спаси София и допълват, че парите следва да бъдат инвестирани приоритетно за тротоарите в най-лошо състояние, както и за тези с интензивен пешеходен трафик, осигуряващи безопасни и непрекъснати пешеходни маршрути - водещите към метростанции, спирки на градския транспорт, институции, училища, пазари и т.н. Общата дължина на уличната мрежа на София е около 3400 км и подобна, или по-амбициозна програма би могла да гарантира пълно обновление на тротоарните настилки за около 25 години, пресмятат от организацията. В сметката им обаче не се включват пешеходните връзки, намиращи се извън улиците: пътеките през междублоковите пространства, парковите алеи и много други, за които според тях трябва да се търсят други решения.Очакваме представителите на Столичната община да подходят изключително сериозно към темата за опасните тротоари на София, изтъкват активистите. ", "date": "2018.01.05", "title": "Спаси София иска приоритетно ремонт на тротоари"}
{"url": "https://offnews.bg/tenis/grigor-dimitrov-prodalzhava-zashtitata-na-titlata-v-brizbejn-sled-nova-672369.html", "text": "Най-добрият ни тенисист Григор Димитров продължава успешно защитата на титлата си в Бризбейн, след като отстрани в 1/4-финалите британеца Кайл Едмънд след нова трисетова драма - 6:3, 6:7 (3), 6:4. Следващият съперник на поставеният под номер 1 в схемата българин ще бъде местният любимец Ник Кирьос. Двубоят с Едмънд премина през много драматични обрати, а кулминацията им дойде в третия сет, когато британецът контузи глезен в края, след което не успя да се противопостави на Григор, който го проби и спечели мача.Първи сетГригор показа, че отново ще има проблеми с първия си сервис още в началното разиграване, но успя да го вземе. Двамата тенисисти печелеха сервисгеймовете си до 3:3, след което Едмънд беше близо до пробив, но българинът отрази брейкбола. Последва пробив за Димитров, който след това го затвърди и спечели първия сет.Втори сетИ двамата тенисисти се представяха солидно в сервисгеймовете си и така стигнаха до 4:4. Топка в аут на Едмънд доведе до 30:15 за Димитров. Британецът след това сбърка първия си сервис и прати топката в аут, което доведе до две точки за пробив на Григор. Той пропусна първата, като топката в мрежата, опитвайки се да надхитри Едмънд. Британецът безкомпромисно отрази и втората опасност с форхенд по правата, след което получи предимство и спаси подаването си. Григор сервира за оставане в мача, но явно беше обхванат от напрежение, защото сервисът му отново не влизаше, но за сметка на това беше разнообразен в разиграванията.Той подобри началния си удар и принуди Едмънд да сбърка за 30:30, след което с ас се доближи до спечелване на гейма, което се случи в следващото разиграване, когато максимално \"разходи\" Едмънд по корта, за да завърши с хубав уинър. Британецът отново показа уверена игра на свой сервис, а съвсем мъничко не достигна на Григор за равенство 15:15, след като топката закачи мрежата. Последва двойна грешка на Едмънд, която той поправи бързо и в крайна сметка спечели подаването си. Григор отново сервира за оставане в мача и вкарването му в тайбрек. Димитров взе безапелационно първите две точки, след което сбърка. Нова грешка върна Едмънд в гейма за 30:30. Ас изведе Григор напред, след което и опонентът му прати топката извън полето и така се стигна до тайбрек.В него Едмънд поведе с 4:2, но с отлично движение по корта Димитров намали, след което последва доста любопитно разиграване, спечелено от Едмънд и 5:3 в негова полза. Нов мощен уинър на британеца направи пасива на българина на 3 точки, след което той получи право на сервис. Още в първия опит той не успя и така Едмънд взе сета и изравни резултата.Трети сетГригор Димитров поведе, след което пропусна възможност за ранен пробив, но беше убедителен отново в подаването си. Играта отново тръгна гейм за гейм, като и двамата тенисисти удържаха сервис геймовете си, а Едмънд дори успя да вземе гейм на нула за 3:3. В последвалото разиграване Едмънд се доближи до пробив. Григор отрази първата възможност. Топка в аут на Едмънд му даде предимство, а нова грешка на британеца му донесе и победа в гейма и водачество с 4:3. Силният сервис на Едмънд продължи да тормози Григор, който не намираше отговор и последва нов гейм на нула за съперника му.В следващия гейм се стигна и до контузия в глезена на британеца, който се строполи на корта. Димитров прескочи мрежата, за да отиде да види какво става със съперника му и му помогна да се изправи, след което британецът получи медицински таймаут. Той се завърна на корта след няколкоминутното прекъсване. Григор довърши започнатото, след което британецът сервира за оставане в мача. Проблемите обаче си казаха думата и в крайна сметка защитаващият титлата Димитров успя да пробие съперника в решителния момент и взе гейма, сета и мача.", "date": "2018.01.05", "title": "Григор Димитров продължава защитата на титлата в Бризбейн след нова драма"}
{"url": "https://offnews.bg/kultura/naj-golemiat-festival-za-ledeni-figuri-v-sveta-zapochna-v-kitaj-galer-672373.html", "text": "Днес бе открит Фестивалът на ледените фигури в Китай. За поредна година стотици хиляди квадратни метра побраха най-красивите образи от лед, които създават фантастична атмосфера.Дом на фестивала е град Харбин, Североизточен Китай, център на провинция Хъйлундзян. Разположен е на южния бряг на река Сунхуа, а населението му е близо 10 млн. души. Това е най-студеният град в страната, а температурите там падат до -35 градуса по Целзий.Невероятни светлини придават уникален характер на всяка ледена скулптура, а цялостния вид на създадения малък град прилича на магична приказка. Около 10 000 души са направили и помагат за поддръжката на ледения свят, който заема пространство за близо 84 футболни игрища.По-рано през седмицата артистите се събраха на мястото на фестивала, за да направят последните детайли върху ледените си скулптури. Някои от фигурите изобразяват исторически и световни забележителности като пекинския Храм на небето и Червения площад в Москва.Някои от произведенията от лед имат внушителни размери, с което китайският фестивал се отличава от всички останали в света. Той е и най-големият такъв в света и се провежда ежегодно от 1983 г.", "date": "2018.01.05", "title": "Най-големият фестивал за ледени фигури в света започна в Китай (галерия)"}
{"url": "https://offnews.bg/offtopic/dva-lesni-nachina-da-spestim-nad-1300-lv-za-edna-godina-672362.html", "text": "Може би сте чували за 52-седмичното предизвикателство за спестяване на пари. Целта му е от януари до декември да съберете 1 378 лв., заделяйки всяка седмица определена сума пари. В касичка започнете да слагате сумата, която отговаря на поредния номер на всяка седмица. Тоест 1 лев за първата седмица на януари, 2 лева за втората, 3 за третата и т. н. докато стигнете 52 лева за последната седмица на декември. Според някои обаче този подход е добър, но само до средата на годината. След това заделените суми започват да растат все повече и повече, а през декември ще трябва да отделите почти 200 лв. за вашето прасенце, което е трудно с оглед на множеството празници и подаръци, които купуваме в последния месец на годината. Английският сайт \"Apartment Therapy\" предлага нов начин за заделяне на пари всяка седмица. Според него е по-удобно да събираме пари за всеки ден от седмицата - 1 лев за понеделник, 2 за вторник и така до 7 в неделя. И така всяка седмица. Изчисленията сочат, че в края на годината ще спестите 1,456 лева. Със сигурност събирането на пари не е лесно изпълнима задача в днешни дни, но дори да не спестявате до края на годината, винаги може да ги похарчите преждевременно за нещо, което ви носи удоволствие.", "date": "2018.01.05", "title": "Два лесни начина да спестим над 1300 лв. за една година"}
{"url": "https://offnews.bg/politika/dzhambazki-dokato-zelenite-paziat-pirin-na-zhaltite-paveta-tcigani-672372.html", "text": "\"По времето, когато в София се провеждаше „екологичен“ протест срещу втория лифт в Банско, цигани в община Роман нападнаха с брадви и мачете лесничеи, които са ги заловили с незаконно отсечени дървета. Това е поредният брутален акт на насилие над служители на реда, които изпълняват дълга си. Нападението е станало вчера на черен път в землището на с. Струпец.\"Това заявява в позиция, изпратена до медиите, евродепутатът и заместник-председател на ВМРО Ангел Джамбазки.\"Ето защо аз отново обръщам внимание, че циганите в цялата страна безчинстват, грабят, убиват, изнасилват, замърсяват въздуха и унищожават горите. Геноцидът над българското население от тази малцинствена група трябва да бъде прекратен незабавно. На фона на всичко това шепа т.нар. еколози трамбоват на жълтите павета в защита на дърветата в природен парк Пирин, който са виждали само по телевизията. Същите тези не си мърдат пръста да видят какво става в горите край Роман, Враца, Монтана, Велинград, Пазарджик и т.н., където от години циганите унищожават природата като незаконно изсичат, за да си „наберат“ дърва\" - твърди Джамбазки.\"Зелените протестери мълчат и за замърсяването на въздуха в цялата страна около незаконните гета, в които освен бракониерска дървесина се горят гуми, дрехи, мебели и каквото още „братята роми“ откраднат от къщите на беззащитните пенсионери или работещите данъкоплатци, които им плащат помощите. Това замърсяване води до сериозни проблеми за стотици хиляди хора. Обръщам се към еколозите, загрижени за Пирин планина, която ние от ВМРО браним от 125 години, и ги питам – къде сте, когато трябва да се решават истинските екологични проблеми на България?! Като толкова сте загрижени за природата защо не браните горите от циганската сеч, а се оглеждате и саботирате опитите да се даде хляб на цял един регион?\" - посочва евродепутатът.\"Несериозен и жалък е този театър. Сигурно следващият протест ще е в защита на дискриминираните от лесничеите „роми“, които без да искат са изпуснали мачате и то се е забило в предното стъкло на патрулния автомобил? Защото благодетелите Ви освен „природозащитници“ са и радетели за правата и свободите на убийци, изнасилвачи, педофили и цигани.\" - твърди Ангел Джамбазки.", "date": "2018.01.05", "title": "Джамбазки: Докато зелените 'пазят' Пирин на жълтите павета, циганите изсичат горите"}
{"url": "https://offnews.bg/tehnologii/panika-v-palo-alto-bag-v-chipovete-na-intel-pravi-uiazvimi-vsichki-pr-672363.html", "text": "Meltdown and Spectre (Срив и привидение) - това име е дадено на мащабния бъг в чиповете на Intel, който позволява на недоброжелатели да откраднат чувствителна лична информация от вашите смарт устройства. Засегнати са компютри в цял свят, като новите таблети, телефони и лаптопи на Apple също са станали жертви, признаха от компанията.\"Отхапаната ябълка\" вече е пуснала ъпдейт на софтуера си, който да \"закърпи\" положението, но към момента няма доказателства, че уязвимостта е запушена, пише Би Би Си.Все пак се препоръчва всички ъпдейти да се правят само от официални източници, за да се избегне друга зловредна намеса.Собствениците на Apple и Mac често казват, че техните устройства са по-устойчиви на хакерски атаки и подобни технологични несгоди при тях често липсват, но Meltdown and Spectre засяга много повече от устройствата на калифорнийската компания.Всеки чип, направен от Intel и ARM, а те са в огромен процент от компютрите, е уязвим.Все пак има и една малка добра новина - Meltdown and Spectre не засяга смарт часовника Аpple Watch.Google и Microsoft също коментираха мащабния бъг, казвайки кои техни устройства са засегнати. Компанията на Сатия Надела е пуснала фиксове, а от Google казват, че инсталирайки последния софтуерен ъпдейт, сигурността отново е гарантирана.", "date": "2018.01.05", "title": "Паника в Пало Алто: Бъг в чиповете на Intel прави уязвими всички продукти на Apple"}
{"url": "https://offnews.bg/sviat/balon-s-turisti-padna-v-egipet-1-zagina-a-12-sa-raneni-672379.html", "text": "Един човек загина и 12 бяха ранени при падането на балон с туристи близо до египетския град Луксор, предадоха световните агенции, цитирани от БТА.В балона е имало 20 туристи от различни националности.Според местни медии причина за трагедията вероятно е силният вятър. Балонът е летял около 45 минути и е достигнал височина от 450 метра, преди пилотът му да изгуби контрол и да падне в планинска местност.Противоречива е информацията за загиналия. Египетското министерство на здравеопазването каза, че жертвата на трагедията е жена, но не съобщи подробности за състоянието на 12-те ранени, предаде Ройтерс. Според в. \"Ал Анхар\" жертвата е американски гражданин, а ранените са няколко чужденци, чиято националност не се уточнява. Агенция \"Франс прес\" съобщава, че жертвата е южноафрикански турист.Това е втора подобна злополука с балон в Луксор за последните пет години. През февруари 2013 г. 19 туристи, сред които британци, французи, унгарци и японци, загинаха с балон, който се подпали, докато летеше над Луксор и падна от 305 метра височина.През 2009 г. 13 чужди туристи бяха ранени, когато балонът, на който се бяха качили, се удари в стълб. След тези два случая властите прекратиха екскурзиите с балони за два месеца.", "date": "2018.01.05", "title": "Балон с туристи падна в Египет, 1 загина, а 12 са ранени"}
{"url": "https://offnews.bg/kultura/losha-novina-za-fenovete-na-igra-na-tronove-shte-gledame-nov-sezon-672365.html", "text": "Лоша новина за всички фенове на култовата сага \"Игра на тронове\". Последният финален сезон на серила няма да излезе преди 2019 г. Много любители на фантастиката се надяваха осмият сезон да бъде излъчен до края на тази година, но уви - продуцентите са решили да оставят \"прозорец\" на Джордж Р. Р. Мартин, автор на книгите, вдъхновили сериала, да издаде последната творба от поредицата - \"Крилете на зимата\".Не е ясна точна дата за премиера на сезона през 2019 г., но актрисата Софи Търнър, която влиза в ролята на Санса Старк, заяви, че работата по последните епизоди на \"Игра на тронове\" е започнала през октомври 2017 г.\"Надяваме се, че Мартин ще пусне следващата си книга, за да поддържа феновете на \"Игра на тронове\", коментира тя.", "date": "2018.01.05", "title": "Лоша новина за феновете на 'Игра на тронове': ще гледаме нов сезон чак през 2019 г."}
{"url": "https://offnews.bg/drugi/titi-plache-pri-predstavianeto-na-levski-lukojl-672380.html", "text": "Емоционалният треньор на Левски 2014 Тити Папазов трудно сдържа сълзите си и се разплака при представянето на новия спонсор на “сините” Лукойл. Нефтената компания бе представена като основен благодател на столичния тим на специална пресконференция днес, на която освен Папазов присъстваха шефът й Валентин Златев, Сашо Везенков и Тодор Стойков. През последните 17 години Лукойл бе основен спонсор на Академик, но сега мести инвестициите си в Левски 2014.“Никога не съм си представял, че ще дойде момент, в който дори и аз няма да мога да говоря. Само мога да кажа на всички хора, че ако вярват, искат нещо много истински, то се случва. Благодаря много на всички хора, които помогнаха, Левски да стигне до момента, в който една от най-големите компании в България да стане част от наш бъдещ проект. Сигурно звучи пристрастно, но Левски е най-обичаното нещо в България”, каза разплаканият Тити, цитиран от Спортал.“За да се стигне дотук, първо имаше 15 февруари 2015 година, когато 10 000 души се събраха в “Арена Армеец”. Благодаря на всички компания, които ми помагат през тези две години и половина”, продължи той. “Всеки има своята мечта. Всички знаем приказката за златната рибка. Мечтал съм си, честно да кажа, да се запозная с Владимир Путин. Ако бях хванал златната рибка, нямаше да съм толкова нагъл, да поискам Лукойл да се захване с Левски”, каза още той.“По-смислено нещо в българския спорт не е правено. Каквото зависи от мен, аз ще го направя. Този проект може без всеки един от нас. Не искам от първия ден да се задават въпроси за отношеният ми с г-н Стойков и г-н Златев. Вярвам, че всичко се прави от сърце. Благодаря на г-н Златев”, заяви той.Самият Златев заяви, че целите пред новия проект Левски Лукойл са няколко и всичко се прави в името на развитието и възхода на българския баскетбол, като амбициите на новия проект надхвърлят границите на страната.\"Считано от 31 декември 2017 година, Лукойл прекрати договора за генерално спонсорство с баскетболен клуб Академик и считано от 1 януари 2018 година, имаме такъв договор с баскетболен клуб Левски. Какво стои зад всичко това? Това е поводът, поради който ви поканихме днес. Мотото на нефтена компания Лукойл е “Винаги в движение”. Винаги сме били с амбициите да бъдем лидери в бизнесите, с които се занимаваме. В същото време винаги сме били социално отговорна компания\", каза Златев.\"Един от най-старите баскетболни клубове, с голяма история и заслуги, с огромно количество верни фенове, които са го поддържали в годините… Вчера получих трогателно писмо от фенклуба на Левски, за което им благодаря. Клубът преживяваше тежки времена. Съществуваше единствено благодарение на ентусиазма и усилията на г-н Тити Папазов. Това е неприемливо. След дълги разговори с г-н Папазов стигнахме до решението, че ще бъде спонсори на БК Левски. Левски заслужава много повече.Не ги деля на 2014 и други, защото за мен тук има баскетболен клуб Левски. Това би било добър стимул за развитие на потенциала, който този отбор има. Амбициите са големи. Ще попитате какви и ще каже - големи. Тандемът, който се оформя - Папазов като старши треньор и Тодор Стойков като президент на клуба, дава основание да мислим, че те ще извършат необходимата работа и ще положат съответните усилия да се заеме достойно място както у нас, така и в Европа\", каза той по въпрос на амбициите на \"сините\".“Всичко това е с мисълта и идеята да се опитаме да върнем баскетболната публика в залите и да вдигнем нивото на българския баскетбол там, където то трябва да бъде. Ще разчитаме основно на български играчи. Моето разбиране е, че трябва да се дава предимство на българите. Направих предложение пред другите президенти през 2018 година да играем без чужди състезатели, за да видим нивото”, каза вече бившият благодетел на Академик и настоящ такъв на Левски по отношение на основната идея.“Спорт не се прави само с легионери. Чужденците си заработват парите, стават и си заминават. Не трябва да се допускат отбори, които нямат собствени школи. Всеки един човек, който дава пари за българския спорт, заслужава уважение. Разбирам притесненията на някои от президентите в НБЛ, но не мисля, че са основателни. Конкуренцията ще бъде засилена, нашите амбиции да бъдем шампиони не са от днес. Не са с появата ни като спонсори в Левски. Но те остават такива. Това е задача минимум”, сподели Златев.\"Проектът е дългосрочен. Искаме да постигнем целите си. Нашите юристи са разгледали ситуацията и няма никакви пречки. Няма нарушение на правилата\", отчете още той.Бившият изпълнителен директор на Лукойл Академик между 2002-а до 2015-а Сашо Везенков пък даде яснота около новият проект Левски Лукойл, както и какво бъдеще очаква Академик.“Доста сме говорили по темата, от доста години имахме такава идея. Бяхме номер едно, когато бяхме в Лукойл, но нямахме публика. Без публика няма как да успееш в дългосрочен план. Надяваме се Левски да приеме идеята и да помогне за пробив в Европа. Надяваме се да имаме отбор в групи и финали на Европа, ще бъде в интерес на България. Целта е Правец да стане център на баскетбола в страната и да се привличат играчи от цяла България, основно наши кадри, в Академик. Отборът ще е само с местни момчета, но идеята е да се постигнат много сериозни резултати. Смятам, че по този начин дори имаме възможност да играем в европейските турнири. Смятам, че Правец е точното място за създаване на състезатели”, заяви Везенков.", "date": "2018.01.05", "title": "Тити плаче при представянето на Левски Лукойл"}
{"url": "https://offnews.bg/obshtestvo/iulen-institutciite-znaiat-koj-ni-e-realniat-sobstvenik-nie-niama-da-672359.html", "text": "Всички български институции знаят кой е реалният собственик на концесионера на ски зоната в Банско \"Юлен\" - АД.Това заяви адвокат Петър Петров, представител на фирмата - концесионер, собственост на кипърска офшорка с номинален собственик Георгиус Георгиу, в ефира на Нова тв.Петров каза още, че въпросният Георгиу не държи собствеността за себе си, а за трето лице. Той обаче отказа да посочи името на реалният собственик, защото не искал да разкрива тайни в ефир. Иван Обрейков, маркетинг директор на \"Юлен\", коментира снощния протест, който събра хиляди пред Министерския съвет, в защита на Пирин. Той изрази предположение, че организаторите на протеста са платени от страни, които не искат да позволят да се развива зимният туризъм у нас. Представителите на \"Юлен\" поясниха, че от 2001 г. насам, откогато е концесията на ски зоната, фирмата е направила голяма инвестиция - 86 милиона лева. Концесионерът плаща такса на държавата от около 400 000 лева на година.От фирмата - концесионер коментираха и желанието на община Банско да урбанизира нови 1330 декара в осем местности по границите с националния парк, което предизвика притеснения, че ще се строят нови хотели. След участието на представителите на \"Юлен\" в Нова телевизия коалицията от неправителствени организации и граждански групи \"За да остане природа в България\" изпрати отворено писмо до председателя на Народното събрание Цвета Караянчева, президента Румен Радев и премиера Бойко Борисов.OFFNews публикува пълния текст на писмото:", "date": "2018.01.05", "title": "Юлен: Институциите знаят кой ни е реалният собственик, ние няма да кажем"}
{"url": "https://offnews.bg/temida/bivshiat-glaven-arhitekt-na-kavarna-imal-imoti-za-milioni-otneha-mu-g-672376.html", "text": "Бившият архитект на Каварна Юлиян Илиев е притежавал имущество за милиони левове. Окръжния съд в Добрич обаче отне в полза на държавата имущество за 4 306 026 лева от него, съпругата му и двете им дъщери.Решението е постановено в края на 2017 година, а съдът съобщи за него днес.От семейството се отнемат земеделски земи, поземлени имоти, апартаменти, автомобили, стойността на дружествени дялове в търговски дружества и средства за продажбата им, както и суми по множество банкови сметки.Отнетото от Илиев имущество е на стойност 1 033 551 лв., от съпругата му - за 2 954 684 лв. и от двете им дъщери - съответно 137 254 и 180 537 лева.Производството в Окръжния съд е образувано в края на 2014 г. по иск на Комисията за отнемане на незаконно придобито имущество (КОНПИ), внесен въз основа на извършена проверка за установяване на значително несъответствие в имуществото на Юлиян Илиев. Проверката е започнала, след като Илиев бил привлечен като обвиняем за престъпление по служба. Срещу него тогава е било повдигнато обвинение за това, че в периода 24 април 2007 г. до 28 ноември 2008 г. в качеството си на длъжностно лице - главен архитект при Община Каварна, в условията на продължавано престъпление, е използвал служебното си положение, за да набави за съпругата си противозаконна облага, като от деянията са настъпили значителни вредни последици за Община Каварна.Проверката на КОНПИ е за периода 24 юни 2003 - 24 юни 2013 г. и обхваща имуществото и на бившата му съпруга, тъй като се оказало, че разводът им е формален и двамата продължават да живеят заедно. Ответници са и двете им дъщери, на които са прехвърлени незаконно придобити имуществени права. Разгледани са и доходите и разходите на всеки от ответниците.Въз основа на заключенията на вещите лица е установено, че за проверявания период е налице значително несъответствие между доходите на семейството и придобитото от тях имущество.Съдът е приел, че четиримата не са доказали законен произход на средствата за придобиване на процесното имущество и предявените от КОНПИ искови претенции са изцяло доказани - и по основание, и по размер, поради което ги е уважил изцяло.Първоначално КОНПИ претендира 4 690 825 лева, но впоследствие се отказва от иск за отнемане на двуетажна жилищна сграда в Каварна, тъй като тя е била придобита преди началото на проверявания период. Направени са били и корекции в исканите суми от продажби на един поземлен имот в Каварна, две ниви и лек автомобил. В резултат на това общата цена на първоначалния иск е била намалена от 4 690 825 лв. на 4 306 026 лева.Решението на Окръжен съд - Добрич подлежи на обжалване пред Апелативен съд - Варна.", "date": "2018.01.05", "title": "Бившият главен архитект на Каварна имал имоти за милиони, отнеха му ги"}
{"url": "https://offnews.bg/sviat/buriata-v-sasht-vze-parva-zhertva-672343.html", "text": "Снежната буря в района на източното крайбрежие на САЩ взе първа жертва, хиляди останаха без ток, хиляди полети бяха отменени.Жертвата е мъж, който се прибирал с пикап от работа по заледен път в щата Южна Каролина. Автомобилът поднесъл и ударил няколко дървета. Шофьорът починал от травми по главата.Бурята изсипа до 46 сантиметра сняг и донесе силни ветрове в района на източното крайбрежие на САЩ - от щата Мейн на север до Северна и Южна Каролина на юг.Близо 5000 полета в Съединените щати са били отменени. Над две трети от тях са били от или до Ню Йорк и Бостън.Над 100 000 домакинства в САЩ останаха без ток, в Канада същото се случи на над 85 000 домакинстваха. Части от регионалната столица Халифакс останаха на тъмно. По-голямата част от полетите от и до местното летище бяха анулирани.В Монреал, провинция Квебек, бяха отменени 85 полета.", "date": "2018.01.05", "title": "Бурята в САЩ взе първа жертва"}
{"url": "https://offnews.bg/sviat/opashkite-za-knigata-za-tramp-kato-tezi-za-hari-potar-672366.html", "text": "Среднощното пускане в САЩ на предизвикалата остра полемика книга за Доналд Тръмп \"Огън и ярост: Белият дом на Тръмп отвътре\" предизвика струпването на опашки подобни на тези, съпровождали първите часове след зареждането на книжарниците с книгите за Хари Потър.Десетки се наредиха на опашки пред книжарници във Вашингтон посред нощ и бяха заснети от екип на Би Би Си, а читатели, успели да влязат, споделиха, че очакват от книгата да им покаже, че Белият дом на практика не функционира. Очакват да получат доказателства за това, което остава скрито под повърхността. Някои чакащи сравниха опашките, на които са се редили за книгите за Хари Потър с тази, на която чакат сега.Според книгата с автор Майкъл Улф (бивш коментатор на британския в. \"Гардиън\") Тръмп не очаквал да стане американски президент, а искал да използва кампанията като трамплин за кариера в телевизията или политиката. Той пише още, че Мелания Тръмп била ужасена от перспективата за победа на съпруга си. Когато в нощта след изборите станало ясно, че Тръмп всъщност печели пред Клинтън и отива в Белия дом, Мелания избухнала в сълзи и то не от радост.Тръмп обяви, че книгата съдържа лъжи, неверни тълкувания и използва несъществуващи източници, а директорът по комуникациите на първата дама каза, че книгата трябвало да се продава на щанда за преоценена фантастика.Първоначално пускането ѝ беше планирано за идния вторник, но след като адвокати на Тръмп обявиха намеренията си да я спрат, книжарниците бяха заредени с достатъчно бройки още тази нощ.", "date": "2018.01.05", "title": "Опашките за книгата за Тръмп като тези за Хари Потър"}
{"url": "https://offnews.bg/sviat/tramp-za-novata-kniga-za-nego-lazhi-greshni-talkuvania-izmisleni-iz-672344.html", "text": "Новата книга за Доналд Тръмп бе отречена от американския президент. Той заяви, че тя е \"пълна с лъжи, погрешни тълкувания и източници, които не съществуват\", предаде Ройтерс.Според книгата Тръмп не очаквал да стане американски президент, а искал да използва кампанията като трамплин за кариера в телевизията или политиката.В \"Огън и ярост: Белият дом на Тръмп отвътре\" с автор Майкъл Улф - бивш коментатор на \"Гардиън\", пише още, че Мелания Тръмп била ужасена от перспективата за победа на съпруга си. Когато в нощта след изборите станало ясно, че Тръмп всъщност печели пред Клинтън и отива в Белия дом, Мелания избухнала в сълзи и то не от радост.Директорът по комуникациите на първата дама отхвърли тези твърдения и каза, че книгата трябвало да се продава на щанда за преоценена фантастика.Улф описва първата година от престоя на Тръмп в Белия дом като постоянен хаос и интриги около един президент, осмиван от собствените си сътрудници, отбелязва Франс прес.В коментар в Туитър Тръмп увери, че е забранил достъпа на автора на \"измамната книга\" Майкъл Улф до Белия дом. \"Никога не съм говорил с (Улф) за книгата\", подчерта президентът на САЩ.\"Вижте миналото на това момче и гледайте какво ще се случи с него и с Окаляния Стив\", написа още Тръмп.Книгата ще бъде публикувана още днес, а не във вторник, както бе предвидено първоначално, съобщиха по-рано нейният автор и издател, цитирани от Франс прес. В отговор адвокатите на Тръмп заплашили да блокират нейното публикуване.\"И ето. Вие можете да си купите (книгата и да я четете) утре. Благодаря, г-н президент\", написа в Туитър авторът Майкъл Улф.Според правни експерти всички евентуални съдебни искове на Тръмп срещу автора и издателя, както и срещу Стив Банън, почти сигурно са обречени на провал и може да доведат до още позорни разкрития, предаде Ройтерс.", "date": "2018.01.05", "title": "Тръмп за новата книга за него: Лъжи, грешни тълкувания, измислени източници"}
{"url": "https://offnews.bg/politika/ot-zasedanieto-na-pravitelstvoto-niakade-i-zhenite-biat-mazhete-672370.html", "text": "В някои общности и това е факт - бият жените, а някъде и жените бият мъжете.Това заявява вицепремиерът Красимир Каракачанов на последното правителственото заседание при приемането на Националната програма за превенция и защита от домашно насилие за 2017-2018 г. и ратифициране на Конвенцията на Съвета на Европа за превенция и борба с насилието над жени и домашното насилие, по-известна като Истанбулска конвенция. Според стенограмата от заседанието колегата му Валери Симеонов смята, че конвенцията създава опасност за бракове от третия вид или от втория вид. По думите му той се притеснява от възможност за въвеждане в образованието на такива панели, текстове, които да разясняват на децата, че те не са той и тя, а са то.При гласуването на двата текста против са Красимир Каракачанов, Емил Караниколов, Нено Димов, Кирил Ананиев, Ивайло Московски, Валери Симеонов, Красимир Вълчев и Владислав Горанов.СтенограмаПроект на Решение за приемане на Националната програма за превенция и защита от домашно насилие за 2017-2018 г.БОЙКО БОРИСОВ: Каракачанов.КРАСИМИР КАРАКАЧАНОВ: За много години, господин премиер, уважаеми колеги!Имам предложение точка 1 и точка 6 от дневния ред, които са взаимно свързани, да отпаднат от днешния дневен ред докато се направи едно по-широко обществено обсъждане от гледна точка на съмненията, които поражда ратификацията на така наречената Истанбулска конвенция. Разбира се, тя касае правата на жените и равенството между половете, но в самата конвенция има заложени изрази и думи, които създават сериозно основание в обществото за съмнение, че те могат да бъдат използвани впоследствие като опит да се налагат нетрадиционни разбирания по отношение на половете, като трети пол, оттам да се претендира за еднополови бракове и т. н. – неща, които сериозно тревожат нашето общество.Защо казвам, че са свързани? Защото в самата Национална програма за превенция и защита от домашно насилие, в още в Раздел І „Институционални и организационни мерки“, се казва, че трябва ратифициране на Конвенцията на Съвета на Европа, така наречената Истанбулска конвенция. Оттам нататък има неща, които, според мен, трябва да бъдат терминологично изяснени, за да не будят съмнение в обществото, като примерно в Раздел ІІ: „Ранна превенция на насилието, основано на пола, в т. ч. и домашното насилие чрез джендър обучения на деца в предучилищна възраст“. Има още неща: „Национална програма на Министерството на образованието и науката и въвеждане на джендър проблематиката в програмите и предметите за обучение“. В Раздел ІІІ: „Повишаване на квалификацията на учителите в предучилищните групи в детските градини и училищата за въвеждане на джендър тематиката в обучението на деца в ранна възраст“ и т. н. и т. н.Много добре знам какво означава джендър, но ако помните, навремето имаше една конвенция за националните малцинства, която една немалка група държави отказаха да я приемат и ратифицират. Ние тогава, въпреки обясненията, които дадохме, че това ще доведе, въпреки, че нашата Конституция ясно гарантира индивидуалните човешки права и не говори за колективни малцинствени права, приемането на тази конвенция за малцинствата през 1999 година, въпреки нашите предупреждения тогава беше приета без интерпретираща декларация, беше ратифицирана от парламента и както виждате вече колко години – 17-18 години, на тази основа ни се тропосват всякакви претенции, съдебни дела и т. н. Ако ние приемем тази програма без да изчистим терминологията, аз предлагам просто да се преработят тези терминологични проблеми, тоест – тези термини, които създават проблеми в обществото, тогава да я приемем, а самата конвенция да бъде по-широко обществено обсъдена – Истанбулската конвенция, и ако е необходимо, за да има спокойствие в обществото, ако е толкова важна, макар че 11 държави европейски не са я приели и ратифицирали – страни членки на Европейския съюз, да се приеме с интерпретираща декларация, в която се гарантира, че полът е биологична категория, а не е въпрос на измишльотина или някой може да измисли още 12-13 пола, каквито практики има в някои държави и в Европейския съюз и извън него. Това ми е предложението.БОЙКО БОРИСОВ: Цачева.ЦЕЦКА ЦАЧЕВА: Уважаеми господин министър-председател, уважаеми господа заместник министър-председатели, дами, уважаеми колеги, противопоставям се на това предложение за оттегляне на точка 1 и 6, точка 6 е предложението за приемане на проекта на закон за ратифициране с последващо одобрение от Парламента. Предлагам, обаче, за да отпаднат съмненията, които бяха изказани, първо точка 6 да разгледаме, да се опитам да отговоря на притесненията на колегите и след това се приеме планът.Несъстоятелни са опасенията, които имат. Самият Европейски съюз подписа конвенцията през юни месец 2017 година. Всичките държави членки са подписали, 17 от тях са я ратифицирали. Не е вярно твърдението, че 11 отказват. По тази логика, след като до днешното заседание не е било внесено за разглеждане, някой би се позовал отвън, че и България отказва да ратифицира, но това не е вярно.Вчера има поздравително писмо от господин Тимерманс за това, че заместник-министърът е участвала в дискусия. Заявили сме ангажиментите още с подписването през 2016 година към Истанбулската конвенция и трябва да извървим стъпките напред. Категорично няма да се променя Конституцията, категорично няма да се въвеждат различни бракове, освен тези между мъж и жена, така както е предвидено в Конституцията. Освен това, ползваме правото си, предвидено в самата конвенция, да предложим ратификация с редица резерви там, където текстовете не съответстват на нашето законодателство. Няма място за притеснения по този въпрос.БОЙКО БОРИСОВ: Симеонов.ВАЛЕРИ СИМЕОНОВ: Аз не възразявам да се промени дневният ред, ако колегите го приемат и Вие, господин министър-председател.Лично аз изцяло поддържам позицията на моя колега и партньор господин Каракачанов, още повече, че ако Вие, госпожо Цачева, твърдите, че няма опасност, за мен има пък, точно обратното – много голяма опасност и не толкова от това дали ще има бракове от третия вид или от втория вид, и аз вече не знам как да ги нарека, малко се обърквам с терминологията, но по-скоро ме притеснява допускането на възможност за въвеждане в образованието на такива панели, текстове, които да разясняват на децата, че те не са той и тя, а са то.Това съм го видял в други държави, не ми се ще да го виждам в България. Така че мисля, че сериозният риск е прекаленото коментиране, обсъждане и въвеждане в образованието на този въпрос. България все пак е държава с традиции, слава Богу, имаме още традиции в тази област и не мисля, че трябва ние да бъдем причината те да бъдат променяни и да се даде някаква друга посока, най-малкото защото това няма да се приеме от обществеността и от българския народ.БОЙКО БОРИСОВ: Захариева.ЕКАТЕРИНА ЗАХАРИЕВА: Уважаеми господин премиер, уважаеми колеги, аз също подкрепям предложението на госпожа Цачева – нека да дадем възможност да се докладва и да обсъдим проекта на решение, с което се предлага ратифициране на конвенцията.За съжаление, според мен се създава погрешно впечатление – конвенцията е за защита от домашното насилие и текстовете в нея за обучение от най-ранна детска възраст предвиждат точно създаване на толерантност между мъже и жени, разчупване на стереотипи в част от държавите, че жената може да бъде подлагана на домашно насилие и това да се приема за нормално. Там няма никакъв текст нито за признаване и задължения на държавите, които ще я ратифицират да признаят еднополови бракове, нито текстове, които противоречат на нашата Конституция. Всъщност, точно за това отне почти година от подписването да се предложи за ратификация, за да се направи анализ дали част от текстовете на конвенцията противоречат на нашата Конституцията, защото такова е изискването. Ако противоречат, първо трябваше да изменим Конституцията, след което да я ратифицираме. Много често все още, за съжаление, сме свидетели, че в България има такива стереотипи на случаи за домашно насилие, които години наред продължават и понякога водят до фатален край. Всъщност, текстовете на конвенцията въвеждат задължение на държавата да се грижи за жертвите на домашно насилие, като, ако това може би ви притеснява, мен лично не – се дава възможност на това, че и мъжът може да бъде жертва на домашно насилие, тоест – грижа за жертвите. Затова предлагам наистина да обсъдим конвенцията, за да можем с госпожа Цачева да отговорим на аргументите, аргумент по аргумент, защо това е погрешно възприятие за конвенцията.БОЙКО БОРИСОВ: Поне аз това, което съм прочел и съм информиран от министър Цачева е, че конвенцията касае равенството между мъжа и жената.Каракачанов.КРАСИМИР КАРАКАЧАНОВ: Господин премиер, Конвенцията няма задължителен характер. Така ни обясняваха и 99-та година за Конвенцията за малцинствата, но тя на практика има. Ако ти я ратифицираш без забележки или без интерпретираща декларация, означава, че всички текстове вътре ти ги приемаш.В текстовете в Истанбулската конвенция има някои термини, има и положения, които, гарантирам Ви отсега, ще дадат възможност във времето всевъзможни организации, защитаващи тези различни хора, да претендират, да съдят държавата и да я осъждат. Само ще спомена организациите, които са участвали в общественото обсъждане на различни етапи от работата на създадената към Министерството на правосъдието на Междуведомствена работна група за въвеждане в българското законодателство на принципите и изискванията на Истанбулската конвенция: Фондация „Анимус“ (не знам какво означава), Фондация „Джендър алтернативи“, Българският хелзинкски комитет, Сдружение „Център НПО“ в Разград (не знам какво е), Фондация „Български център за джендър изследвания“, другите са безобидни и има една девета Младежка „ЛГБТ организация в действие“. Извинявайте, това най-малкото поражда съмнения, защото тези хора одобряват подобно нещо. И затова има държави, които категорично отказват да я приемат: Словакия, Унгария, нищо, че са подписали в началото, Хърватия, Чешка република, Гърция, Унгария, Ирландия, Литва, Латвия, Естония, Люксембург, Словашката република и Обединеното кралство. Защо се налага точно на 3 януари да го правим това?Аз съм съгласен с програмата, която е направена от Министерството на вътрешните работи, просто трябва да сменим терминологията и да прецизираме някои от текстовете и тя касае действително темите с насилието. Не съм съгласен, че на нас едва ли не ни трябва някаква нова конвенция, която да гарантира равенство между половете. Равенството между половете е гарантирано с Конституцията на Република България, в която се казва, че не се прави разлика по отношение на правата на гражданите на база на пол, етнически произход, религиозна принадлежност, образование и т. н.Добре, да предположим, че има проблеми със семейното насилие – да, има в някои общности и това е факт, бият жените, а някъде и жените бият мъжете. Съгласен съм, но ако ние искаме да изчистим проблема с една конвенция, набързо приета, без широко обществено обсъждане, може би ще отворим врата за нови претенции с перспектива и няма да решим проблемите. Това е въпрос на национално законодателство. Ако обаче изработим и бележките, и интерпретираща декларация при ратификацията на Конвенцията, ние ще вържем попа, за да е мирно селото, както се казва. И точно от тази гледна точка моето предложение беше – няма смисъл да го правим по един или друг начин, да бързаме Министерският съвет да гласува еди колко си на трима, четирима против, няма смисъл. Дайте да го обмислим, една-две седмици не е фатално. Единадесет държави са, не сме ние последната. Да се направи широко обществено обсъждане.Между другото, господин премиер, може би и останалите колеги, и аз сме получили едно писмо от 30 организации, а не от девет.ЦЕЦКА ЦАЧЕВА: Ако ми позволите, господин премиер, списъкът на държавите, на които се позовава господин Каракачанов, е некоректен. Ратифицирали: Австрия, Белгия, Германия, Дания, Естония…КРАСИМИР КАРАКАЧАНОВ: Казах кои не са.ЦЕЦКА ЦАЧЕВА: …Финландия, Франция, Италия, Кипър, Малта, Нидерландия, Полша, Португалия, Румъния, Словения, Испания и Швеция, като Естония и Румъния, както и ние, я ратифицират и предложението е с резерви.Изрично в проекта на закон, аз се надявам коментаторите да са прочели самата конвенция и проекта на закон, който предлагаме, за да се види, че текстовете, които са несъвместими с нашето законодателство, ние предлагаме с резерви да бъдат ратифицирани. Тоест, те да не действат по отношение на България. Освен това, Европейският съюз подписа като цяло Конвенцията през юни месец 2017 година. Няма да бъде добър знак държава, председателстваща Съвета на Европейския съюз в момента, да отлагаме, тъй като вече е извървян пътят на общественото обсъждане. Финалният заключителен акт беше в Съвета по прилагане на актуализираната стратегия. И пак подчертавам – единодушно през декември месец е подкрепена, като там коректно са дискутирани притесненията член по член.Имам възможност да дам яснота на възраженията така, както са направени от господин Каракачанов и господин Нено Димов в процедурата по междуведомствено съгласуване. Приели сме корекция от страна на министъра на финансите, от вицепремиера по правосъдната реформа и министър на външните работи. Огледано е, съобразено е и нищо повече няма да се получи от едно ново обществено обсъждане. На мен не ми е ясно под каква форма и как трябва да бъде направено, и ако отложим какво ще се случи в рамките на няколко седмици? Защото дебатът върви от няколко години. Той предхождаше подписването на самата Конвенция, това го направихме, припомням, по времето на Председателството на България на Комитета на министрите на Съвета на Европа през 2016 година, беше широко аплодирана тази наша крачка.Категорично не е вярно, че останалите 11 държави я отхвърлят. Просто те са в процедура за ратификация. Няма пречки да я внесем в Народното събрание и там да се проведе широкият й дебат и обсъждане. Там ще си защитим позициите. Но всяко едно възражение много внимателно е преценено от екипа на министерството и имаме готовност да поясним за какво става дума. Но несъстоятелни са твърденията, че, виждате ли, който мине ще му даваме статут на бежанец, само защото ще се позове на трети пол. Няма такова нещо. Категорично не е вярно, категорично не е вярно. Спекулативно се поднася такова тълкуване.БОЙКО БОРИСОВ: Добре, дайте да гласуваме точката с направените забележки от Валери Симеонов – да се махнат чуждиците, и от Каракачанов, да се изчистят и ясно да се произнесат. Говорим за първа точка.Кои са „против“?Против са: Красимир Каракачанов, Емил Караниколов, Нено Димов, Кирил Ананиев, Ивайло Московски, Валери Симеонов. Приемаме първа точка с направените забележки. За Истабулската конвенцияБОЙКО БОРИСОВ: Който е съгласен, тъй като я дискутирахме, и който е против, моля да вдигне ръка. Които са против да вдигнат ръка.Красимир Каракачанов, Емил Караниколов, Красимир Вълчев, Нено Димов, Кирил Ананиев, Ивайло Московски, Владислав Горанов и Валери Симеонов – осем.Да вдигнат ръка тези, които са „за“, гласуват само министрите – 11.Приемаме точка 6 с направените забележки от Симеонов и Каракачанов за изчистване на интерпретиращите възможности и най-вече по чуждиците. Приемаме точка 6.", "date": "2018.01.05", "title": "От заседанието на правителството: Някъде и жените бият мъжете"}
{"url": "https://offnews.bg/obshtestvo/gradusite-tragvat-na-gore-do-12-dnes-672342.html", "text": "Днес облачността ще е разкъсана. Ще духа слаб, в източните райони до умерен югозападен вятър. Ще се затопли и максималните температури ще са между 7° и 12°, в София - около 9°, показва прогнозата на НИМХ-БАН.Атмосферното налягане ще се повишава, но ще остане по-ниско от средното за месеца.В планините облачността ще е разкъсана, намаляваща до предимно слънчево. Ще духа до умерен, по билата временно до силен вятър от северозапад, който привечер ще отслабва. Максималната температура на височина 1200 метра ще е около 7°, на 2000 метра – около 2°.По Черноморието ще е предимно слънчево. Ще духа слаб до умерен югозападен вятър. Максимални температури 9°-12°. Температура на морската вода 9-10°. Вълнението на морето ще бъде 1-2 бала.", "date": "2018.01.05", "title": "Градусите тръгват на горе - до 12 днес"}
{"url": "https://offnews.bg/obshtestvo/zimen-krastovden-goni-loshite-sili-nebeto-se-otvaria-za-zhelania-672171.html", "text": "Днес е Попова Коледа, денят се нарича още Зимен Кръстовден или Водокръст. Имен ден празнуват Кръстьо и Кръстина.На 5 януари свършват започналите на 25 декември \"мръсни дни\" - така се наричат \"некръстените\" дни, в които новородения Исус Христос не е получил все още Светото Кръщене. През деня в църквата се отслужва служба, попът кръщава водата, като в нея пуска кръст. После със светената вода и китка босилек той ръси къщата, за да изгони лоши, нечисти сили и болест от нея. Домакините слагат паричка в котлето със свещена вода.Утре - на Йордановден, попът хвърля кръста в река или водоем. Смята се, че в нощта на Зимния Кръстовден срещу Йордановден, небето се отваря, но само праведните могат да го видят и пожелаят ли си нещо - ще се сбъдне. Вярва се, че на този ден животните и птиците проговарят с човешки глас, а всички реки и поточета спират за миг, за да се пречистят и потекат отново. На Попова Коледа на масата се слагат боб, зеле, сърми, плодове - само постни храни.", "date": "2018.01.05", "title": "Зимен Кръстовден гони лошите сили, небето се отваря за желания"}
{"url": "https://offnews.bg/obshtestvo/remont-kam-patia-za-letishteto-ot-dnes-utre-bez-koli-okolo-aleksandar-672347.html", "text": "Част от столичния бул. \"Брюксел\" е затворен за ремонт от днес, забранява се влизането на пътни превозни средства двупосочно.Движението по пътя към летището ще се извършва двупосочно по новоизградената пътна връзка от източната страна на бул. „Брюксел“ до полунощ на 7 януари.Утре пък промени в движението ще има около пл. \"Св. Александър Невски\", заради водосвета на бойните знамена пред паметника на Незнайния войн. От 7 до 12.30 часа се забраняват престоят и паркирането на пътни превозни средства по ул. „Оборище“ между ул. „Г.С Раковски“ и ул. „11-ти август“, като се закрива и базарът за художествени произведения, както и на пл. \"Николай Гяуров“ , с изключние на местата в режим „служебен абонамент“.От 8.00 часа до 12.30 часа се забранява влизането на пътни превозни средства в двете посоки по ул. „Оборище“ между ул. „Г.С. Раковски“ и ул. „11-ти август“.", "date": "2018.01.05", "title": "Ремонт към пътя за летището от днес, утре без коли около Александър Невски"}
{"url": "https://offnews.bg/razsledvane/evtini-apartamenti-ima-no-ne-za-vas-672351.html", "text": "Всяка по-голяма община поддържа свой фонд от апартаменти, който служи за настаняване на крайно нуждаещи се граждани. Тези жилища се отдават на много по-нисък от пазарния наем или се продават – също на много по-ниски цени от пазарните. По тази причина това се нарича социална политика. Във Варна обаче данъкоплатците не подпомагат социалнослабите си съграждани, а чиновниците от общината. Близо 80 апартамента са продадени, а около 40 са отдадени под наем на символични цени на избрани хора. А кой плаща разликата ли? Вие, разбира се.Искате ли да си купите апартамент на три пъти по-ниска цена от пазарната? Вероятно не знаете към коя агенция за имоти да се обърнете, за да направите „удара“ – нарича се община Варна. Само през 2015 и 2016 г. в града са били продадени близо 80 общински апартамента на три пъти по-ниски цени от пазарните. Но офертата не е само за продажби – важи и за наеми. Чиновници от местната администрация са настанени в жилища от т. нар. „фонд ведомствен“ на общината и плащат над пет пъти по-малко от реалните цени на наемите в града.Всичко това става ясно от съдържанието на документи, които варненската общинска администрация е принудена да публикува след едно скандално разкритие. В началото на лятото на 2017 г. се оказва, че зам.-кметът на града Пейчо Пейчев живее в общински апартамент от 110 кв. м срещу наем от… само 87 лв. на месец.ЗАКОННАТА ЗАГУБАПубликуваната справка показва, че продадените жилища са между 40 и 100 кв. м, а средните цени, на които са извършвани сделките, са около 250 евро на кв.м. В същото време пазарните цени за недвижими имоти във Варна са поне три пъти по-високи в кварталите „Владислав Варненчик“, „Младост“ и „Възраждане“, където се намират най-голям брой от продадените общински апартаменти. При всяка сделка общинският бюджет губи поне половината от цената на продаденото жилище. Звучи парадоксално, но е факт – тази практика е узаконена с един текст в наредба, гласувана от Общинския съвет в града.Според нейния текст право да купи жилището си има всеки наемател, който е живял в него не по-малко от пет години като крайно нуждаещ се. Останалите условия, на които трябва да отговаря кандидат-купувачът на общински имот във Варна, са да няма задължения към хазната и да няма друго жилище, недвижим имот или идеална част от тях в страната. Същият регламент категорично указва продажбите да стават „на цени, не по-ниски от данъчните оценки на имотите“.СЛУЧАЯТ „ПЕЙЧЕВ“Резултатът от прилагането на тази абсурдна наредба и ценовата политика на Община Варна стават видими през скандала със зам.-кмета на града Пейчо Пейчев. Той се оказва настанен като „крайно нуждаещ се“.Историята е класически пример за умишлена безстопанственост, тъй като имотното състояние на Пейчев и семейството му се оказва твърде далеч от „крайна- та нужда“. Според справка в имотния регистър, през 2003 г. Пейчев и съпругата му са станали собственици на апартамент от 64 кв.м в софийския район „Сердика“, а година по-късно са го продали. През 2006 г. съпрузите са дарили на сина си Пламен апартамент от 66 кв.м във варненския кв. „Трошево“. А от 2001 г. до 2008 г. Пейчо и Бойка Пейчеви неколкократно са получавали заеми срещу ипотека на имот в Силистра.Само тази справка, както и заплатата от 1200 лв. месечно, която Пейчев сам оповестява, са достатъчни, за да стане ясно, че семейството му няма как да бъде класифицирано като „крайно нуждаещо се“. Въпреки това на 2 февруари 2017 г. Общинският съвет във Варна взема решение апартаментът, в който сега живее Пейчев, да бъде прехвърлен от фонд „Ведомствен“ във фонда за настаняване на граждани с „остри жилищни нужди“.Зам.-кметът на Варна обяснява прехвърлянето с „техническа грешка“.Важното в случая е, че след тази „грешка“ апартаментът се оказва подготвен за продажба и след изготвянето на съответните документи Пейчев може да го купи за около 25 хил. евро. Това е около 4 пъти по-малко от пазарната стойност на имотите с подобни размери в същия район на Варна. Според действащите общински разпоредби в града жилищата от фонд „ведомствен“ не могат да бъдат продавани. Разпоредителни сделки се извършват само с имоти, предназначени за „крайно нуждаещи се“. Точно тази подробност вероятно обяснява и „грешката“ с апартамента на Пейчо Пейчев, в който той продължава и в края на 2017 г. да живее срещу 87 лв. на месец.МЕТОДИКА ЗА „ЖИЛИЩНО ЗАДОВОЛЯВАНЕ“Случаят „Пейчев”, оказва се, не е единствен. Още 41 апартамента от т.нар. фонд „ведомствен“ във Варна са отдадени на необяснимо ниски цени, показа справка, предоставена по Закона за достъп до обществена информация. От нейното съдържание става ясно, че жилищата са с площ от 45 до 127 кв.м, а наемателите им плащат от 32 до 131 лв. на месец. Това прави средна месечна цена от около 85 лв. В същото време пазарните наеми за двустайно жилище в добър квартал на Варна са между 400 и 700 лв. Агенциите за недвижими имоти предлагат на цени около и под 100 лв. единствено тавански стаи и сутеренни помещения без санитарни възли и течаща вода.Методиката за формиране на общинските жилищни наеми във Варна указва те да бъдат определяни спрямо зоната, в която се намира имотът, етажът, конструкцията на сградата, изложението и качеството на околната среда. Така основната наемна цена за 1 кв.м е определена на 0.60 лв. на кв. м. За площ над нормата за „жилищно задоволяване“, т.е. за по-голям апартамент, цената достига 0.95 лв. на кв. м. Към нея се добавя „корекционен коефициент“, който зависи от района на града и в най-престижните му части достига 1.35.ПОЗДРАВИ ОТ ОСТРОВ МАВРИЦИЙБлокът, в който живее зам.-кметът на Варна Пейчо Пейчев, се намира в широкия център, построен е през 2008 г. С апартаментите в него е трябвало да бъдат компенсирани собствениците на отчуждени къщи, попаднали в трасето на пътен възел. Но вместо тези хора сега в жилищата с коментираните дотук квадратура и наеми живеят 16 души, предимно служители на контрол- ни длъжности в местната администрация.Сред тях са например Гинка Пенчева, инспектор „Контролно-ревизионни дейности“ в община Варна (102 кв. м за 88 лв.), Камелия Василева, главен инспектор „Контрол и санкции“ (69 кв.м. за 62 лв.), Стелияна Маринова, началник-отдел „Вътрешен контрол“ (110 кв. м за 90 лв.), Антония Димитрова, старши експерт „Контрол енергийни разходи“ в отдел „Общинска инфраструктура“ (110 кв.м. за 90 лв.), Георги Стоянов, главен специалист в отдел „Опазване на обществения ред“ (127 кв.м за 79 лв.), Невена Клюнкова, началник отдел „Човешки ресурси и вътрешен административен контрол“ (104 кв.м за 92 лв.) и др.Един отзив, публикуван в сайта на агенция за луксозни пътувани,я обаче става повод за коментари доколко оправдан е „социалният“ размер на наемите, плащани от общински служители във Варна. Според публикацията, подписанa от Невена Клюнкова, през февруари м.г. тя и семейството й са избрали за почивката си петзвезден хотелски комплекс на брега на о. Мавриций в Индийския океан. В текста е отбелязано дори името на хотела – Intercontinental Resort Mauritius.„Пиша настоящето писмо да изкажа благодарност за прекрасната емоция, която ни създадохте – гласи отзивът, подписан с имената на Клюнкова. – Всичко беше на нивото, което очаквахме – хотела и плажа бяха прекрасни. Храната беше на добро ниво и много разнообразна.“ (В цитата е запазен оригиналният правопис).В друга жилищна сграда на ул. „Български орел“, срещу 31 лв. месечно за 50 кв. м живее Любомира Комитска, директор „Социални дейности“ в общинската администрация. Точно в нейните задължения влиза настаняването на крайно нуждаещите се от жилище. Публичната информация показва, че подадените, но неудовлетворени молби с такова искане във Варна са близо 2100.АЗ НА ТЕБ – ТИ НА МЕНВ общински жилища във Варна са настанени не само служители на местната администрация. В два от тях живеят отговорникът на мокрия бюфет и снабдите- лят в ресторанта на общината. В други четири – бивши и действащи служители на МВР. За ведомствените си апартаменти от 70–90 кв. м те плащат около 70 лв. на месец. Става дума за вече бившия зам.-директор на Областната дирекция на полицията Андрей Ангелов, бившия командир на Специализирания отряд за борба с тероризма, а по-късно и шеф на местната структура на ДАНС Кирил Димов и др. Пак при споменатото по-горе съотношение между жилищна площ и цена на наема в общински имоти живеят и прокурорите от Окръжна прокуратура – Варна, Ивелин Стаматов и Милен Ставрев.Въпреки многократно задавания въпрос защо служите- ли на МВР и прокуратурата не са настанени в държавния жилищен фонд, отговор от общинската администрация във Варна няма. Но по-важен в случая е отговорът на въпроса как представителите на правоохранителните органи гарантират независимостта си в контактите с местната власт, след като са настанени в общински имоти при символични наеми.КЪДЕ ОТИВА РАЗЛИКАТА?Справка в регистрите на Община Варна показва, че към началото на февруари т.г. 22-ма наематели вече са по- дали молби да купят жилищата си. Апартаментите се намират в кварталите „Владислав Варненчик“, „Младост“ и „Възраждане“. Тяхната площ е от 42 до 91 кв.м с едно изключение от 103 кв.м. Сред всички желаещи да станат собственици на наетите апартаменти има и един общински служител – Павлина Николова, директор „Финансово-стопански дейности“ в администрацията на централния район „Одесос“. Tози, който тя иска да купи, се намира в идеалния център на Варна.Според съветници с различни политически позиции в града „узаконено“ ниските продажни и наемни цени на общинските имоти във Варна ощетяват бюджета и са в основата на устойчиви корупционни схеми. Оплитането на толкова много хора в схема с евтини жилища поражда зависимости, които може да бъдат използвани за прокарване на административни решения. А дали част от реалните цени не се връщат обратно някъде? Доказателства няма, но това не може да спре мълвата в града.Б. ред. -", "date": "2018.01.05", "title": "Евтини апартаменти? Има, но не за вас"}
{"url": "https://offnews.bg/tenis/serina-uiliams-se-otkaza-ot-australian-open-sled-zaguba-ot-tenisistka-672345.html", "text": "Бившата номер едно в света Серина Уилямс се отказа от участие в Откритото първенство на Австралия. Тя обяви решението си дни след загубата от Йелена Остапенко.Преди мача на 30 декември 20-годишната Остапенко - шампионка от миналогодишния \"Ролан Гарос\", заяви, че е развълнувана да играе срещу Серина, защото тя е била нейният идол, докато е израствала.36-годишната Уилямс реши да се върне в тениса само три месеца след раждането на дъщеричката си Олимпия. Американката, спечелила 23 титли от Големия шлем, роди през септември. Тя спечели последната си титла - на Откритото първенство на Австралия през 2017 г., бременна във втория месец.Тя обясни решението си с думите: \"Въпреки че съм супер близо, не съм там, където искам да бъда\". Треньорът и екипът ми ми казват да участвам в турнири, само ако съм готова да извървя пътя докрай, допълни тенисистката, която в момента заема 22-рата позиция в световната ранглиста на сингъл. Мога да се състезавам, но не искам просто да се състезавам, искам да правя нещо много по-добро от това и за да го постигна, имам нужда от още малко време, обясни Уилямс.Американката не е единственият топ играч, който отпада от първия за годината турнир от Шлема. Бившият №1 Анди Мъри се отказа заради неизлекувана контузия. Бившият №4 в света Кей Нишикори се отказа също заради травма в китката.Все още не е сигурно дали швейцарецът Стан Вавринка, който спечели титлата през 2014 г., ще участва.Новак Джокович - шесткратен шампион на Australian Open, също може би ще пропусне шампионата заради контузия.", "date": "2018.01.05", "title": "Серина Уилямс се отказа от Australian Open след загуба от тенисистка, нарекла я 'идол от детството ми'"}
{"url": "https://offnews.bg/offtopic/pian-mazh-si-hvana-taksi-za-da-prekosi-3-darzhavi-v-novogodishnata-no-672325.html", "text": "Новогодишната нощ често е изпълнена с невероятни и ярки спомени, някои от които не винаги са хубави, а други ти ги разказват на следващия ден.Въпреки това малко хора могат да се похвалят с историята на този жител на Осло, разказана от британския в. \"The Independent\". Той бил заедно с приятели в Копенхаген, Дания, за да отпразнува идването на 2018 година. В един момент купонджията решил да си хване такси и да се прибере в родния Осло.Той изминал разстоянието от 600 км - от Копенхаген до Осло, като преминал през Швеция, а сумата, която дължал накрая била около 18 000 норвежки крони (£1,640).Приключенецът решил, че няма да плати такава голяма сметка и се прибрал вкъщи, за да се наспи след дългата нощ. Наложило се да се намесят органите на реда, които да го \"убедят\" да си плати задълженията. Полицаите толкова се впечатлили, че дори публикували кратка версия на нестандартната случка в . ", "date": "2018.01.05", "title": "Пиян мъж си хвана такси, за да прекоси 3 държави в новогодишната нощ"}
{"url": "https://offnews.bg/sviat/kongresmeni-pitat-psihiatar-dali-tramp-e-zdrav-672350.html", "text": "Десетина американски конгресмени, повечето от които демократи, са се консултирали през декември с професорка по психиатрия от университета в Йейл, за да анализират психическото здраве на президента Доналд Тръмп, съобщават Си Ен Ен и изданието \"Политико\", цитирани от БТА.Неназован републикански сенатор се е присъединил към тази група, за да слуша и да задава въпроси на професор Банди Лий, която вече публикува книга, озаглавена \"Опасният случай на Доналд Тръмп\". Творбата е сборник от есета на психиатърката, анализираща психологическото състояние на американския президент.\"Конгресмените казаха, че се притесняват от опасността, която представлява президентът, от опасността, която представлява за страната неговата психическа нестабилност\", разказва Банди Лий пред Си Ен Ен.Поставянето на диагноза на пациент, без да е имало консултация с него, противоречи на правилата на Американската психиатрична асоциация, която призовава членовете си да се въздържат да дават професионално мнение за психическото състояние, на човек, когото не са оценили лично. Затова и няма как да разберем какво смята психиатърката.Говорителката на Белия дом Сара Сандърс разкритикува \"срамните и смешни\" думи на Банди Лий.\"Ако той (Тръмп) беше негоден за президентската длъжност, той нямаше да е най-вероятно на поста, който заема сега и нямаше да победи най-добрата група кандидати, която Републиканската партия е излъчвала някога\", каза Сандърс визирайки първичните избори през 2016 г.В Камарата на представителите на Конгреса 57 конгресмени демократи, тоест 30 процента от групата им, подготвиха проект на закон за създаването на специална парламентарна комисия за \"президентската неспособност\", за да \"установи дали президентът е физически или психически неспособен да изпълнява функциите си\".Американската конституция предвижда два начина за замяна на президента. Първата е чрез отстраняване. Това става чрез вот в Конгреса, включващ повдигане на обвинения срещу президента в Камарата на представителите и гласуване за отстраняването в Сената, което трябва да бъде подкрепено от две трети от сенаторите. Вторият начин бе въведен с 25-ата конституционна поправка, която позволява на вицепрезидента и на половината от правителството да заявят, че президентът е \"неспособен да упражнява правомощията си и да изпълнява задълженията си\". Вицепрезидентът поема тогава президентските функции. В случай на оспорване от страна на президента, Конгресът решава (с две трети от гласовете) дали да потвърди това прехвърляне на властта.", "date": "2018.01.05", "title": "Конгресмени питат психиатър дали Тръмп е здрав"}
{"url": "https://offnews.bg/112/ubietcat-ot-novi-iskar-niama-kakvo-da-gubi-mozhe-veche-da-se-e-samoub-672348.html", "text": "Издирваният за убийствата в Нови Искър е много опасен за всеки, който му се изпречи на пътя. Росен Ангелов няма какво да губи, това превръща всеки срещнат в потенциална жертва. Престъплението е безпощадно, извършено е от страст, поведението на убиеца е на психопат, коментира бившият следовател, сега адвокат, Людмил Рангелов, по бТВ. Този човек трябва да бъде намерен час по-бързо и да бъде неутрализиран“, категоричен бе той. Рангелов смята, че издирваният, за когото се твърди, че е добър планинар, може да е далеч от района, в който го търсят, тъй като има предимство от два дни.По думите му мотивът за убийството е емоционален и ако се окаже, че това е извършителят, той вероятно е свързан с негови отношения с убитата жена Кети Кюхова. Според Рангелов убиецът вероятно е искал да унищожи всички близки на Кюхова, получил е удовлетворение от това. Рангелов смята, че убиецът е допуснал грешки и е открит материал за ДНК анализ или негови отпечатъци.Според криминалисти Росен Ангелов може вече да се е самоубил. Издирването му продължава, полицията е претърсила в четвъртък вечерта къща в село Луково, в която Ангелов се е самонастанил. Късно снощи приключи огледа, иззеха доказателства, потвърди пред NOVA кметът на Луково Румен Колев. Той разказа, че в къщата е имало следи, че доскоро е имало човек вътре.„Имаше включени електроуреди, компютърът беше включен, явно човекът, който е бил вътре, се е уплашил. Имаше приготвена храна, беше затоплено. Намерихме и снимки”, заяви Колев. По думите на кмета не е ясно кои са собствениците на къщата, а Ангелов най-вероятно се е самонастанил. Няма съседи, вилата е отдалечена.", "date": "2018.01.05", "title": "Убиецът от Нови Искър няма какво да губи, може вече да се е самоубил"}
{"url": "https://offnews.bg/sviat/zatopliane-mezhdu-severna-i-iuzhna-koreia-kim-chen-un-prie-da-ima-sre-672353.html", "text": "Северна Корея прие предложението за преговори на високо равнище с Южна Корея във вторник, предадоха световните агенции, като цитираха южнокорейската Йонхап, която пък се позова на Министерството на националното обединение.На 2 януари Югът предложи на Севера среща на високо равнище в граничното селище Панминчжон на 9 януари, за да обсъдят участието на севернокорейски спортисти в Зимните олимпийски игри в южнокорейския курорт Пьончан другия месец, както и други въпроси от взаимен интерес за подобряване на двустранните отношения. Ден по-късно Северна Корея възстанови \"горещата линия\" в демилитаризираната зона на полуострова.Сега затворената комунистическа страна е изпратила послание, в което казва, че приема предложението на Юга за преговори във вторник. Подробности не бяха дадени.Двете Кореи предприеха тези стъпки за подобряване на обтегнатите си отношения след период на повишено напрежение заради амбициите на Севера да развива своята ядрена и ракетна програма.", "date": "2018.01.05", "title": "Затопляне между Северна и Южна Корея: Ким Чен Ун прие да има среща"}
{"url": "https://offnews.bg/112/politcia-ottcepi-chast-ot-ul-alabin-zaradi-mazh-s-nozh-672352.html", "text": "Полиция отцепи част от столичната ул. „Алабин“ заради мъж, заплашващ да се нарани с нож.Сигналът е получен около 8 часа, според информацията до МВР мъжът се е укрил в трафопост.  На мястото има полицейски автомобили и линейка, съобщи БГНЕС. Отцепен е участъкът от бул. „Княз Борис I“ до спирката на трамвая пред сградата на БСК, трамваите временно са спрени. По-късно психичноболният мъж се предаде на полицията, след като престоя близо два часа в трафопоста. Преди да излеза, той хвърли ножа, с който заплашваше, че ще се самонарани. Отсечката от \"Алабин\" от Съдебната палата до площад \"Македония\" остава затворена за коли.  ", "date": "2018.01.05", "title": "Полиция отцепи част от ул. Алабин заради мъж с нож"}
{"url": "https://offnews.bg/sviat/snezhnite-buri-otneha-zhivota-na-10-dushi-v-kitaj-672358.html", "text": "Десет човека загинаха при силен снеговалеж в централната и източната част на Китай през последните три дни, предаде ТАСС, като се позова на властите.Над 560 000 души бяха засегнати от силния снеговалеж и ледения дъжд в провинциите Шенси, Хънан, Хубей, Анхуей и Цзянсу. От районите на бедствието бяха евакуирани около 200 човека.Снегът повреди близо 400 жилищни сгради и нанесе щети на селскостопански култури на площ над 13 000 хектара. Преките икономически щети за момента надхвърлят 500 милиона юана (около 76 милиона долара).Нетипично застудяване наложи да бъдат затворени всички училища в северния индийски щат Утар Прадеш, където живеят 200 милиона души.През последните дни в района бяха отчетени минимални температури от 6-7 градуса по Целзий, почти двойно по-ниски от нормалното.Метеоролозите прогнозират още по-голямо понижение на температурите и засилване на студената вълна в Утар Прадеш в близките дни. Всички училища ще останат затворени поне до понеделник.Автомобилното движение в щата беше парализирано от гъста мъгла, която предизвика нарушения и на железопътните връзки.", "date": "2018.01.05", "title": "Снежните бури отнеха живота на 10 души в Китай"}
{"url": "https://offnews.bg/obshtestvo/balgaria-niama-kak-da-ne-se-vliubish-video-672382.html", "text": "Министърът на българското председателство на Съвета на Европейския съюз Лиляна Павлова днес за пръв път представи клиповете, с които България ще се рекламира през следващите 6 месеца.\"България - когато я срещнете за първи път, може да ви даде даде грешен сигнал. Помнете - тук \"не\" може да значи \"да\". Не че се опитва да ви обърка, просто ви кани да я опознаете сами\" - така започва видеото, в което участват родните актьори Бойко Кръстанов и Лорина Камбурова.Видеото е продуцирано от Димитър Гочев, режисьор е Божидар Велинов, а сценаристи са Мирон Крумов и Мариана Събева.Пред журналисти в почти обновеното НДК Лиляна Павлова разкри, че клипът е направен само за 10 дни, за което благодари на екипа за изработката.На събитието присъстваше и красивата актриса Лорина Камбурова, която пък разкри любопитната подробности, че частта с конете във видеото е било спонтанно. Докато пътували от дестинация на дестинация, актьорите и екипът видели 4 коня и решили да ги включат в клипа за европредседателството.", "date": "2018.01.05", "title": "България - няма как да не се влюбиш (видео)"}
{"url": "https://offnews.bg/nashite-avtori/zashto-obicham-vonegat-672340.html", "text": "Той живя на тази планета в продължение на 84 години. Шегуваше се, че са твърде много и е изморен вече. И че внуците му зад гърба му го наричат \"Джуниър\". 61 години от този свой живот той всеки ден преживяваше един и същи ужас. Затворен е в подземна кланица в земята на своите деди, Германия. А над главата му се разхождат огромни великани – бум, БУМ... Само на 23 е, година след самоубийството на неговата майка, когато неговата армия изпепелява с невиждани тридневни бомбардировки един цял културен град, в който няма едно военно съоръжение. Пак повтарям, град в страната на неговите предци. Вонегът е военнопленник, набутали са ги в кланицата, където те остават физически незасегнати от бомбите. След като великаните приключват с разходката си, войничетата излизат навън и разбират, че всъщност не са на тази планета, а са на луната, пейзажите наоколо са такива.Колко време е писал „Кланица 5 или Кръстоносният поход на децата: Задължителен танц със Смъртта“? Да, това е цялото заглавие на книгата. Даже в него се съдържат няколко загадки, както и целият абсурд, който не може да се побере в главата на нормално мислещ и средноинтелигентен човек. 24 години след онази бърза насилствена смърт на много хиляди души човекът успява да издаде книгата си. Като не е спирал да мисли за нея през цялото това време. И е обмислил всяка една думичка от нея. И я е преписвал, прецеждал, преценявал... Няма нито една запетая, която да е излишна, всичко е толкова тежко и непоклатимо в изреченията му, че стои там като заковано за вечни времена. Като епитафия за надгробния камък на човечеството.В соцмрежите един писател твърдеше, че истинският голям роман е този, в който има (линеен) сюжет и главен герой, който претърпява промяна. Дадох му за пример Вонегът – трудно е да говорим за сюжет в „Кланица 5“, ако не броим умопобърканите състояния, в които Били е отвлечен от извънземни на друга планета и е поставен в клетка като животно в зоопарк, да бъде наблюдаван от посетители. Това едва ли е класически сюжет и едва ли се вписва в представите на конвенционалните автори за сюжет. Защото нито Вонегът ще седне да ни разяснява истинска научна фантастика ли са тези състояния на героя или просто видения в моментите, когато е „откачен от времето“. Сам Вонегът е откачен от времето през онези страшни дни и нощи на 1945, когато краят на войната е близо и от убийството на толкова много цивилни хора вече няма никакъв смисъл, не носи никаква стратегическа или друга полза. И онези събития го „увреждат“ завинаги, писането му остава „увредено“, болезнено, налудничаво, писане на човек, завърнал се от ада. „Кланица 5“ е апокалиптична книга. След нея вече не бива да има световна война, защото би била последната. И край.След войната К. В. учи антропология в Чикаго – защо точно тази специалност? За да разбере човешката природа, за да успее да разглоби този мъчен въпрос, да разплете тоя сложен възел – това прави във всяка своя книга. Вонегът не е за всеки, той е за мислещите хора. Не е за почитателите на жанрова литература, за читателите на любовни романи, криминалета, фентъзи, той не строи светове, той по диогеновски се взира в хората, в глупостта им и се опитва да ги разгадае, да открие имат ли човещина, имат ли някаква вълшебна частица в себе си, знаят ли защо са се родили, защо убиват и се самоубиват. Глупави по подразбиране. Обречени на глупост. Най-близо до конвенционалната литература са „Точният мерник“, историята на Руди Уолц, който се опитва да намери прошка за стореното от него, и „Синята брада“, където става дума за художници експресионисти, забавна и умна книга, като всичко, което излиза от перото на Вонегът.А най-лудите и неконвенционални негови творби са „Кланица 5“, „Котешка люлка“, „Закуска за шампиони“, „Сирените от Титан“, „Времетръс“ - в тях главният герой не претърпява промяна. И това е едно от големите трагични послания – хората, за съжаление, не се променят. Ако ги върнеш със същия им ум десет години назад във времето, както това става във „Времетръс“, те отново повтарят същите си грешки и отново „залагат на грешния кон“, въпреки че знаят, че от това нищо няма да излезе. Ето това е човекът – казва ни Вонегът във всеки свой шедьовър. Ето това е – неизменен, твърдоглав, самоубийствен, жесток. Той не пестеше истините, в прав текст заявяваше на властниците от какво са болни, можеше да си го позволи. „Кланица 5“ е горена и забранявана публично. Такива хора вече няма. Вече не останаха помнещи ВСВ, това е един от големите ни проблеми днес, си мисля. Защото паметта на хартия не е достатъчна, нито филмите са достатъчно убедителни, кой ли гледа филми за войни... И лигавото ни време ражда лигави хора. Които ще доведат света до крах. Краховете раждат силни хора. Като Вонегът. Които създават сигурни и добре уредени общества. Такъв е кръговратът и това ни се падна на нас от лотарията.Кърт Вонегът, трето поколение американец, през последните години от живота си недоумяваше докъде сме я докарали досущ като онова птиче, което единствено оцелява след последната тотална ядрена война в една от книгите му. То задаваше само един единствен въпрос. Пиюк?За да си добър писател, първо трябва да си силна личност. Не е възможно да си конформист, подлец, душевен измекяр, хранилкаджия, лобист, търговец на влияние и в същото време да си добър писател. Вонегът беше от най-силните личности. Освен своите деца, отглежда и трите на сестра си, която умира от рак, умира и нейният мъж два дни преди нея в железопътна катастрофа. Наложило му се е да оцелее въпреки всичко, да „премине през това“, каквото и да е то.Открих го като 19 годишен. Тогава трябва да се чете, на такива вълни е той, че трябва да се запознаеш с него, когато си на 16 до 25 – старият има какво да ти каже. И ще ти го каже така, че хем ще паднеш от смях, хем ще се замислиш. Познавам мнозина, които го отричат, не могат да го четат. За мен обаче той е вълшебен. Или поне беше. Защото преодолях бунтарското издирване на Смисъла. Да го кажа по друг начин – престъпление е, ако не прочетеш Вонегът на младини. Той възпитава. По най-добрия възможен начин, със смях и подигравка. А на читателите, търсещите сюжети и еволюиращи герои, им пожелавам приятни литературни занимания. Вонегът е повече от литература.И т. н.", "date": "2018.01.05", "title": "Защо обичам Вонегът"}
{"url": "https://offnews.bg/sviat/oshte-7-zhertvi-na-buriata-v-sasht-pikap-ubi-momichentce-snegorin-672381.html", "text": "Новата мощна снежна буря в САЩ е взела най-малко 7 жертви, предаде АП, като цитира официална информация от властите.Четирима души са загинали в Северна и Южна Каролина, след като колите им катастрофирали на затрупани от снега пътища. Във Филаделфия кола не успяла да спре и се ударила във влак. Един човек в колата е загинал, във влака няма жертви. Във Вирджиния момиченце било ударено от пикап, докато се пързаляло с шейна и починало в болницата. 75-годишен мъж, ударен от снегорин, докато разчиствал снега от паркинг, също починал в болницата.По-рано бе съобщено за още една жертва, с която общият брой става 8.Днес жителите на Източното крайбрежие се готвят за голям мраз след мощната снежна буря, донесла обилни снеговалежи, ветрове с ураганна сила и наводнения в някои крайбрежни зони.Според метеоролозите мразовитата вълна ще обхване средните части на Средния Атлантик (в щатите Делауеър, Мериленд, Ню Джърси, Ню Йорк, Пенсилвания и Федерален окръг Колумбия). Студът ще засегне и Нова Англия. Очаква се температурите да паднат до минус 15 градуса, но заради ледения вятър студът ще се усеща на някои места като при минус 30 градуса.Бурята започна преди два дни в Мексиканския залив и първо порази щата Флорида, където за първи път от 30 години валя сняг. После от югоизток стихията се измести на североизток. На места поривите на вятъра бяха от 113 километра в час. На места натрупаха 46 сантиметра сняга. Заради бурята училища и учреждения бяха затворени, а железниците и авиокомпаниите отмениха или редуцираха полетите си. Някои от фериботните връзки по канадското крайбрежие също бяха прекъснати.", "date": "2018.01.05", "title": "Още 7 жертви на бурята в САЩ: пикап уби момиченце, снегорин - мъж на 75 г."}
{"url": "https://offnews.bg/razsledvane/kak-fejsbuk-stana-advokat-na-diavola-ili-zloveshtata-strana-na-sotcia-672361.html", "text": "В последните месеци сме свидетели на безпрецедентно блокиране на Фейсбук профили на граждански активисти – критици на властта в България. Профили на личности с хиляди последователи биват закривани без достъп до тях, без обяснения, без възможност за комуникация и обратна връзка с Фейсбук благодарение на непрозрачната политика на самата социална мрежа, напомняща на таен средновековен орден по този въпрос. В българското медийно пространство се носят противоречиви репортажи и слухове за това как стават блокиранията и какво трябва да се направи, за да се премахнат. Причината е, че Фейсбук е компания, която не желае или е много несклонна да комуникира с потребителите си (когато не им иска пари или лична информация). Каналите за обратна връзка във Фейсбук са формални и не съществуват ясни механизми за протекция на личности, атакувани на политическа основа. Фейсбук се превърна в удобна бухалка на властта в държави с недемократично управление, погазващи правата на личността и свободата на словото. Единственото досега свободно поле на Фейсбук за обмяна на идеи, неконтролирано от зависимите медии в България, се оказа податливо на правителствен шантаж и на нечистоплътни бизнес практики. Относно блокиранията, ето резултатите от моето разследване:Независимо от безбройните конспиративни теории, основният виновник за блокирането не са троловете, а администрацията на Фейсбук, която има договори с всяка държава, в която оперира. Според тези договори, компанията Фейсбук може да бъде помолена от дадено правителство да наложи цензура, на когото то посочи и Фейсбук без никакви скрупули може услужливо да изпълни молбата на тези чужди правителства. Както в моя случай. Истината е, че ако правителството на България реши, че вие сте му „враг\" съдбата ви във Фейсбук ще е недрага, защото мрежата активно участва в потъпкване на свободата на словото, заедно с ретроградните правителства, с които има договор.Много преди Фейсбук да ми изтрие профила в края на миналия месец на база на пост от преди една година, в който споменавам думата „гей\" в хомофобски цитат на Магда Ташева – тогава народен представител от Атака, аз започнах самостоятелно разследване на това как оперира Фейсбук и причините, по които блокира. Успях да изчета много от безбройните им „стандарти\" и да се уверя, че в прилагането им няма абсолютно никаква обективност и яснота. Повече яснота ще се намери в мъглявината Андромеда, отколкото в критериите за блокиране на Фейсбук, което е добре дошло за всяка нечистоплътна измет с власт. Единственото ясно нещо в тези така наречени стандарти е, че те често се използват като бухалка срещу свободата на словото в недемократични държави. България не е единствената, но е единствената страна в Европейския съюз, където подобно блокиране съществува на такава скала.Ето историята ми (която скоро излиза в американката преса и с която, надявам се, този проблем да се осветли много повече на глобално ниво): В момента аз нямам достъп до мрежата, последователите ми нямат достъп до профила ми, всички алтернативни мои профили за блокирани и нямам възможност да създавам нови във Фейсбук. Чрез крос-референции към приятелите ми, към името ми, към IP-то ми, телефоните ми и машината ми и кой знае какво още, Фейсбук използва цялата си технология като смазваща репресираща машина за хора като мен. Аз съм третирана в социалната мрежа така както се третират терористи, разпространители на реч на омразата, хора заплашващи сигурността на други и въобще опасни за обществото личности. Аз, независимият журналист и блогър, при това америкаски гражданин, неафилииран с нито една политическа или неправителствена организация – в България или САЩ, бивам третирана като заплаха за сигурността на Фейсбук обществото, на база на думата „гей\", използвана в цитат от преди една година! Защо стана така? Ами защото изпратих следните запитвания до МВР и ДАНС на 18 Декември, 2017 година със следния текст: (същият текст изпратих и до министъра на МВР – Валентин Радев)След като не получих отговор от нито една от тези служби, дори и формално уведомление, че са ми получили писмото, на 21 декември аз изпратих второ и последно съобщение до тях:Не само, че не получих отговор и след второто запитване, а моментално след него изведнъж бях напълно отрязана от Фейсбук. Човекът, с когото започнах комуникация във Фейсбук – една от говорителките на компанията – Стефани Чен – престана да ми вдига телефона и не ми изпрати обещаната официална позиция на Фейсбук, за която комуникирах с нея, преди да бъда блокирана. От предишната си комуникация с госпожа Чен разбрах, че тя може да асистира да се направи одит на някои български профили, които редовно са блокирани. Когато започнах да пиша статията си, аз не бях неин обект, а по-скоро исках да разкажа на първо място историята на Атанас Чобанов - главният редактор на Биволъ, буквално изгорен на кладата от Фейсбук и тотално елиминиран от платформата; за хора като Николай Хаджигенов, Христо Комарницки, Самуил Петканов, Манол Глишев и много други, които биват непрекъснато блокирани от Фейсбук по политически причини. Но аз установих, че когато се играе така на едро, причината въобще не са троловете! Причината е договорка между правителството и Фейсбук!Преди да изчезне от хоризонта, госпожа Чен ме увери, че блокиранията не се осъществяват от роботи или алгоритми, а от живи хора, които правят ревю на докладваните профили и постове, макар че ме увери, че понякога „ставали грешки\". Тя също ме увери, че хората правещи ревю на докладваните профили, говорят български и че не се намират на територията на България. Според г-жа Чен, няма значение броят на докладващите. Т.е. профил може да бъде блокиран и от едно единствено докладване. Г-жа Чен ставаше много неразговорлива, когато я молех да ми отговори на въпроса какво трябва да направят хората, които са атакувани по този начин. Защо Фейсбук позволява системата му да се експлоатира така нечистоплътно, след като много лесно може да се установи кои са докладващите – дали са с фалшиви профили, дали атакуват едни и същи лица, честотата, с която атакуват, както и да се вземе предвид давността на докладваните постовете и съдържанието им.Г-жа Чен не ми отговори на страшно много въпроси и съвсем изчезна, след като ѝ казах, че Фейсбук е изтрил профила ми. Така че аз започвам своята борба за отстояване на правата си, но не само. Това, което се случва е много над отделната личност. Това, на което ставаме свидетели е тоталитарна разправа с опоненти на властта - търсещи последно убежище от цензурата във Фейсбук и вместо да бъдат подпомагани от платформата, те биват анихилирани от социалната мрежа! Това, което се случва с Фейсбук рано или късно сериозно ще нарани тази платформа. Фейсбук отдавна е обвинявана за това, че колаборира с недемократични правителства – най-скандалното посегателство на Фейсбук върху свободата на афилиация -- едно от изконните човешки права-- беше когато в Русия мрежата блокира страницата на протест в защита на дисидента Алексей Навални. Това тя направи по молба на правителството на Владимир Путин през 2014 под предлог – „неразрешен протест.\" Организаторите на протеста говориха тогава гневно пред американските медии, че Фейсбук администраторите, не са си направили труда да се обосноват или да контактуват организаторите на протеста. Фейсбук от своя страна тогава каза, че компанията често получава молби от различни правителства да блокира съдържание и че има правила, по които го прави. Не знам в моя случай или в случая на Атанас Чобанов какви точно правила са използвани, но ще направя всичко възможно да разбера, използвайки всички канали, за които се сетя. Искам да знам как така се позволи хора като мен да станат „врагове\" на държавата, която в европейските медиите все по-пренебрежително е наричана – „малката Русия?\"Искам да разбера как така стана, че обществото допусна да се срине до нивото на свободи, давани в държави много далеч от европейските ценности? В държави като Пакистан и Индия, Фейсбук редовно уважава молбите на правителствата и блокира критици на властта – особено журналисти като Мохамад Анас, виден критик на управляващата партия, на филмовия режисьор Гуатам Бенегал и други. Определени хора са блокирани само за споделяне на сатира или сатирични карикатури. В Пакистан граждански активисти и защитници на свободата на словото бяха блокирани през 2014 г. от Фейсбук, причинявайки лавина от възмущение.Фейсбук редовно блокира профили на критици на кралското семейство в Тайланд. Очевидно е, че основателят на компанията, Марк Зукербърк, няма проблем с ограниченията на свободата на словото за сметка на бизнеса в определен географски регион. Фейсбук иска необятният пазар на Китай и няма нищо против да прави отстъпки по отношение на свободата на словото там. Фейсбук дори предложи на китайското правителство да направи продукт за цензуриране на забранени теми в Китай. Под претекст за „позволяване на дебат\" Зукербърк казва: „It's better for Facebook to be a part of enabling conversation, even if it's not yet the full conversation.\" (По-добре е Фейсбук да помогне на разговора, дори когато това не е пълният разговор.\") За съжаление компромисите със свободата на словото за сметка на бизнес интереси не могат да се скрият зад високопарно празнословие с хуманитарни претенции. И ако компромиси със свободата на словото се правят в страни от Третия свят, в недемократични държави, на какво основание се цензурират критици на властта в страна от Европейския съюз? На какво основание това се прави в България? Това са все въпроси, на които смятам скоро да получа отговор.", "date": "2018.01.05", "title": "Как Фейсбук стана адвокат на дявола (или зловещата страна на социалната мрежа)"}
{"url": "https://offnews.bg/obshtestvo/fakultetat-na-skrilia-vazrastta-si-dekan-sam-shte-reshi-dali-da-go-ots-672356.html", "text": "Подчинените на проф. д-р Божидар Ангелов сами ще решават дали да отстранят декана си. Това става ясно от отговор на Софийския университет до OFFNews по повод наше запитване във връзка с публикацията ни .Контролният съвет, който констатира нарушението по сигнал на студента Симеон Георгиев, е направил две неща: предложил е на общото събрание на Факултета по начална и предучилищна педагогика да отстрани нередността и е информирал ректора проф. Анастас Герджиков за избора на декан на база декларация с невярно съдържание.Общото събрание на ФНПП следва да обсъди предложението на Контролния съвет и да го уведоми за предприетите мерки в 14-дневен срок, уточняват в отговора си от Алма матер.Попитахме също как е било възможно никой да не сравни декларацията на професора с ЕГН-то му и как е станало нарушението, а в отговор от Ректората ни информират, че то е допуснато от същия Контролен съвет, който проверява законосъобразността на изборите за ръководни органи на висшето училище, на неговите основни звена и/или филиали в едномесечен срок от провеждането им и докладва на Академичния съвет за резултатите от проверката.Ректорът ще възложи изготвянето на правно становище за това извършено ли е нарушение и ако да, кой е отговорен за него, уточняват от Университета.Вчера студентът, подал сигнала - Симеон Георгиев, внесе сигнал до главния прокурор Сотир Цацаров, министър-председателя Бойко Борисов, министъра на образованието Красимир Вълчев, до председателя на общото събрание и на контролния съвет на СУ, до ректора на Университета, до Академичния съвет, Студентския съвет и Общото събрание на ФНПП.", "date": "2018.01.05", "title": "Факултетът на скрилия възрастта си декан сам ще реши дали да го отстрани"}
