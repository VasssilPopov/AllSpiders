{"url": "https://offnews.bg/obshtestvo/vodata-v-iazovir-studena-e-namaliavala-oshte-ot-iuli-a-vik-pern-716082.html", "text": "В периода юли-октомври 2019 г. има трайна тенденция за намаление на наличния обем на язовир \"Студена\", става ясно от отговорите на Комисията за енергийно и водно регулиране на въпроси на омбудсмана Диана Ковачева във връзка с наложения воден режим в Перник.КЕВР е изискала информация от ВиК - Перник за предприетите от дружеството мерки заради ниските нива на язовира.От получената информация се разбира, че към края на октомври наличният обем на язовир \"Студена\" е достигнал 6,4 млн. куб. метра.\"Притокът в язовира за периода януари - октомври 2019 г. е в общ размер от 11 908 млн. куб. м, а разходът за питейно-битово водоснабдяване - 16 577 млн. куб. м. Разрешеното от МОСВ количество за питейно-битово водоснабдяване за този период е 15 500 млн. куб. м, или дружеството е използвало 1 млн. куб. м в повече\" - пише в отговора на КЕВР.Същевременно данните показват, че в началото на 2019 г. наличният обем в \"Студена\" е бил по-голям спрямо предходните две години.", "date": "2019.11.23", "title": "Водата в язовир ''Студена'' е намалявала още от юли, а ВиК - Перник e източило 1 милион кубика повече от разрешеното"}
{"url": "https://offnews.bg/kultura/posmartno-nov-album-na-lenard-koen-otdava-pochit-na-liubimata-mu-mari-716087.html", "text": "Успешната кариера на певеца Ленард Коен като че ли не се нуждаеше от нов епилог, но посмъртният му албум \"Thanks for the Dance\", който излезе вчера, предоставя на милионите му фенове още една възможност да се полюбуват на песните му, предаде Франс прес.Три седмици преди смъртта си през ноември 2016 г, 82-годишният канадски певец и поет издаде диска си \"You Want It Darker\". Текстовете на редица песни в албума включват размишления на Коен за смъртта и духовността.Някои смятаха, че това е последният му албум, но музикантът имаше още какво да каже. Негови недовършени композиции са били използвани за издаване на посмъртния му албум.Оплаквайки кончината на баща си, 47-годишният му син Адам, който също е музикант, се убедил, че тези песни, отличаващи се с характерния глас и черен хумор на Ленард Коен, трябва да бъдат издадени.Над посмъртния албум, включващ 9 песни, са работили испанският китарист Хавиер Мас, Даниел Ланоа, Дженифър Уорнс, Деймиън Райс, Лесли Фийст и други музиканти.Първата песен \"Happens to the Heart\" от диска свидетелства за увлечението на Коен по медитацията, докато с \"Moving On\" се отдава почит към неговата възлюбена Мариане Илен, която срещнал на гръцки остров.", "date": "2019.11.23", "title": "Посмъртно: Нов албум на Ленард Коен отдава почит на любимата му Мариане Илен"}
{"url": "https://offnews.bg/sviat/papa-frantcisk-v-iaponia-s-misia-za-borba-s-iadrenata-razruha-716086.html", "text": "Папа Франциск пристигна в Япония днес, където се очаква да предаде твърдо антиядрено послание за мир в единствената страна, претърпяла нападение от атомна бомба, съобщи БГНЕС.82-годишният аржентинец изпълнява съкровена амбиция да проповядва в Япония, където преди години се надяваше да бъде мисионер.Той пристигна в Токио при силен дъжд и ветрове след обиколката си в Тайланд.Четиридневното му посещение ще започне с посещения в Нагасаки и Хирошима, градове завинаги свързани с ядрените бомби, хвърлени върху тях в края на Втората световна война, при което загиват най-малко съответно 74 000 души и 140 000 души.Във видеопослание до японския народ, преди да напусне Ватикана, Франциск се впусна в борба срещу “неморалното” използване на ядрено оръжие.“Заедно с вас се моля разрушителната сила на ядрените оръжия никога повече да не се отприщи в човешката история”, каза главата на 1,3 милиарда католици в света.Франциск посети Тайланд, където проповядва послание за религиозна толерантност и мир. Очаква се той да направи същото в Япония, страна с едва приблизително 440 000 католици сред население от 126 милиона.По-голямата част от японците практикуват смесица от шинто и будизъм, две тясно взаимосвързани религии, основаващи се на почитането на природата и духовете, но мнозина в Япония почитат и християнски празници като Коледа.Християните са издържали векове на кървави репресии в Япония, след като религията била въведена в страната от испански свещеник-йезуит през 1549 г. През 17 век Япония е затворена за външния свят и християните са били преследвани, измъчвани, разпъвани и давени, за да се откажат от вярата си. Когато Япония се отваря отново към света в средата на 19-ти век и мисионерите се завръщат, те били изумени, да открият около 60 000 тайно поддържащи вярата жива и последвали уникална версия на католицизма, смесена с японската култура и религиозни обреди.Очаква се Франциск да отдаде почит на тези така наречени „скрити християни“ – или „какure kirishitan“ на японски – по време на пътуването си в неделя до Нагасаки, където те били открити.Франциск ще посети и Хирошима и ще произнесе реч пред световноизвестния Мемориал на мира, който отбелязва деня на 6 август 1945 г., когато атомната бомба е хвърлена.В понеделник в Токио Франциск ще се срещне с жертви на “тройната катастрофа” – земетресението, цунамито и ядрения срив през 2011 г., опустошили големи части от Североизточна Япония.Неговото пътуване ще включва и срещи с новия император Нарухито и японския премиер Шиндзо Абе, както и изнасяне на меса на бейзболен стадион в Токио.На първия етап от последната си азиатска обиколка Франциск прекара три нощи в страната с будистко мнозинство Тайланд. Той се срещна с краля на Тайланд Ваджиралонгкорн, а също и с будисткия Върховен патриарх – главата на будистите в Тайланд – с готовност сваляйки обувките си по време на посещението, за да се придържа към местните обичаи.Братовчедката му сестра Ана Роса, която работи като мисионер в Тайланд от 1966 г., беше с почти постоянно присъствие до него по време на посещението, служейки за негов преводач.В последното си публично обръщение в Банкок понтифът изрази благодарност към малката католическа общност за топлото посрещане.“Оставям ви със задача: не забравяйте да се молите за мен!”", "date": "2019.11.23", "title": "Папа Франциск в Япония с мисия за борба с ядрената разруха"}
{"url": "https://offnews.bg/izvan-terena/bivsha-gimnastichka-e-novata-mis-balgaria-716079.html", "text": "23-годишната бивша гимнастичка Радинела Чушева от София е новата Мис България.Конкурсът, организиран от Ирина Папазова и нейната агенция “Интерсаунд”, се състоя в четвъртък вечерта в София, а заедно с титлата красавицата получи правото да представи страната ни на световния финал “Мис Планет”.Чушева е тренирала художествена гимнастика при Илияна Раева и Нешка Робева, а в последните три години се изявяваше като адреналинка в \"Господари на ефира\", като зрителите я знаят като Ради.Тя, Лили и Диди бяха последните адреналинки в “Господари на ефира” преди спирането на предаването.В момента Ради учи магистратура по журналистика в УНСС. Когато започва да учи тази специалност, си мечтае да има собствена рубрика във вестник със съвети за красота или нещо свързано с кулинарията.Сега обаче и се иска повече да работи в телевизия и вече търси своето място в ефира, пише още \"24 часа\".", "date": "2019.11.23", "title": "Бивша гимнастичка е новата Мис България"}
{"url": "https://offnews.bg/kultura/gabrovskiat-teatar-predlaga-postanovka-na-shekspirovia-gloub-tiatar-716089.html", "text": "За поредна година Габровският драматичен театър организира Коледен театрален фестивал, но за първи път наградите от празничната томбола ще бъдат изцяло театрални, подбрани специално за публиката. Фестивалът ще се проведе в четири дни, от 1 до 4 декември 2019 г., а в програмата му влизат само комедийни спектакли, които започват в 19.00 часа на сцената на ДТ „Рачо Стоянов“.На 1 декември зрителите ще видят популярната габровска постановка „Чешити“ по разкази на Чудомир с режисьор Невена Митева. Участват актьорите: Велислава Маринкова, Силвия Боева, Надежда Петкова, Адриана Димова, Магдалена Славчева, Димо Димов, Светослав Славчев, Петко Петков, Живко Гущеров, Ангел Калев, Валери Радев, Любен Попов, Тони Христова. Хореографията е на Лъчезар Захариев. Публиката ще открие колоритния свят на Чудомир, в чийто център е представен животът в едно село, с неговите изобретателни жители, майтапчии и неуморното им старание да си погаждат един на друг номера.Вечерта на 2 декември ще гостува Драматичен театър – Пловдив със спектакъла „Съблечи се“ на режисьора Красимир Ранков. Участват актьорите: Ивайло Христов, Радина Думанян, Ивана Папазова, Троян Гогов, Алексей Кожухаров, Венелин Методиев. Сценографията и костюмите са на Димитър Воденичаров, хореографията – на Светлин Ивелинов, музикална среда – Красимир Ранков. „Съблечи се!” е комедия от английския драматург Джо Ортън. Действието е толкова шеметно, че самите герои забравят кои са и какви дрехи носят. Постоянното пренареждане на абсурдния пъзел от взаимоотношения предизвиква неудържим смях. Красиво момиче, невротичен лекар, сексуално ненаситна съпруга, налудничав инспектор, амбициозно пиколо и уплашен полицай се оплитат в сложно кълбо от ситуации.За 3 декември предложението от фестивалната програма е за представлението „Брачни безумия“ от Алексей Кожухаров. В ролите ще видим познатите от телевизионния екран и театралните сцени Милица Гладнишка и Милена Маркова – Маца, Жанет Миовска, Симеон Владов, Николай Тодоров и Божидар Минков. Сценографията е на Георги Георгиев, костюмите са дело на Сърджан Кръстевски, а музикалната картина е от Алексей Кожухаров. Това е съвместна постановка между Габровския театър и Театър „Криле“. Публиката ще се потопи в познатата, обичайна ситуация на брачните изневери, когато и двамата съпрузи си имат по някой „друг“. Необичайното е когато четиримата се окажат по едно и също време под един покрив.В последния ден на фестивала – 4 декември, ще бъде представен габровският спектакъл „Мнимият болен“ на Молиер. Сценичната версия и режисура са на Николай Урумов, сценографията и костюмите – на Кирил Наумов, музикални картини – Иван Стоянов. Участват актьорите: Николай Урумов, Надежда Петкова, Велислава Маринкова, Адриана Димова, Магдалена Славчева, Ангел Калев, Димитър Петров, Валери Радев, Светослав Славчев, Даниел Тотов, Петко Петков и Димо Димов. Публиката ще се потопи в комедия на маските, перуките, танците и пищните костюми. Ще се срещне с темата за алчността, провокирана от човешката наивност, за да се сблъска с трудностите на любовта между двама млади.Общо пет награди ще бъдат изтеглени от коледната томбола на 4 декември след края на представлението. Това ще стане на сцената пред публиката, в присъствието на тричленна комисия и представители на медиите. Първата и най-голяма награда е пропуск за двама за представлението „Укротяване на опърничавата” в „Шекспировия Глоуб Тиътър“ в Лондон на 8 февруари 2020 г., с осигурени туристическа обиколка на театъра, самолетни билети до английската столица и обратно и две нощувки в хотел, като целият пакет е за двама. Втора награда – пропуск „Златен билет” за двама за всички премиери на ДТ „Рачо Стоянов” - Габрово през 2020 г. Трета награда - един пропуск за двама за представление от програмата на Народен театър „Иван Вазов” през февруари 2020 г. Четвърта награда – един пропуск за двама за представлението „Одисей” на Драматичен театър – Пловдив, съобразно програмата на театъра в началото на 2020 г. Пета награда – един пропуск за двама за спектакъла „Майстори” на Народен театър „Иван Вазов”, който ще се играе на 15 декември 2019 г. от 19.00 часа на сцената на ДТ „Рачо Стоянов” – Габрово. За участието в томболата са разписани правила, които ще бъдат публикувани на интернет страницата и във Фейсбук профила на Габровския театър. Сред тях по-важните са: всеки зрител, закупил билет за едно или повече от представленията от Коледния фестивал, има право да участва, като трябва да е на възраст минимум 14 години. Към всеки билет ще се издава талон, който зрителите трябва да попълнят и пуснат в урната на томболата. Тя ще бъде изложена във фоайето на театъра, като зрителите ще могат да пускат талоните си всеки ден по време на фестивала до 4 декември включително. Всеки участник може да спечели до една от общо петте награди. Имената на печелившите ще бъдат публикувани на интернет страницата на ДТ „Рачо Стоянов” - Габрово, както и във всички профили на театъра в социалните мрежи. До 24 часа от обявяването им, печелившите трябва да се обадят на касата на театъра, за да получат наградите си или наградите им ще бъдат предоставени на други участници в томболата, изтеглени като резерви.В томболата нямат право да участват служители на Габровския театър.", "date": "2019.11.23", "title": "Габровският театър предлага постановка на 'Шекспировия Глоуб Тиътър' в Лондон"}
{"url": "https://offnews.bg/obshtestvo/spriaha-propuskaneto-na-koli-na-gkpp-ivajlovgrad-i-v-dvete-posoki-716092.html", "text": "От 12.30 на ГКПП „Ивайловград - Кипринус“ временно е преустановено пропускането на автомобили и в двете посоки поради технически проблем в системата на гръцките власти, съобщават от „Гранична полиция”.На границата с Румъния трафикът е интензивен на ГКПП „Силистра“ на изход за товарни автомобили. Поради лоши метеорологични условия ферибота на ГКПП „Сомовит - Никопол“ не работи.На границата с Република Турция на ГКПП „Капитан Андреево“ и ГКПП „Лесово“ трафикът е силно интензивен на изход за товарни автомобили.На границата с Република Гърция на ГКПП „Кулата“ трафикът е интензивен на вход за товарни автомобили. Поради извършване на ремонтни работи на ГКПП „Кулата“ е възможно да има промени в организацията на движението на товарните автомобили през пункта.Трасетата ще се ремонтират поетапно, без да се спира преминаването на превозни средства.На българо-сръбската и на границата със Северна Македония трафикът е нормален на всички гранични контролно-пропускателни пунктове.На 24 ноември 2019 г. за времето от 09.00 часа до 13.00 часа на ГКПП „Кардам - Негру вода“ ще бъде спряно електрозахранването и преустановено извършването на гранични проверки поради извършване на ремонтни дейности. Препоръчва се използването на алтернативни маршрути.", "date": "2019.11.23", "title": "Спряха пропускането на коли на ГКПП 'Ивайловград' и в двете посоки"}
{"url": "https://offnews.bg/obshtestvo/sindikatite-se-otkazvat-ot-savmestni-protesti-za-bolnichnite-716098.html", "text": "Няма да се проведе обща национална демонстрация на КНСБ и КТ \"Подкрепа\" заради болничните идната седмица.КНСБ остава в готовност и ще организира или не протест, в зависимост от резултатите от обсъжданията в Националният съвет за тристранно сътрудничество, заявиха пред БНР от синдиката.Решението е на базата на допитване до синдикалните структури. Заседание на тристранката все още не е насрочено, няма и покана от премиера Бойко Борисов за среща със синдикалните лидери.От КТ \"Подкрепа\" късно снощи са взели решение да проведат свой национален протест под надслов \"Болните работници не са престъпници\" на 27 ноември в сряда на площад \"Александър Батенберг\" от 11 часа, което ще съвпадне с провеждането на редовното правителствено заседание.По-рано през седмицата стачните комитети на двата синдиката обсъждаха провеждане на съвместен национален протест, въпреки заявеното от премиера, че първият ден боледуване няма да е за сметка на работниците .", "date": "2019.11.23", "title": "Синдикатите се отказват от съвместни протести за болничните"}
{"url": "https://offnews.bg/kultura/kontcert-spektakal-spomen-nlo-prez-dekemvri-v-ndk-716090.html", "text": "На 20 декември от 20:00 часа в зала 1 на НДК ще имаме възможност да се насладим на , в който ще се включат добре познатите актьори от легендарната формация НЛО /Георги Мамалев, Антон Радичев, Катерина Евро/, с участието и на звездите Камен Воденичаров, Тончо Токмакчиев, младата актриса Ева Данаилова.Идеята за спектакъла е дело на известния български композитор Стефан Димитров, като освен неговото лично участие на сцената на зала 1 на НДК, изключителната му музика ще звучи в осъвременени аранжименти, направени специално от Евгени Димитров - Маестрото и “Ку-Ку Бенд”. Ще се насладим на живото изпълнение на големите хитове на НЛО, като “Канада”, “Адвокате”, “Свако Цако”, “Парти любими” и много други, с незабравимите текстове на Живко Колев и Недялко Йорданов.Димитър Стоянович се е погрижил да бъдат възродени любими образи от далечното и не толкова далечното минало.Освен легендарни скечове като “Тримата в кухнята”, “Професор Гучев”, “Пресцентър на МВР” и други, актьорите ще представят на сцената нови актуални теми в специално написани за концерт-спектакъла нови актьорски етюди, режисирани от Лъчезар Аврамов.С този проект екипът на \"Спомен НЛО\" се завръща във времето на качествените хумористични предавания, с които поколението на 90-те години и техните деца имаха щастието да израснат. Общата цел и мисия е да провокираме отново интереса към качественото забавление и свободните форми на изразяване.Билети за събитието можете да закупите онлайн , на всички каси на EasyPay, както и от Билетен център - НДК.", "date": "2019.11.23", "title": "Концерт-спектакъл 'Спомен НЛО' през декември в НДК"}
{"url": "https://offnews.bg/112/bivsh-voenen-postrada-pri-pozhar-v-stolitcata-evakuiraha-blok-716101.html", "text": "Пенсионер се запали в апартамента си в столичния квартал „Надежда”. Една от версиите е, че огънят тръгнал от неизгасена цигара. Сигнал до телефон 112 подали съседи, част от които по-късно се евакуирали. Мъжът е изведен от горящото жилище и е откаран в „Пирогов”, съобщи NOVA.Пострадалият е бивш военен, който живеел самотно. Съседите му подозират, че е искал да се самоубие.„Доколкото разбрахме се е самозапалил в леглото с цигара. Не е добре с психиката, иначе е доста общителен”, заяви за NOVA Добромир Зидаров, негов съсед.Пожарът е тръгнал от спалнята на възрастния мъж, която се намира на втория етаж. Домът на пенсионера е пълен с вехтории, които събирал от кофите за боклук. Според съседите изгорелият апартамент е огнище на зарази.„Аз се боря с хлебарките вече не знам колко време и му казвам на него, но промяна няма”, сподели един от живеещите в блока.Съседи търсили съдействие от социалните власти, но реакция нямало. „Доста ни тормози с чукане, тропане. Правим му забележки, ходи събира боклуци от кофите за боклук. Влачи ги тук”, разказа още Зидаров.Според съседите му най-добре ще е пенсионерът да заживее в дом за възрастни.", "date": "2019.11.23", "title": "Бивш военен пострада при пожар в столицата, евакуираха блок"}
{"url": "https://offnews.bg/futbol/vremeto-v-sofia-prechi-na-levski-716085.html", "text": "Наставникът на Левски Петър Хубчев ще реши в последния момент дали ще включи някой измежду Франко Мазурек и Филипе Нашименто в стартовата единадесеторка срещу Царско село в неделя. Двубоят е от 17-ия кръг на Първа лига и е с начало 17,45 часа.Щабът ще прецени състоянието на терена, тъй като в София имаше обилно количество валежи и така ще е вероятно до утре, пише \"Тема спорт\".Двамата техничари сигурно няма да стоят добре, ако теренът на стадион \"Георги Аспарухов\" е подгизнал, смятат колегите от вестника.Поради този факт, Хубчев може да стартира с двамата нападатели Робърта и Алар, които са по-устойчиви физически, още повече че се очаква двубоят да изобилства с твърди единоборства.", "date": "2019.11.23", "title": "Времето в София пречи на Левски"}
{"url": "https://offnews.bg/zdrave/zhena-stanala-svidetel-na-tragediata-s-3-godishnoto-dete-doktorite-n-716105.html", "text": "Нови проблеми в педиатрията в София след случая на починалото 3-годишно момче и решението за отстраняване на директори и лекар в три болници. Двама анестезиолози напускат, а това поставя в сериозен риск работата в лечебното заведение. С NOVA се свърза майка, чието дете е настанено в интензивното отделение на детската болница.От 8-ми ноември светът й се върти около борбата за живота на бебето й. С 40 градуса температура и гърчове момиченцето е настанено в интензивното отделение на педиатрията в София. Така майката разказва, че е станала свидетел на случилото се с починалото 3-годишно момче.„В интензивното има прозрачни стъкла. Сложиха го на масата, опитаха се да го реанимират. Главната сестра също изключително много помагаше, имаше доктор анестезиолог, който не беше дошъл по този случай в болницата, но и той помагаше. И неговата жена помагаше. Докторите направиха, каквото е възможно”, разказа майката Гергана Севелиева.След обществения отзвук по случая двама анестезиолози от болницата подали молби за напускане, потвърдиха за NOVA от педиатрията. Единият от тях бил този, който интубирал починалото 3-годишно момче. Заради това, разказва Гергана Севелиева, било отложено изследване на детето й.„Трябва да й бъде направен ядрено-магнитен резонанс, който не можеше да бъде проведен, защото докторите са напуснали”, поясни майката.Дежурствата на временно отстранената доктор Елена Георгиева пък били разпределени между други лекари.„Аз не бих искала да ме лекува доктор, който след 20-часова смяна, с треперещи ръце идва към детето ми и се обръща с думите \"какво ви е състоянието?\" Добрите условия за работа ще рефлектират върху качеството и съответно върху по-бързото оздравяване на нашите деца”, категорична е Гергана.От болницата отказват коментар. Според аутопсията причината за смъртта на детето е двустранна хеморагична пневмония. А някои инфекции не могат да бъдат лекувани.„Ако като народ сме на мнение, че тук работят убийци или некомпетентни хора, то тогава има нещо сбъркано в системата”, смята Севелиева.Заради проблемите в системата през пролетта имаше протести в педиатрията. Правителството обеща да отпусне милион и 700 хиляди лева. А за Гергана Севелиева остава радостта, че детето й се подобрява.", "date": "2019.11.23", "title": "Жена, станала свидетел на трагедията с 3-годишното дете: Докторите направиха всичко възможно"}
{"url": "https://offnews.bg/sviat/asandzh-otslabnal-s-50-kg-lezhi-v-zatvornicheskata-bolnitca-716091.html", "text": "Основателят на „Уикилийкс” Джулиан Асандж е отслабнал с 50 килограма и в момента се намира в британската затворническа болница, съобщава 80-годишният му баща Джон Шиптън, съобщава РИА-Новости.Бащата сподели, че се опасява от екстрадирането на Джулиан в Америка, където може да бъде осъден на 175 години затвор и да умре там. Освен това Джон Шиптън отказва да напусне Европа, докато синът му не се окаже на свобода.„Примирих се, че Джулиан може да умре в затвора. Казвам това не просто като баща. Това е факт”, каза австралиецът, който миналата седмица бе в Берлин.Изданието отбелязва, че Шиптън е пазил мълчание в продължение на 9 години и не е коментирал обвиненията, предявени срещу сина му, но сега е решил да говори, съобщава БГНЕС. Причината е растящата тревога, че Джулиан може да бъде екстрадиран в САЩ.", "date": "2019.11.23", "title": "Асандж отслабнал с 50 кг., лежи в затворническата болница"}
{"url": "https://offnews.bg/futbol/levskarite-shte-se-opitat-da-napraviat-pone-edin-zapomniasht-se-transf-716067.html", "text": "По всичко личи, че босовете на Левски ще направят максимални опити да осъществят поне един запомнящ се трансферен удар през зимата, пише \"Тема Спорт\".За „Герена\" вече се спрягат доста интересни имена на български футболисти. Преди няколко дни сините са отправили оферта към национала Симеон Славчев, който трябва да напусне азербайджанския Карабах през зимата, защото треньорът Гурбанов не го иска в състава си и му е казал да си търси отбор.Вече се появиха информации, на този етап предимно спекулативни, че Ивелин Попов също може да премине в Левски. Напусналият националния отбор атакуващ футболист най-вероятно ще си тръгне от настоящия си клуб Ростов, който се намира в сериозна финансова криза.Семейството и близките на Попов също гледат с добро око на евентуален негов трансфер в Левски, като това в особена степен важи за бащата на Ивелин. За него се ослушват и турски клубове от елитната група. Както и Лудогорец според информации от обкръжението на Попето.В групата от желани халфове задължително трябва да вмъкнем и Тодор Неделев. Така че имаме двама откровено дефанзивни и двама офанзивни полузащитници, единият от които е почти нападател.Най-високо като цена е Тодор Неделев, за когото лятото сините бяха готови да сложат на масата 800 хиляди евро на първо четене, с намеци да подобрят офертата до милион в зависимост от последващо споразумение за процент за Ботев при продажба на играча от Левски навън.Подобна сума за Неделев бяха готови да извадят и от Лудогорец, но халфът на Ботев е задраскал този вариант, въпреки че неговата заплата в Разград е непостижима за сините. Ще бъде голям успех, ако Левски вземе един-двама от изброените футболисти.", "date": "2019.11.23", "title": "Левскарите ще се опитат да направят поне един запомнящ се трансфер през зимата"}
{"url": "https://offnews.bg/nashite-avtori/otskoro-razkaz-s-prodalzhenie-ot-zdravka-evtimova-716053.html", "text": "Говореше се, че Риж Димитър притежавал силен удар. С гола ръка трошал пет керемиди, наредени една върху друга. --------- ------- ------- - Дамяне, ти помниш ли как ме събори на улицата? Удари ме и се проснах на плочките, помниш ли това? – косата на Риж Димитър стигаше до раменете, но дали само изглеждаше, или наистина бе станала по-рядка? Кичурите от дясно светеха кърваво оранжеви, а тези отляво изглеждаха жълтеникави, като дечица, преболедували от оня вирус, който неотдавна, направо до вчера, мачкаше из радомирско, пернишко и Кюстендил – силна болка в стомаха, температура и така пет дни. Лицето става сноп слама, това правеше вируса от хората – снопове, постилани в обора на кравите.Дали Рижият си бе боядисал в главата – кой да ти каже. В тоя опасен край всичко беше приемливо.- Куче, помниш ли как ме удари? - Помня, но не съм куче – каза Дамян. Беше в работни дрехи, още не бе успял да се преоблече, когато го повикаха – някакво момче от техниците, закъсало с колата на пътя. Дамян изхвърча да помогне, но то не беше някой от техниците. Бяха Рижия, Вовката, Павко - между Павко и Вовата стоеше едно дете, момиче със сиви очи и розова рокля, почти нова, една от най-прекрасните във „Втори шанс“. Десетина момичета в Старо село ги имаха – по два и петдесет парчето. До момичето стърчеше баба му, билкарката Елена – бяха й надянали кучешки нашийник с шипове около врата. Вовата я държеше на къса каишка. Момичето плачеше – но не с думи, не с хлипане, не с вой, само няколко дребни сълзи.- Месечинке! – викна Дамян и сините му работни дрехи литнаха към детето. Вовката, а може би Рижия го препъна, бе сигурно, че Вовката го блъсна в гърба. - Как си, Дамянке? – попита Елена билкарката. Детето не каза нищо. Не изхлипа, не кимна с глава. Само погледна жената. - Боли я – прошепна много любезно рижият и дясната половина от косата му заблестя. –Вовка, ти също, Павко, погрижете се за шантавата – двамата се справиха за седем секунди, плюс - минус няколко стотни. Така връзваха кравите, които повече не можеха да раждат и ги разфасоваха за месо в село Кралев дол.  - Вова! – започна мъжът в работен костюм от син док с такова хубаво лице, че народът се питаше как красотата е устискала в тоя гнил град, където асфалтът по улиците се огъваше от страх. – Вова и ти, Риж Димитре. Елена ви е спасявала от деца толкова пъти – гласът на красивия хич не беше красив. – Тя и майките ви е спасявала. Помните ли?Но Вовката и Риж Димитър не помнеха, гледаха, без да трепнат красивото му лице, наблюдаваха го и не мигваха. Такива хора отдавна бяха станали безсмъртни, никога не е било необходимо да бъдат спасявани, защото по-голямо спасение от парите в портфейла все още никой не бе измислил. Никой, освен Господ, но сега Него го нямаше. Беше отпътувал в другия край на Радомир. Там го бяха повикали за помощ - навсякъде в тая болна вселена някой Го молеше за нещо. За болен, за здрав, за пари, да бъдат добри изследванията, да е доброкачествен тумор, синът да се влюби в добро момиче, да вземе изпита. А Господ е добър, спасява.- Сърцето на баща ти бе спряло, Риж Димитре – каза мъжът в работните дрехи от док. – И тя го спаси. Елена. А ти я върза като добиче – тогава Павко, който беше мъж Балкан, удари работното палто от док точно на мястото, където боли най-много.  - Разреших ли ти да го биеш? – пита по-бледата част от косата на Рижия. – Защо ме лишаваш от това удоволствие?Дамян не поглеждаше тримата.Красивият Дамян се беше загледал пред себе си, но там нямаше нищо, освен една сива стена, висока три метра. Тази сива стена се издигаше, додето поглед стига – може би бе стрелбище или барака за разфасоване на мършави крави, които никога повече не ще могат да родят теле. Дамян се взираше в тая тъпа стена - чудно защо бе толкова дърт и красив едновременно, че човек не можеше да го понася. Особено ако има юмруци като Риж Димитър.- Слушай, куче... - Не съм куче – повтори Дамян. - О, Дамянчо. Господинът с Мерцедеса изритал Сияна, твоята снаха. Същият, дето дойде да ме прави на червей. Сияна вече му е бивша. Сега ти нямаш гръбче, Дамянчо. Никой не те подпира отзад и мога да те одера, човече. Ще го направя на живо – ще ти изрежа гърба до бъбреците, до карантиите, до чорапите. Нека се научи раята кой е блъскал Риж Димитър на улицата. Ако им харесва и те да пробват. - Димитре – каза Елена равно, без да бърза, без да се бави. – Виждам очите ти. Около синьото, което се казва „ирис“, бялото не е бяло, а жълтеникаво, Димитре. - Ти много знаеш какво е бялото около синьото – захапа я Димитър. - Тебе няма да те одирам, Елено. Ти я подигра оная.... мръсната ти снаха Сияна. Плю й в мозъка. Затова няма да те бия. Само ще гледаш. Мерцедесът я изрита. Край на порно филма. Наблюдавай ме сега, Елено - Рижия приказваше тихо, като че говореше на дете от детската градина, което не ще да става от креватчето си. - Айде, Вовка.Вовата беше с тъмнокестенява брада, метър и деветдесет. В Старо село имаше такава приказка – ако живее в къща, където сутрин пълзи сянката на Прехвърляч баир, момчето ще гони двата метра. Момичето ще е красиво като оня сърна, последната в гората, дето Вовата застреля още преди да навърши петнайсет години. Оттогава пролича, че освен як мъж, той има точно око. Та този мъж с точното око, Вовката - който на Гергьовден сам изяде за бас едно агне от дванайсет кила – стисна пръстите на хлапето в розовата рокличка от Втори шанс, почти нова, направо нова, и натисна ръката върху едно дървено трупче. Това всъщност беше негодна траверса, но в Старо село нищо не бива да се нарича „негодно“. Все влиза в работа. Винаги влиза. Вовката изпъна ръката на хлапето, тънка като палка на барабанче, върху негодната траверса.- Наблюдавай ме – каза тихо Риж Димитър и се усмихна. заедно с по-оранжевата част на косата си. После юмрукът му, лъскав като снаряд, се стовари върху палката на барабанчето, малко над китката, а може би на самата китка. Вече седем пъти бяха виждали как Риж Димитър троши с юмрук пет керемиди една върху друга, опечени преди месец в тухларната.Детето изпищя. Така зави, че сивата стена се огъна. Работният костюм от син док се хвърли напред, толкова страшно напред, че ръкавите на палтото се откъснаха. Разбира се - Вовката го удари пръв, след него Рижия. Добре, че Павко бе овързал стабилно дългата шия на Елена с кучешката каишка.Точно в тоя момент... какъв момент, ще го вземат дяволите. Никой не знаеше кога стана. Една топка се сгромоляса от високата три метра стена. Как се изсипа тая топка… кой може да каже? Момче, тънко като ножица, леко като черна котка и бял котарак, се търколи до траверсата, която не ставаше за нищо - най-обикновено трупче. Това момче не погледна трупчето, захвърли настрани един очукан, грозен тромпет. Момчето сигурно бе полудяло. То се наведе. Захапа единия крачол на оранжевите дънки. Така здраво захапа, така злобно, грозно, че здравият памучен плат се съдра.Изпод разкъсания корав памучен плат бликна кръв на фонтан. Силно и черно потече тая кръв – червено-кафява, ръждива като дясната половина от косата на Риж Димитър. Крачолът целият подгизна. Грозно почервеня. Добре, че кръвта не мирише. ------------------------ - Ще ти мине, Месечинке. Още по-хубава ще стане. С баба ти ще забъркате мехлем за кости. Костите ще зараснат по-здраво от преди – сигурно на някой друг щеше да му е трудно да държи дъщеря си в ръце и да я носи напред-назад като малко бебе. А може би на никого нямаше да му бъде чак толкова трудно. – Хей сега ще изиграем Радомирското хоро с тебе, Месечинке – каза мъжът и леко, съвсем внимателно да не разклати ръката, скована в гипс, подхвана стъпките: две напред, подскок, две назад, подскок, подскок. - Разкажи ми като бях малко дете, тате – каза момичето със сивите очи. – Кажи ми за връзките за обувки и учениците на мама. - Добре, Месечинке.. Ще ти разкажа – високият мъж седна на кушетката, но не остави детето да си полегне, продължи да го държи на ръце. – Ами две ученички от гимназията на майка ти бяха дошли у нас да им покаже някакви задачи. Мама е отлична по математика, мама е най-умната жена, Дамянке, и тия две момичета бяха дошли да ги научи, защото иначе щели да изкарат двойки на контролното. - Какво значи контролно, тате? - Ами дават задачи по математика и децата трябва да ги решават. - А на мене ще дават ли? - Да. - А ти беше ли силен по математика? - Не, не бях. - Затова ли се ожени за мама, да ти решава задачите? - Да. - И какво стана с връзките за обувки? - Майка ти показа на ученичките, решиха задачите и дойде време да си отиват по домовете. Стават момичетата, тръгват да се обуват и олеле! Връзките на обувките им ги няма. Ха сега де! Какво да правим? Тук връзки, там връзки – вдън земя потънали. - Леле! – възкликна детето. - Леле! – възкликна баща му. – По едно време баба ти Елена поглежда към тебе и що да види.  - Какво видя? – попита детето, опита да се надигне и лицето му се изкриви. - По-полека, Месечинке... Не бива да движиш ръката. Баба ти Елена поглежда към тебе и вижда надутите ти бузи. Ти постоянно надуваше бузи, не искаше да ядеш. В едната буза слагаш едно залъче, в другата другото и така... Червената шапчица, Златната ябълка, Пепеляшка… не дъвчеш и това е! Но баба ти още мъничко погледнала към тебе и що да забележи - от устата ти се подава връзка за обувки. - Леле! – каза детето и се разсмя за миг, после лицето му пак се сгърчи. - Да, ти беше свалила връзките от обувките на двете ученички и ги бе натъпкала в устата си. Виж каква пакостница си била. - Ами бях – каза доволно детето. - После по едно време аз те попитах: – „Дамянке, ти защо напъха връзките на обувките в устата си?“ – каза бащата тихо.  - А, тате, това никога досега не си ми го разказвал – детето отново се оживи. - И какво ти казах аз? - Ти каза: – „Тате, налапах връзките в уста, защото исках какичките да решават още много задачи с мама. Още седем и сто задачи.” „Защо, Месечинке?“ - попитах те аз. Бащата замълча и леко поглади гипса върху китката на дъщеря си. - Какво отговорих аз? Никога не си ми го разказвал – разшава се отново детето. - „Като решава задачи, мама се усмихва“ – каза ми ти, Месечинке.Навън бе притъмняло. Когато смесиш син и жълт цвят, става зелен. Като смесиш нощта с усмивка на едно дете, пада здрач, който целува очите на хората и приспива бебетата.Но Дамяна не можеше да заспи. ------------------------------------Един град не можеш върза с въже. Не можеш да седнеш до някое момиче и то да знае какво да прави. Първо колана. След това идва най-важното - да се наведе.Един град не трябва да сваля колани. Не трябва да се навежда. Ако се огъва на кравай тоя град, по-добре земята под него да се разпукне. По-добре народът да се изсели на друго място, да си отреже главата, за да не откопчава колани и да прегъва врат.Старо село – уж е квартал, но името му селско - най-стъпканото място, ще си каже човек. Най-убитото. Извадили на хората нервите, сложили ги вместо фиде в супата и ги сварили. И мизерниците в Старо се влачат по улиците, нищо не виждат, не чуват, само се оглеждат да не седне някой риж до тях, че към колана ще опре работата. По-нататък… знае се какво обича Рижия.Егати и стъпканите хора, ще си каже човек - народ без мозък, без нерви… обаче май не беше толкова окастрен тоя народ в Старо село. Сигурно му беше дошло дотука. По-дълбоко оттук и по-гадно от тука. Някой си разправял тези дни „Въстана из мрака тревожен..“ да мели празни приказки, това го може всеки по тия места.  Май онзи, дето дрънкал, се казвал Гео. Тип с раздрънкан Голф тройка.Точно пред кафене „Соларис“ ги намерила чистачката на кафенето – една тиха женица, на седемдесет и кусур години, с бяла като сладолед коса, кротка, на гъсениците път струва, само поповото прасе убива в градината си. На другиго никога за нищо не е посягала, кафе не е пила, макар че от десет години мие мръсните чашки. Събира утайката от кафето. Това й е добавката към заплатата – и изсипва тая гъста, кафява утайка на доматите си. Израства зеленчук за чудо и приказ, та доста го крадяха. Старата не можа да го опази, ами поде да дава половината от заплатата си на Павко. Павко, наш момък, кафява брада, метър и деветдесет.Як. Само пръст да мръдне, народът заляга. Зарад Павко жената си обира доматите. Не смеят зърно да й ги барнат; вярно, тя избира за Павко най-зрелите, най-едрите и ги носи пакетирани в дома му, но и за женицата остава нещо – какво ти нещо, двеста бутилки салцата смля и свари, но се боеше да се похвали. По три, по две ги пренесе в мазето и ги зарови под стари парцали.Тук а видят, че слагаш нещо в мазето, а на сутринта нищо нямаш, обират те до кожа, мазето ти събарят... но да не дрънкаме много, когато ни пази Павко, салца има, мазе има, мир има... Благодарна съм ти, Господи! Та тая жена с най-хубавите домати в Старо село намери тримата – пияни, армирани, гипсирани и бетонирани – легнали отзад на гърба на кафе „Соларис“. Случвало се беше и друг път – турнир по белот, пристига джип с булчета от София, случва се човек да обърне повече чаши и да пуши от другите цигари. Ще си изтрезнеят момчетата. Но след десет секунди жената с бялата като сладолед коса се хвана за главата.- Божичко! – повика Го тя, защото само на Него се надяваше, на Бог. Синовете й бяха в Италия.Риж Димитър, Вовката и Павко.. яки момчета, всеки гони двата метра в растежа. Лежаха. Много зле лежаха, близо до тях имаше локвички – малки, не дълбоки - и не червени, а кафяви – жената от десет години миеше пода на „Соларис“ и знаеше кога кръвта е съсирена, дали е скоро изтекла от нос или от гръб. Кръвта не я плашеше. Десните ръце на Риж Димитър, Вовката и Павко....- Господи – пак Го викна побелялата женица.Десните ръце на Риж Димитър, Вовката и Павко бяха извити, изкривени, направо страшно огънати. Прекършени при китките.Един град може да остане стъпкан няколко месеца. Ако нервите на хората са изтеглени, изсмукани и сварени на супа – дори година може да остане стъпкан този град. Но после, унизен, без мозък, без нерви, по-нисш от просяк, въстава из мрака тревожен на своя живот и пише със своите кърви СВОБОДЕН! ------------Това разправял някой си Гео. Даже го надраскал някъде, сигурно на стената на кафенето. Не беше Гео, на бай Миле бръснаря синът. Синът на бръснаря бе хванал към Мадрид още миналата година. Писачът сигурно отскоро се бе заселил в Радомир.", "date": "2019.11.23", "title": "Отскоро: разказ с продължение от Здравка Евтимова"}
{"url": "https://offnews.bg/tenis/nadal-povede-ispania-kam-polufinalite-na-kupa-dejvis-716068.html", "text": "Световният номер 1 в мъжкия тенис Рафаел Надал се превърна в големия герой за Испания. Матадора победи с 6:1, 6:2 Диего Шварцман, а след това се наложи заедно с Марсел Гранойерс при двойките срещу Гонсалес и Майер след 6:4, 4:6, 6:3.Така той класира страната си за 1/2-финал на новия формат за Купа Дейвис, който се провежда в Мадрид. На практика вчера Матадора стигна до две победи на сметката си и така страната му продължава уверено напред.Преди тези два мача аржентинците имаха убедителен аванс след успеха на Гуидо Пея срещу Пабло Кареньо Буста след 6:7(3), 7:6(4), 6:1.С успеха си над Шварцман Рафа записа и своята 27-а поредна победа в турнира на сингъл. В спор за място на финала испанците ще се изправят срещу Великобритания.Без Анди Мъри в състава тимът постигна два успеха на сингъл над Германия благодарение на Кайл Едмънд и Дан Еванс за място сред последните четири.В другия полуфинал съперници са Канада и Русия. \"Кленовите листа\" достигнаха до тази фаза още в четвъртък след победа над Австралия с 2-1, докато \"Сборная\" пречупи Сърбия след изключителен сблъсък на двойки.", "date": "2019.11.23", "title": "Надал поведе Испания към полуфиналите на Купа Дейвис"}
{"url": "https://offnews.bg/futbol/ludogoretc-se-otdalechi-na-varha-sled-zrelishte-v-razgrad-716104.html", "text": "Шампионът Лудогорец укрепи лидерската си позиция в Първа лига, след като победи с 2:1 Локомотив Пловдив в дербито на върха от 17-ия кръг в Разград.С успеха разградчани събраха 45 точки и вече водят с 9 пред втория Локо. Авансът им пред третия - Левски, който е с мач по-малко, е 10, а пред четвъртия ЦСКА - 11.Гостите от Пловдив първи стигнаха до гол в 12-ата минута. Ожболт пое топката по дясното крило и влезе по посока на наказателното поле, където намери Илиев.Ударът на капитана бе блокиран, но кълбото отново стигна до нападателя, който с техничен удар откри. Само минута по-късно Локомотив можеше да стигне до втори гол, но Карагерен пропусна от отлична позиция в наказателното поле.Лудогорец обаче успя да реагира бързо на първоначалното превъзходство на гостите и в 15-ата минута резултатът бе изравнен. Марселиньо получи топката на границата на наказателното поле и с техничен удар не остави шансове на Луков.В 31-ата минута Лудогорец стигна до пълен обрат. Груба грешка на Томашевич, който подари топката на Кешерю, остави румънеца сам срещу Луков. Нападателят задържа кълбото и намери Лукоки на празна врата за 2:1.До края на мача и двата отбора имаха шанс да отбележат, но резултата се запази и така Лудогорец записа 10-а поредна победа и общо 22-и мач без поражение, с което се отдалечи на върха.", "date": "2019.11.23", "title": "Лудогорец се отдалечи на върха след зрелище в Разград"}
{"url": "https://offnews.bg/tehnologii/marketing-eksperti-agentcii-i-golemi-brandove-se-sreshtnaha-na-tretot-716088.html", "text": "Над 450 човека посетиха третото издание на Facebook Бизнес Конференция F5, която се проведе на 15 ноември в Интер Експо Център. На едно място се събраха хора с различен тип бизнеси и маркетинг мениджъри в различни сфери, а сред публиката - освен маркетинг експерти, имаше и представители на дигитални агенции и големи брандове.Присъствие отчетоха компании като: ROYAL CANIN, BOSCH, Nestle, БНР, Нова Броудкастинг Груп ЕООД и др. Всички те се бяха събрали, за да научат кои са новостите във Facebook и как да ги приложат успешно в своите бизнеси.Бяха отразени 25 теми от различни топ специалисти в областта на дигиталния маркетинг, като лекциите им бяха актуални, практически насочени и засягащи иновациите в сферата.Едни от специалистите - лектори на събитието бяха представителите на Facebook за България.Говореше се за Employer branding, рекламни стратегии и съвети за E-commerce и B2B бизнес, принципи за създаване на Social media стратегия.Беше разяснена интересна информация за личен и корпоративен Branding във Facebook & Instagram и не на последно място, беше споделен много ценен опит, успешни истории и съвети от начинаещи и мениджъри на големи брандове.Посетителите на конференцията споделиха, че с нетърпение очакват и следващото издание на Facebook Бизнес конференцията - F5 2020.", "date": "2019.11.23", "title": "Маркетинг експерти, агенции и големи брандове се срещнаха на третото издание на Facebook Бизнес Конференция - F5 2019"}
{"url": "https://offnews.bg/leka-atletika/belgrad-priema-svetovnoto-po-leka-atletika-716069.html", "text": "Съветът на Световната атлетика (б.а. позната доскоро като IAAF), одобри Белград за домакин на Световния шампионат по лека атлетика в зала през 2022 г.Новината беше потвърдена и от зам.-кмета на сръбската столица Горан Весич пред местното издание \"Телеграф\", цитирано от Нова телевизия.Белград опита да стане вторият град на Балканския полуостров домакинствал на Световния шампионат по лека атлетика в зала още преди 2 години, но тогава китайският Нанджин беше предпочетен и ще бъде домакин на предстоящото първенство между 13-15 март 2020 г.Досега състезание в \"Царицата на спортовете\" от подобен ранг в региона е имало само в Турция. През 2012 година Истанбул беше домакин на лекоатлетическия мондиал под покрив.От своя страна избраният за домакин Белград също може да се похвали като достатъчно добре подготвен за подобен форум, тъй като столицата на западните ни съседи прие Европейския шампионат по лека атлетика в зала през 2017 г.", "date": "2019.11.23", "title": "Белград приема световното по лека атлетика"}
{"url": "https://offnews.bg/politika/tramp-niama-da-spesti-vaprosa-za-ogromnata-koruptcia-v-balgaria-pri-sr-716066.html", "text": "Американският президент Доналд Тръмп ще говори с премиера Бойко Борисов за корупцията в България при срещата им на 25 ноември в Белия дом, съобщава БНР.Търсим допълнителни начини за работа с България, особено с българските пазители на реда, за да можем да предоставим методи за борба с корупцията и да укрепим господството на закона, заяви в конферентен разговор високопоставен представител на Белия дом.Тръмп ще постави въпроса и за руското влияние в България. Администрацията на американския президент изразява загриженост заради \"многото доказателства за руски дейности в Европа, в това число опити за повлияване на изхода от избори и такива, които застрашават основите на демокрацията\".Акцент в разговорите между Тръмп и Борисов ще бъдат възможностите за участие на американски компании в енергийния сектор и възможностите за износ на втечнен газ за България.За Белия дом от изключително значение за българо-американските отношения е и ангажиментът на София за увеличаване приноса към бюджета за отбрана.България е член на НАТО от 15 години. Време е да покаже допълнителна мотивация, увеличавайки разходите си за отбрана и участвайки в различни мисии на НАТО, подчерта в конферентния разговор представителят на Белия дом.Срещата на американския президент с българския министър-председател е част от серията разговори с лидерите от Централна Европа. До момента Тръмп е имал срещи с колегите си от Полша, Чехия, Словакия, Унгария, Австрия и Румъния.", "date": "2019.11.23", "title": "Тръмп няма да спести въпроса за огромната корупция в България при срещата си с Борисов"}
{"url": "https://offnews.bg/zimni/vladi-zografski-preodolia-kvalifikatciite-vav-visla-716070.html", "text": "Най-добрият ни ски скачач Владимир Зографски преодоля квалификацията в старта за Световната купа в полския град Висла. Българинът направи опит от 109.0 метра, класира се на 39-то място и ще участва в утрешния старт.На първо място в квалификацията завърши Карл Гайгер. Германецът отчете най-дългия скок за деня със 133 м (138,6 точки) и изпревари швейцареца Килиан Пейер (125,5 м) и австриеца Даниел Хубер (122 м).В квалификацията участваха общо 71 скачачи, като 50 от тях се класират за състезанието. Силно представяне показаха австрийците.Играчите на треньора Андреас Фелдер бяха толкова добри, че Грегор Шлиренцауер няма да бъде в отбора, въпреки много доброто 13-то място тази вечер.Даниел Хубер, Ян Хоерл, Филип Ашнвалд и Щефан Крафт ще представляват Австрия. Евроспорт ще излъчи пряко финалите във Висла от 16:50 часа.", "date": "2019.11.23", "title": "Влади Зографски преодоля квалификациите във Висла"}
{"url": "https://offnews.bg/zdrave/dermatologat-dotc-kazandzhieva-valnenite-shapki-i-shalcheta-sa-zabra-716044.html", "text": "Доц. Казанджиева, какви са особеностите на детската кожа?На първо място, детската кожа е с по-високо съдържание на вода, от което идва и усещането за по-голяма мекота. В детската кожа водата е около 75%, докато при възрастните водното съдържание спада постепенно от 65% до 55% в късните години на живота. С възрастта постепенно на кожата се отразява и натрупването на УВ радиация – при децата то е съвсем малко и затова пигментацията е равномерна и еластичността е повишена.В бебешката кожа роговият слой, и като цяло епидермисът, са по-тънки - ето защо децата реагират по-силно на факторите на околната среда. Вятърът и слънцето могат по-бързо да увредят кожната бариера. Това означава, че грижите за детската кожа трябва да са внимателно съобразени със сезона. Излагането на силен студ или прекомерна топлина е опасно за нея. Тя реагира по-бурно на промяната в климатичните условия, защото потните жлези са по-малко и част от тях започват да функционират едва в пубертета. Този факт е особено важен за малките пациенти с атопичен дерматит.Как влияят студът, вятърът и снегът?Силният вятър и ниските температури през зимата винаги са изпитание за кожата. През зимните месеци особено много страда атопичната детска кожа, която често се възпалява. При това заболяване има дефект в кожната бариера и нейната защитна функция е нарушена. Логично, атопичната кожа е много по-чувствителна от нормалната. Атопичният дерматит се дължи на генетично предразположение, но изключително много се влияе от външната среда. Червени, възпалени участъци често се появяват по бузите и брадичката, както и в лакътните и коленни гънки. Кожата на пипане е суха, често със следи от разчесване поради силния сърбеж. Дрехите от изкуствена материя или вълна, студеният въздух и вятър в контраст топлината вкъщи могат допълнително да увеличат възпалителните промени.Как да подготвим детето за разходка и игра навън?Разбира се, детето трябва да е облечено топло, но прекомерното “навличане” на децата с дрехи също е противопоказано. Най-добре е да се използва немската стратегия Zwiebelооk – т. е. обличане на няколко дрехи с различна дебелина и материал една върху друга. По този начин бързо да може да се реагира и да се прибави или съблече дреха в зависимост от това как се чувства детето. При много студено време е добре лицето и ръцете да са защитени от бариерен крем с добри хидратиращи и омазняващи свойства. За устните безспорен фаворит са специализираните продукти на козметичните фирми – те осигуряват добра защита от зимния студ и предпазват нежната кожа в тази област от появата на залющване и нацепване.Необходима ли е УВ защита?Задължително при разходки в планината, ски и сноуборд се използват продукти с най-висок фотозащитен фактор. В градски условия фотозащита за децата е необходима само когато имаме съчетанието от зимно слънце, сняг и дълга разходка в парка. Тогава наистина не трябва да оставяме слънцезащитния продукт вкъщи. Слънцето се отразява от снега повече, отколкото от пясъка на плажа и това е добре известен факт, който прави фотозащитата необходима и през зимата.Какви специални грижи са необходими за децата с атопичен дерматит?Да започнем с банятаПрекомерното къпане не се одобрява, защото то допълнително изсушава кожата. Добре е, при суха кожа, детето да пропуска ежедневните душове и къпането да се сведе до 2-4 пъти седмично. Според указанията на Американската академия по дерматология прекаляването с измивни процедури може да увеличи трансепидермалната водна загуба и да увеличи сухотата на кожата. Препоръчват се кратки душове – по-малко от 10 минути като времетраене. Водата трябва да не бъде прекалено топла, защото от горещата вода се дразнят свободните нервни окончания в кожата и сърбежът се засилва. Атопичната кожа изисква внимателно подсушаване, а не грубо разтъркване. Търкането на кожата с хавлиената кърпа допълнително дразни кожата и уврежда кожната бариера.Сапуните също са много важниИзползването на сапуни при къпане може да се окаже част от проблема, защото те отстраняват твърде много от естествения овлажняващ фактор на кожата. Трябва да се използват основно душ олиа, които не я лишават от нейното естествено омазняване. Толкова е приятно когато детето се забавлява със сапунената пяна. За съжаление, душ-геловете и сапуните, които използваме за нея, допълнително изсушават кожата – причината може да бъде не само в измивните вещества, но и в прибавените аромати. Добре е когато детето има проблемна кожа да се потърси компетентен съвет от дерматолог. Той ще препоръча продукти, които са полезни за укрепване на кожната бариера и подходящи за конкретния малък пациент.Хидратиране на кожатаЕмолиентите, кремовете и балсамите са основните ни оръжия в битката със сухата кожа. Добре е тяхното прилагане да започне още при раждането на детето като това правило е особено важно за семействата с алергични заболявания в рода. Смята се че ранното хидратиране на кожата може да предотврати развитието на атопичен дерматит, защото подпомага укрепването на кожната бариера. Емолиентите трябва да се използват най-малко два пъти дневно, като идеалното приложение е няколко минути след баня, когато кожата ги възприема най-добре. Отново е добре да се използва компетентността на дерматолога – той ще препоръча най-подходящия крем, балсам или лосион, който често има в състава си активни вещества, допълнително подпомагащи хидратацията.ДрехитеМного е важно почистването и изпирането на дрехите, които са в пряк контакт с кожата. Аз винаги препоръчвам използването на пералня и програма за двукратно изплакване. Прането на ръка рядко може да осигури такова пълно изплакване на дрехите, за да не останат следи от перилния препарат. Много често се забравят чаршафите и одялото, а те също могат да предизвикат замърсяване и дразнене на кожата. Препоръчва се да се използват непарфюмирани продукти, омекотители, антистатични средства. Добре би било ако дрехите са от 100% памучен плат или коприна – така си спестяваме дразненето на кожата от изкуствените материи. И нека да припомним – свръхчувствителността към вълна е един от критериите за диагнозата “атопичен дерматит”. Т.е. вълнените шапки и шалчета са забранени при това заболяване.ХранатаТук няма еднозначни съвети. Детето трябва внимателно да се наблюдава и да се отстранят храните, които водят до засилване на сърбежа и евентуално влошаване на състоянието на кожата. Списъкът на забранените храни е дълъг, но не е актуален за всяко дете. Трябва да се наблюдава реакцията на шоколад, цитрусови и горски плодове, ядки, люти, кисели и солени храни.Консултации с дерматологПри проблеми с кожата на детето безспорният специалист е дерматологъг. Не забравяйте, че кожата на всяко дете е с уникални характеристики и кремовете, които помагат на другите деца, могат дори да бъдат вредни за конкретния малък пациент. Дерматолозите разполагат с голям избор от специализирана козметика и лекарства за всякакъв вид проблеми с детската кожа. Нещо повече – лекарите преценяват дали се касае за нормална сухота на кожата, или проблемът се задълбочава и диагнозата е вече атопичен дерматит, който изисква специални грижи и препарати. При съмнение за алергична кожна реакция дерматолозите правят специфично тестуване с избрани алергени от Европейската стандартна серия. Положителните резултати посочват конкретния “виновен” алерген и съответните мерки за избягването му.", "date": "2019.11.23", "title": "Дерматологът доц. Казанджиева: Вълнените шапки и шалчета са забранени за децата с атопичен дерматит"}
{"url": "https://offnews.bg/futbol/guardiola-se-skasa-da-hvali-spetcialnia-716072.html", "text": "Мениджърът на Манчестър Сити Пеп Гуардиола не спести похвалите си по адрес на новият новият наставник на Тотнъм Жозе Моуриньо.\"Вие го познавате по-добре от мен. Той има много години тук в различни клубове. Невероятен мениджър е и съм сигурен, че ще свърши страхотна работа. Бях малко изненадан с решението за Почетино, защото той направи много в клуба.Винаги мениджърите, когато го напуснат, трябва да знаят дали клубът и отборът са по-добри, отколкото, когато застават начело, и мисля, че това се е случило, но решенията се вземат и няма какво друго да кажа\", сподели Гуардиола.Тази вечер Сити посреща Челси, а специалистът коментира и представянето на мениджъра на \"сините\" от Лондон Франк Лампард. \"Той е на този пост от година и половина, а аз съм от малко по-дълго, защото съм малко по-възрастен, но той държи бъдещето в ръцете си. Опитът обаче не е много важен.Бих казал, че когато познавате клуба, това е добро предимство и Лампард познава отлично Челси и всичко зад кулисите - медии, фенове, играчи - така че това е добре. Когато пристигнах, не много хора ми се доверяваха, честно.Малко, малко хора. Може би президентът, спортният директор и още не много хора. Може би Франк беше така в Дарби. Хората казваха, че няма опит. В началото, когато никой не ви вярва, е перфектно, защото не можеш да загубиш нищо.Проблемът е, когато сте спечелили титли и хората ви гледат под лупа. Случая на Франк е перфектен, идеална ситуация. В големите клубове има невероятни играчи, така че е по-лесно да свършите добра работа в Челси или Барселона, отколкото в друг клуб. Ако работите много и имате търпение, резултатите и успехът сами ще дойдат\", каза Гуардиола.", "date": "2019.11.23", "title": "Гуардиола се скъса да хвали Специалния"}
{"url": "https://offnews.bg/volejbol/volejbolistite-ni-niama-da-praznuvat-nova-godina-716071.html", "text": "Националният ни тим по волейбол при мъжете ще се изправи срещу Египет в две контролни срещи по пътя към олимпийската квалификация в Берлин, пише \"Тема Спорт\". \"Трикольорите\" ще срещнат фараоните на много интересни дати. Проверките, които ще са единствени за \"лъвовете\", ще се проведат на 31 декември и 1 януари. Това е така, тъй като битката за единствената виза за Токио 2020 е от 5 до 10 януари в германската столица и няма други възможности за организирането на приятелски мачове.Египтяните ще пристигнат в София на 30-и, непосредствено преди контролите. Селекционерът Силвано Пранди ще привика избраниците си на 26 декември за начало на подготовката.Очаква се в средата на следващия месец той да обяви съкратен списък от 16 имена, които да събере за старта на заниманията в зала \"Христо Ботев\". В разширения такъв на Професора влязоха всички най-добри, сред които и освободените от италианеца през лятото Георги и Валентин Братоеви, Николай Николов, Владислав Иванов и Николай Учиков.Малко вероятно е последният да остане в групата, предвид че все още няма клубен отбор и не играе никъде. След изиграването на двете контроли с Египет ще стане ясен и окончателният списък за олимпийската битка в Берлин.Лъвовете ще отпътуват за германската столица на 3 януари. Те ще се изправят в група срещу Сърбия, Франция и Холандия, като първите два тима се класират за полуфиналите.", "date": "2019.11.23", "title": "Волейболистите ни няма да празнуват Нова година"}
{"url": "https://offnews.bg/futbol/tcska-namali-izostavaneto-si-v-klasiraneto-716094.html", "text": "Отборът на ЦСКА постигна лесна победа над Ботев във Враца с 3:0 в двубой от 17-ия кръг на Първа лига и намали изоставането си от лидерите в класирането.Пламен Гълъбов откри резултата в 7-ата минута, а Тиаго Родригес удвои преднината в 18-ата минута след асистенция на Евандро. В добавеното време португалецът оформи крайното 3:0.С победата ЦСКА събра 34 точки и заема четвъртото място в класирането, като е на 8 от лидера Лудогорец, който по-късно днес играе с Локомотив Пловдив в Разград. Трети върви Левски с 35, който е с мач по-малко.В следващия кръг на “Армията” гостува Лудогорец. Двубоят е на 1 декември (неделя) от 18:00 часа.Състав на ЦСКА: 13. Густаво Бусато (в), 28. Пламен Гълъбов, 25. Раул Албентоса, 11. Петър Занев (к), 18. Брадли Мазику, 6. Рубен Пинто, 26. Валентин Антов, 20. Тиаго Родригес, 14. Вив Соломон-Отабор, 10. Евандро, 22. Али Соу", "date": "2019.11.23", "title": "ЦСКА намали изоставането си в класирането"}
{"url": "https://offnews.bg/obshtestvo/digata-na-plazha-v-sozopol-shte-bade-saborena-a-kontcesionerat-triabv-716075.html", "text": "Пясъчната дига, изградена на централния плаж в Созопол, ще бъде съборена и заравнена. Ще наложим неустойка, която по договора с концесионера е 6900 лева, обяви днес в Созопол министърът на туризма Николина Ангелкова.Разпоредих незабавна проверка по случая. Нашите експерти установиха, че категорично има разминаване от уведомлението на концесионера от 28 октомври, което сме получили заедно с Басейнова дирекция и Общината. В него се твърди, че няма да се разрушава брегът и да се отнема пясък от ивицата. След проверката обаче беше констатирано, че има загребване на пясък именно от брега. Незабавно ще разпоредя да се възстанови предишното положение и да се събори дигата, съобщи Ангелкова пред гражданите, недоволни с разкопаването.Призовавам концесионерите да обсъждаме предварително важните теми в работата им. Основната задача пред тях е да се грижат за плажовете. Ако повторно искат да се изгради дига, това ще се случи след широко обсъждане, заяви министърът на туризма.Същевременно тя изтъкна, че \"дигите не трябва да се заклеймяват с лека ръка, от тях има необходимост, за да предпазват от различни бедствия – наводнения имаше например в курорта „Св. Константин и Елена“. Всеки плаж е отделен случай и е задължително тези въпроси да се обсъждат с хората и бизнеса на място.\"Ангелкова обеща още в началото на следващата седмица да изпрати екип за нова проверка в Созопол дали дигата е премахната.", "date": "2019.11.23", "title": "Дигата на плажа в Созопол ще бъде съборена, а концесионерът трябва да плати 6900 лева глоба"}
{"url": "https://offnews.bg/obshtestvo/uvolniha-lekar-ot-barza-pomosht-v-gabrovo-obarkal-infarkt-s-gastrit-716074.html", "text": "Лекар от Центъра за спешна медицинска помощ в Габрово е освободен от работа, след като негова пациентка е починала от масивен инфаркт. Часове преди смъртта на жената медикът преценил, че тя страда от гастрит, съобщава БНР.Случаят е от 20 октомври - 72-годишната жена от Габрово се почувствала зле и близките й извикали бърза помощ. При прегледа докторът преценил, че пациентката страда от гастрит и поставил обезболяващо лекарство.Жената се влошила и последвало повторно обаждане. Транспортирана е до болницата, където починала от масивен инфаркт.Близките й са убедени, че е станала жертва на лекарска небрежност.След проверка по случая директорът на Центъра за спешна медицинска помощ в Габрово Георги Шандурков е освободил медика - заради несправяне с работата.Лекарят е бил в спешния център на втори трудов договор. Основният му договор е с Областната болница в Габрово, където е специализант по неврология.", "date": "2019.11.23", "title": "Уволниха лекар от бърза помощ в Габрово, объркал инфаркт с гастрит"}
{"url": "https://offnews.bg/obshtestvo/dva-tramvaia-smeniat-marshrutite-ot-dnes-zatvariat-ulitci-okolo-zhens-716033.html", "text": "Маршрутите на трамваи 20 и 22 се променят от днес, заради ремонт на релсите в района на Женския пазар. Променя се и движението на автомобили и градския транспорт в района, съобщи Столична община.Заради ремонтни дейности на ул. „Екзарх Йосиф“ и бул. „Ст. Стамболов“ и на ул. „Пиротска“ и бул. „Ст. Стамболов“ от полунощ до 29 ноември се въвеждат промени в организацията на движението:Ул. „Екзарх Йосиф“ става двупосочна в участъка между бул. „Кн. М. Луиза“ и ул. „Княз Борис І“;в участъка между ул. „Княз Борис І“ и ул. „Цар Самуил“ става двупосочна с „тупик“ при ул. „Цар Самуил“. Забранява се влизането на превозни средства по ул. „Екзарх Йосиф“ в участъка между ул. „Цар Самуил“ и бул. „Стефан Стамболов“; по бул. „Стефан Стамболов“ в посока от ул. „Пиротска“ до ул. „Екзарх Йосиф“ и по ул. „Пиротска“ в участъка между бул. „Христо Ботев“ и бул. „Стефан Стамболов“.Скъсяват се маршрутите на трамвайни линии №20 и №22, съответно от депо „Искър“ автостанция „Изток“ до Младежкия театър.Разкрива се временна автобусна линия № 22 ТМ с маршрут: от ж.к. „Западен парк“ по ул. „Кубан“, бул. „Възкресение“, наляво в обособеното трасе на бул. „Константин Величков“, надясно по ул. „Пиротска“, надясно по ул. „Опълченска“, наляво по бул. „Ал. Стамболийски“, наляво по бул. „Хр. Ботев, надясно по бул. „Тодор Александров“, бул. „Княз Ал. Дондуков“, надясно по бул. „Васил Левски“ до спирка с код 1242 „Площад Васил Левски“ – крайна/начална за линията. В обратна посока от спирка с код 1242 „Площад Васил Левски“ по бул. „Васил Левски“, наляво по бул. „Княз Ал. Дондуков“, бул. „Тодор Александров“, наляво по бул. „Константин Величков“ и по маршрута до ж.к. „Западен парк“.Автобусите от линия № 22 ТМ ще спират на всички съществуващи спирки по маршрута. Разкриват се и временни спирки.", "date": "2019.11.23", "title": "Два трамвая сменят маршрутите от днес, затварят улици около Женския пазар"}
{"url": "https://offnews.bg/medii/vestnik-sega-stava-sedmichnik-ot-nova-godina-716022.html", "text": "Едно от малкото всекидневни издания - вестник СЕГА, става седмичник от Нова година.Това става ясно от каталога на Български пощи за абонамент на периодичните издания през 2020 г. За следващата година вестникът ще има само 48 броя.Досега всекидневникът излизаше от понеделник до събота, а от януари ще има само съботно издание. През останалото време новини ще се публикуват в сайта му.Все още \"СЕГА\" не е обявил официално промяната.Няма планове за намаляване на броевете на други големи вестници, става ясно още от каталога на Пощите. Въпреки информациите (които пред OFFNews не бяха потвърдени), че ще бъде спряно неделното разпространение на няколко вестника, от абонаментния списък става ясно, че и \"24 часа\", и \"Телеграф\" ще продължат да излизат седем дни в седмицата.Останалите национални всекидневници - \"Труд\",\"България днес\", \"Земя\" и \"Дума\" - нямат неделни издания.", "date": "2019.11.23", "title": "Вестник СЕГА става седмичник от Нова година"}
{"url": "https://offnews.bg/obshtestvo/oblachna-sabota-do-13-gradusa-dnes-716061.html", "text": "Днес ще е предимно облачно, с температури между 8 и 13 градуса.Преди обяд все още ще превалява на места в източната половина от страната.Североизточният вятър ще отслабне и в повечето райони ще е умерен.Над Черноморието ще е облачно и на места ще превалява дъжд. Максимални температури на въздуха: 12-13 градуса. Вълнението на морето ще бъде 3-4 бала.Над планините ще бъде предимно облачно, с временни разкъсвания на облачността над масивите от Югозападна България.Максимална температура на височина 1200 метра - около 5 градуса, на 2000 метра – около минус 1.", "date": "2019.11.23", "title": "Облачна събота, до 13 градуса днес"}
{"url": "https://offnews.bg/obshtestvo/pochitame-kniaz-aleksandar-nevski-saimenitcite-mu-pak-mogat-da-pocher-716031.html", "text": "Православната църква чества днес деня на Свети благоверен княз Александър Невски. Имен ден празнуват Александър, Александра, Алекси и Алеко. Името е от старогръцки произход и означава „защитник на мъжете\". Св. Александър Невски е роден през 1220 г. Живял по времето, когато руските земи били под татарско владичество. Св. Александър бил княз на Новгородската област. По време на неговото управление шведският крал с многобройна войска се отправил на поход срещу Новгород. Княз Александър поел защитата на града си, като възложил всичките си надежди за победа на Бога. Двете армии се срещнали при р. Нева. Новгородският княз с Божия помощ удържал славна победа, за която бил наречен \"Невски\".По-късно св. Александър бил утвърден от татарския хан за велик княз Владимирски, Киевски и Новгородски. Тогава той станал единствен защитник на православната вяра и народа против татарите. Но св. княз действал не с меч, а с мъдрост и търпение. Св. Александър управлявал десет години и за това време направил много добри дела за вярата, Църквата и народа. Св. Александър Невски предал Богу дух на 14 ноември 1263 година на 44-годишна възраст. Бил погребан в съборната църква в манастира \"Рождество Богородично\", близо до гр. Владимир. На гроба му ставали множество чудеса. При император Петър Велики мощите на св. Александър били тържествено пренесени в Петербург и положени в построената в негова памет Александро-Невска лавра.", "date": "2019.11.23", "title": "Почитаме княз Александър Невски, съимениците му пак могат да почерпят"}
{"url": "https://offnews.bg/sviat/hiliadi-frantcuzi-izliazoha-po-ulitcite-zaradi-nasilieto-nad-zhenite-716103.html", "text": "Хиляди демонстранти днес излязоха днес по улиците на Франция, за да кажат \"не\" на сексисткото и сексуалното насилие срещу жени и убийствата на жени, предаде Франс прес. Случаите на 116 жени, убити от началото на годината, предизвикаха безпрецедентна вълна на негодувание в цялата страна.Освен в Париж в още 30 града на Франция бяха организирани протестни акции срещу насилието срещу жените.От началото на годината най-малко 116 жени са били убити от партньорите си - настоящи или бивши, сочи проучване на АФП. За цялата 2018 година броят на жените, станали жертви на насилие, е 121, според вътрешното министерство.Всяка година 213 000 пълнолетни жени стават жертва на физическо и/или сексуално насилие от техни настоящи или бивши партньори , а това е близо 1 процент от жените на възраст от 18 до 75 години, сочат официални данни.В понеделник се очаква правителството на Франция да обяви близо 40 мерки за справяне с този остър социален проблем.", "date": "2019.11.23", "title": "Хиляди французи излязоха по улиците заради насилието над жените"}
{"url": "https://offnews.bg/protesti/ribari-prirodozashtitnitci-i-mestni-zhiteli-na-protest%c2%a0sreshtu-unish-716076.html", "text": "Природозащитници, рибари и местни жители излязоха на протест срещу унищожаването на коритото на река Вит.Демонстрантите се събраха край пътния възел Боаза, на моста над реката - в близост до участъка, където се изгражда ново трасе от автомагистрала \"Хемус\".Причината за протеста е разораването на километри от река Вит - в нарушение на европейски директиви и законите, действащи в страната.От сдружение \"Балканка\" обясниха, че засегнатият участък от реката попада в две зони от екологичната мрежа Натура 2000: ЗЗ Български извор - по директивата за хабитатите, както и ЗЗ Васильовска планина - по директивата за птиците. Това означава, че е засегнат участък, включващ приоритетни местообитания и защитени видове по две европейски директиви, а за дейността няма проведена задължителна процедура по Закона за биологичното разнообразие.Риболовците от сдружение \"Балканка\" са категорични, че вината за случващата се в момента екокатастрофа на река Вит е на строителите на автомагистрала \"Хемус\".Демонстрантите днес поискаха оставките на областния управител на Ловеч Ваня Събчева, директора на Басейнова дирекция \"Дунавски район\" Петър Димитров и на министъра на околната среда и водите Нено Димов.На протеста днес пристигнаха хора, както от региона, така и от София, Варна, Шумен Русе, Севлиево.", "date": "2019.11.23", "title": "Рибари, природозащитници и местни жители на протест срещу унищожаването на река Вит"}
{"url": "https://offnews.bg/112/otkradnaha-bizhuta-za-15-000-leva-ot%c2%a0magazin-na-bulevard-stambolijs-716080.html", "text": "Столичната полиция разследва кражба от бижутериен магазин на бул. „Ал. Стамболийски“, съобщава агенция Фокус.Кражбата е извършена в петък, 22 ноември.От магазина са откраднати няколко златни бижута на стойност над 15 000 лева.Продавачката е обяснила на разследващите, че в магазина са влезли няколко човека - двама от тях я заговорили и я помолили да им покаже няколко от изложените скъпоценности. През това време техни съучастници са успели да откраднат бижутата, съобщава БНР.Крадците все още не са открити, преглеждат се записите от камерите в района.", "date": "2019.11.23", "title": "Откраднаха бижута за 15 000 лева от магазин на булeвард ''Стамболийски'' в София"}
{"url": "https://offnews.bg/volejbol/izdigat-liubo-ganev-za-shef-na-volejbola-716078.html", "text": "Вицепрезидентът на волейболната федерация Любо Ганев ще е кандидатурата за нов президент на централата на инициативния комитет, който пожела мащабни промени във волейбола.През миналата седмица неговите членове обявиха, че с подписка искат да предизвикат изборен конгрес, за да настъпят промени и да се спре с пропадането на този спорт, съобщава в. \"24 часа\".В този комитет влязоха девет отбора от Суперлигата, както и втородивизионният Виктория Волей и женският Марица.С лицата си на специално свикана пресконференция застанаха Владимир Николов, Александър Попов, легендата Иван Сеферинов, Илия Динков и Атанас Рогачев като се обявиха за свалянето от президентския пост на федерацията на Данчо Лазаров.Единствено от елита към исканията на комитета не са се присъединили Монтана, Арда и шампионът Нефтохимик. От комитета реагираха на анонса за общо събрание на федерацията, което ще се проведе на 20 декември в Казанлък.На него ще се освобождават членове на Управителния съвет и ще бъдат приемани нови. Сред първите се очаква да е именно Любо Ганев, което заяви самият той. Само член на управата може да се кандидатира за президент.Така евентуално изваждане на бившият диагонал ще го лиши от възможността да се кандидатира. Затова и опозицията предприе спешни действия.", "date": "2019.11.23", "title": "Издигат Любо Ганев за шеф на волейбола"}
{"url": "https://offnews.bg/kultura/sofijskata-opera-predstavia-miuzikala-kletnitcite-715965.html", "text": "За първи път най-популярният мюзикъл в света \"Клетниците\" идва в България с премиери от 6-ти до 13-ти декември, продължаващи и през януари - от 9-ти до 12-ти.Постановката на Камерън Макинтош е на сцена над 35 години, с над 120 млн. зрителска аудитория в 52 страни, изпят е на 22 езика. Пламен Карталов, режисьор на постановката, споделя, че \"постановката на сцената на Софийската опера е нова революционна идея – наред с основния репертоар с великите шедьоври от световната оперна и балетна класика на композитори от различни епохи\".В актьорския състав ще видим култови артисти като Орлин Павлов, Владимир Михайлов, Весела Делчева, Богомил Спиров, Атанас Сребрев, Вениамин Димитров и други. \"Чувствам се страхотно, че съм част от \"Клетниците\". Изключителна продукция, която маестро Карталов е искал много отдавна да сбъдне в България. Имаше тежък кастинг преди 6 месеца. Подготовката беше сериозна. За първи път работя с оперен режисьор\", казва Орлин Павлов пред Нова ТВ.", "date": "2019.11.23", "title": "Софийската опера представя мюзикъла Клетниците"}
{"url": "https://offnews.bg/leka-atletika/rusia-e-vse-po-blizo-do-izkliuchvane-ot-tokio-2020-716081.html", "text": "Русия е все по-близо до изключване от участие на летните олимпийски игри в Токио догодина. Две новини, дошли една след друга, не оставят големи съмнения, че това ще се официализира съвсем скоро.Най-напред Световната атлетика (б.р. бившата IAAF) спря възстановяването на замразеното от 2015 година насам членство на Русия, след като висши служители на Руската федерация по лека атлетика бяха отстранени от спорта заради нарушаване на антидопинговите правила.От Световната атлетика обявиха, че дори се обмисля окончателното изключване на Русия от спорта, а участието на местни спортисти дори под неутрален флаг вече може да стане невъзможно.Малко по-късно дойде друга още по-сериозна новина.Експертната група от Световната антидопингова агенция (WADA) е на мнение, че Руската антидопингова агенция (РУСАДА) не съответства на определените изисквания. WADA препоръчва ново спиране на правата на РУСАДА, като това решение може да бъде взето на 9 декември в Париж, когато има заседание на Изпълнителния комитет.Световната антидопингова агенция върна правата на РУСАДА преди близо 12 месеца. Това се случи след тригодишно наказание заради фалшифициране на допинг проби в периода 2012-2015 година.Ако лидерите на WADA приемат препоръките на експертната група, Русия ще получи ново наказание и вероятно изваждане от участие на олимпиадата в Токио догодина.\"Световната антидопингова агенция изпрати експертно мнение относно текуща процедура срещу Руската антидопингова агенция\", заявиха от WADA.В Русия вече се надигна недоволство, но не срещу WADA, а срещу местните ръководители на спорта, които не са сторили нищо за тези 4 години, за да изчистят името на страната. Най-високо прозвуча гласът на доминаторката във високия скок Мария Ласицкене (на снимката).", "date": "2019.11.23", "title": "Русия е все по-близо до изключване от Токио 2020"}
{"url": "https://offnews.bg/futbol/natcional-nosi-kasen-uspeh-na-cherno-more-716083.html", "text": "Националът Исмаил Иса донесе късен успех на Черно море при гостуването на Славия в двубой от 17-ия кръг на Първа лига.Той се разписа за минималното 1:0 в добавеното време с рядко зрелищен гол.Иса вкара след удар със задна ножица и рикошет в напречната греда.Повече от двадесет минути домакините играха с човек по-малко, след като Николай Дюлгеров бе отстранен от игра след два жълти картона.Така Черно море прекъсна серия от три поредни загуби, в които футболистите на Илиан Илиев дори не успяваха да се разпишат.С успеха Черно море събра 24 точки е вече е шести във временното класиране. Славия има 23 и вече е седми.По-късно днес са срещите Ботев Враца - ЦСКА и Лудогорец - Локомотив Пловдив.", "date": "2019.11.23", "title": "Национал носи късен успех на Черно море"}
{"url": "https://offnews.bg/tenis/pironkova-ne-misli-za-zavrashtane-v-tenisa-716073.html", "text": "Бившата ни първа ракета Цветана Пиронкова все още не е решила категорично дали спира с тениса.Преди година и половина тя стана майка за първи път и в момента е посветена на грижите за сина си Александър и развиването на собствената марка спортно облекло.\"Не знам дали ще играя отново на високо ниво. Не съм в добра физическа форма. Не ми остава време за тренировки. Играя само за удоволствие. Все още не съм решила дали да кажа \"Стоп\", споделя Пиронкова пред \"България Днес\".Тя разкрива и трудностите, с които се сблъсква в началото на кариерата като всеки начинаещ тенисист.\"Спях по гарите, нощувала съм и в девически училища, където е почти безплатно. Нямахме пари за самолети и затова пътувахме с гола, а играех само на турнири в радиус от 800 км от България\", споделя Пиронкова, за която всичко се променя през 2005 година, когато прави големия си пробив в Истанбул.Тя преминава през квалификациите и стига до полуфинал срещу Винъс Уиляс, който губи набързо, като през цялото време изпитва огромно вълнение от сблъсъка с един от идолите си на корта.\"Не мигнах цяла нощ. Това се отрази и на играта ми\", спомня си Цвети.", "date": "2019.11.23", "title": "Пиронкова не мисли за завръщане в тениса"}
{"url": "https://offnews.bg/bojni/uajldar-se-zakani-da-prispi-ortis-716077.html", "text": "Шампионът в тежката категория на Световния боксов съвет (WBC) Дионтей Уайлдър се закани да приспи кубинския боксьор Луис Ортис в мача-реванш помежду им. Битката е част от атрактивна гала вечер, която ще бъде излъчена пряко по RING от 4:00 ч. сутринта в неделя (24 ноември).Заплахата си Уайлдър, популярен с прозвището Бронзовия бомбардировач, отправи след официалният кантар преди сблъсъка в неделя.Претеглянето преди двубоя показа, че кубинецът е точно 107,2 кг, докато американецът закова 99,5 кг. Теглото на двамата се различава от първия им мач през март 2018 г.Тогава Бронзовия бомбардировач нокаутира Ортис в 10-ия рунд и защити титлата си за пореден път. Уайлдър тежеше 97,4 кг преди повече от година, докато кантарът тогава показа, че Ортис е 109,4 кг. Разликата между двамата беше цели 12 кг.Американецът обаче е по-високият от двамата боксьори. Той е 201 см, докато Кинг Конг е 193 см. След официалното претегляне двамата участници в срещата отново позираха пред камерите лице в лице и спортсменски стиснаха ръце.\"Изглежда много добре. Всеки шампион иска опонентът му да е добър и във форма. Що се касае до мача в неделя, няма да покажа милост, а ще направя това, което всички очакват. Когато му дойде времето, просто... Бам, бейби! Лека нощ!\", в своя атрактивен стил коментира Уайлдър.\"Няма какво повече да кажа. Утре е денят!\", коментира лаконично от своя страна Ортис.", "date": "2019.11.23", "title": "Уайлдър се закани да приспи Ортис"}
{"url": "https://offnews.bg/zdrave/vrachiha-parvite-godishni-nagradi-za-prinos-kam-donorstvoto-i-transpla-716108.html", "text": "На церемония в Народния театър бяха връчени първите годишни награди за принос към донорството и трансплантацията в България. Отличия получиха всички болници в страната, извършили трансплантации и участвали в донорски ситуации, както и близки, дарили органи, съобщава БНР. На емоционална церемония с почетни плакети бяха отличени 46 лекари, координатори по донорство, а деветима близки на донори от цялата страна получиха статуетки \"Звезда\". Отличени бяха директорите на четирите трансплантационни центъра в България - ВМА, Александровска болница, болница \"Лозенец\" и болница \"Света Екатерина\", както и директорите на лечебни заведения с донорски ситуации, сред които \"Пирогов\", болница \"Стефан Черкезов\" във Велико Търново, \"Света Марина\" във Варна, столичната \"Иван Рилски\" и болниците в Стара Загора, Плевен, Бургас, Кюстендил и Силистра.Първите годишни отличия за принос към донорството и трансплантациите в България са част от съвместната национална кампания на Министерството на здравеопазването и на Изпълнителната агенция \"Медицински надзор\" в подкрета на донорството и трансплантацията \"Да! За живот!\".Здравният министър Кирил Ананиев подчерта по време на церемонията, че целта на отличията е признателност към всички донори, които дават втори шанс за живот на други хора:\"Аз съм убеден, че нашата кауза, зад нея ще застане почти цялото българско общество. Да дариш втори живот на един човек, който е болен, който има нужда от орган, няма по-голяма награда от това. Донорството и даването на право на втори живот може да се сравни само с едно - раждането на новия живот\".Към момента 1161 българи се нуждаят от трансплантация.България остава страната в ЕС с най-малко на брой трансплантирани пациенти и една от причините е сериозният недостиг на донори.", "date": "2019.11.23", "title": "Връчиха първите годишни награди за принос към донорството и трансплантацията"}
{"url": "https://offnews.bg/kultura/koi-sa-balgarskite-imena-v-nadprevarata-za-oskar-716109.html", "text": "Теодор Ушев, Петя Златева и Милко Лазаров са тримата българи в дългия списък с претенденти за наградите на Филмовата академия.\"Физика на тъгата\" на Теодор Ушев по мотиви от романа на Георги Господинов е сред 90-те късометражни анимации, които се борят за \"Оскар\". Филмът е продуциран на Канадския филмов борд.От всички 90 в анкета с участието на най-изявените директори на фестивали и кинокритици \"Физика на тъгата\" попадна сред трите заглавия, които събраха най-много гласове и са с най-големи шансове, съобщава БНТ.Носталгията и неслучилите се мечти на едно поколение са основната тема на филма. Премиерата на анимацията беше на фестивала в Торонто, а миналата седмица той пожъна успех и пред българската публика.Очакването на престижната сатуетка е добре познато за Теодор Ушев, защото през 2017 г. със \"Сляпата Вайша\" той достигна до финалните номинации.В същата категория се състезава и анимацията \"Задачи за деня\" на Петя Златева. Анимацията е определена като красиво и тъжно пресъздаване на самотата в привидно нормалния ден. Режисьорката е част от \"Компот колектив\", които събира едни от най-талантливитие и изявени по света български аниматори.\"Ага\" на режисьора Милко Лазаров е българското предложение в категорията, която вместо чуждоезичен, вече ще се казва международен игрален филм. В нея тази година се състезават 93 страни, което е рекорд.Метафората за последното семейство и нарушената хармония превръщат в универсална история филма, който беше представен в конкурсната програма на \"Берлинале\". Заглавието спечели близо 40 награди на фестивали по целия свят. \"Ага\" е корподукция на БНТ.До нощта на церемонията на 9 февруари, списъкът с филми, които се борят за \"Оскар\" ще става все по-кратък, а фаворитите - все по-ясни. На 16 декември ще станат известни 10-те претенденти във всяка една категория, които продължават напред, а на 13 януари ще бъдат обявени финалните номинации.", "date": "2019.11.23", "title": "Кои са българските имена в надпреварата за Оскар"}
{"url": "https://offnews.bg/sviat/10-godishno-balgarche-e-bilo-pregazeno-na-peshehodna-pateka-v-kipar-716084.html", "text": "10-годишно българче загина в Кипър, след като бе блъснато от автомобил на пешеходна пътека, съобщи Dariknews.bg.Трагедията се е разиграла в кипърския град Пафос вчера, около 14.00-14.30 часа, когато момиченцето пресичало на зебрата на бул. \"Тасос Пападопулос\" на връщане от училище. То е било блъснато пред очите на дядо си.Детето е било откарано в болница, където по-късно е починало, съобщиха  други българи, близки на семейството. По тяхна молба не се съобщава нито името на момиченцето, нито родния град на родителите, които са в шок. Зад волана на леката кола е била 70-годишна кипърка, която също е изпаднала в шоково състояние след инцидента, съобщават местните медии.Според сайта evropakipr.com министърът на образованието на Кипър Хамбяурис е отишъл още вчера в училището на детето, за да изкаже съболезнования на 8-годишното братче на загиналото момиченце.Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър.", "date": "2019.11.23", "title": "10-годишно българче е било прегазено на пешеходна пътека в Кипър"}
{"url": "https://offnews.bg/kultura/preporachvame-vi-poslednata-tajna-na-fredi-merkiuri-v-teatar-vazrazh-716110.html", "text": "Пиесата разказва за последните седмици от живота на легендарния Фреди Меркюри и предлага алтернативен поглед върху противоречивата биография на певеца, чийто образ е метафора за съдбата на артиста: да е винаги на показ, но почти никога себе си.Последната тайна на Фреди Меркюри е едно пътуване през истина и лъжа, през любов и омраза, през въображаемо и реално… през живота на една легенда.Награда на журито за цялостен спектакъл и наградата на публиката на IV-ото издание на Европейски фестивал на пътуващия театър в Сливница (2018)Режисьор: Съни СънинскиУчастват: Свежен Младенов, Георги Златарев, Анатоли Лазаров, Мариана Жикич, Лили Шомова, Донка Аврамова - Бочева23 Ноември, 19.00 (зала Надежда)29 Декември, 19.00 (зала Надежда)", "date": "2019.11.23", "title": "Препоръчваме ви: Последната тайна на Фреди Меркюри в Театър `Възраждане`"}
{"url": "https://offnews.bg/politika/ostri-izkazvania-sreshtu-balgaria-ot-dvama-predstaviteli-na-srabskite-716106.html", "text": "Двама представители на сръбските власти направиха остри изказвания срещу България в отговор на изказване на външния ни министър Екатерина Захариева по повод твърдения, че на територията на Сърбия действа голяма мрежа от български разузнавачи. Министърът на отбраната Александър Вулин и депутатът Милован Дрецун заговориха в един тон срещу София, съобщава БНР.\"България умее да допуска друг да ѝ избира приятелите ѝ и враговете ѝ. Като независима държава Сърбия сама решава за себе си и сама избира приятелите си\", каза Вулин, цитиран от сръбската агенция Танюг. Вулин се счита за най-близкият министър на президента Александър Вучич.Само ден след като председателят на парламентарната комисия за Косово Милован Дрецун заяви, че на територията на Сърбия действа голяма мрежа от български разузнавачи той отправи нова нападка чрез сръбската редакция на руската медия \"Спутник\". Дрецун поиска извинение от министър Захариева, тъй като нейното изказване застрашава конституционното право на позиция на депутат на сръбската Скупщина, заявява Дрецун и допълва, че български външен министър не може да дава уроци на сръбски депутат, нито пък да определя какво може да казва.Според сръбския депутат българската реакция показва нервност. На въпроси на репортер от \"Спутник\" той твърди, че вместо външното ни министерство да реагира на изнесената информация от президента Александър Вучич, че българско военно аташе се занимава с неразрешени действия, то реагира на казаното от самия него.„Когато говоря за присъствие на разузнавателни агенти, имам предвид разбира се Косово и Метохия\", казва Дрецун и поставя въпроса колко членове на българските разузнавателни служби са маскирани зад структурите на КФОР и временната администрация на ООН в Косово. Според Милован Дрецун, депутат от Сръбската прогресивна партия на президента Вучич, реакцията на София показва, че е ударил в десетката с изказванията си.", "date": "2019.11.23", "title": "Остри изказвания срещу България от двама представители на сръбските власти"}
{"url": "https://offnews.bg/obshtestvo/geshev-podkrepia-kandidaturata-na-tcatcarov-za-predsedatel-na-kpkonpi-716107.html", "text": "Избраният за нов главен прокурор Иван Гешев изрази подкрепата си за кандидатурата на Сотир Цацаров за председател на Антикорупционната комисия. Това се случи по време на акция на Асоциацията на прокурорите по залесяване на Тревненския балкан, предаде Нова.Гешев изрази увереност, че президентът Румен Радев ще спази Конституцията, но не се ангажира със срок, в който очаква да бъде подписан Указа за неговото официално назначаване. Той добави, че няма притеснения относно процедурата по избор на нов главен прокурор, въпреки че кандидатурата му беше върната веднъж от държавния глава.„Сигурен съм, че президентът ще спази Българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация. Прокуратурата и сега работи в добра координация с КПКОНПИ. Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция”, заяви Гешев.", "date": "2019.11.23", "title": "Гешев подкрепя кандидатурата на Цацаров за председател на КПКОНПИ"}
