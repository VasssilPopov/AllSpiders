{"url": "https://offnews.bg/sviat/chovek-zagina-a-nad-20-sa-raneni-pri-vzriv-na-gaz-v-kafene-v-rusia-696295.html", "text": "Един човек загина, а над 20 души са пострадали при взрив на газ в кафене в село Лисей Гори в Саратовска област в Русия, съобщи ТАСС.При експлозията в заведението е имало около 40 души.Сред ранените има и две деца. 16 от пострадалите са приети в болница, шестима са в тежко състояние. Загиналият мъж е имал 90% изгаряния. Той е починал в болницата. От Министерството на извънредните ситуации съобщиха, че след взрива в заведението е избухнал и пожар. ", "date": "2019.01.26", "title": "Човек загина, а над 20 са ранени при взрив на газ в кафене в Русия"}
{"url": "https://offnews.bg/temida/spetcsadat-ostavi-v-aresta-zadarzhanite-za-reket-politcai-696282.html", "text": "Специализираният съд остави в ареста полицаите от Четвърто РПУ, които бяха задържани за рекет. Според съда няма опасност полицаите да се укрият, но може да извършат друго престъпление. В залата бяха доведени трима от задържаните - Красимир Кръстев, Радослав Томов и Марио Дринцолов. Четвъртият - Антони Апостолов, е влязъл по спешност в болница още в петък, съобщи БГНЕС.Петима полицаи бяха задържани на 23 януари, а на четирима от тях бяха повдигнати обвинения. Според разследващите те са участвали в организирана престъпна група, изнудвали са дребни собственици на заведения в столичния квартал \"Лозенец\", като са искали т.нар. \"такса спокойствие\" - карали ги да си плащат, за да не бъдат проверявани или да ги предупреждават за предстоящи проверки.Групата е хваната в момент на подкуп от търговец в размер на 2000 лв. Първоначално от него е поискано 2000 евро. Самото предаване на подкупа е станало в сградата на районното управление. От 2017 година, когато е тръгнала схемата, са изнудвани автокъщи, питейни заведения, наргиле барове и магазини.За лидер на групата е сочен началникът на Сектор „Икономическа полиция” в 4-то РПУ Красимир Кръстев.", "date": "2019.01.26", "title": "Спецсъдът остави в ареста задържаните за рекет полицаи"}
{"url": "https://offnews.bg/sviat/tornado-udari-letishteto-v-antalia-12-dushi-sa-raneni-696279.html", "text": "12 души бяха ранени, след като торнадо удари летището в турския град Анталия.Стихията е преобърнала автобус и е повредила два самолета.Силни бури и градушки, както и пет торнада връхлетяха Анталия тази сутрин.Нанесени са щети на над 200 сгради. На места е прекъснато електрозахранването.Летището вече е отворено и полетите са възобновени, но властите призовават гражданите да бъдат предпазливи. ", "date": "2019.01.26", "title": "Торнадо удари летището в Анталия, 12 души са ранени"}
{"url": "https://offnews.bg/sviat/tramp-podpisa-zakon-s-kojto-podnovi-vremenno-rabotata-na-pravitelstvo-696274.html", "text": "Американският президент Доналд Тръмп подписа закон, с който поднови временно работата на правителството. Нормативният акт бе одобрен с единодушие и от двете камари на Конгреса вчера.Със закона се отпускат средства до 15 февруари за федералното правителство, което беше блокирано 35 дни. Това ще позволи на 800 000 държавни служители да се върнат на работа и да си получат забавените заплати.Текстовете предвиждат временно финансиране на много държавни агенции. В закона обаче не се включва исканото от Тръмп финансиране от 5,7 млрд. долара за строежа на стената на границата с Мексико, което се превърна в ябълката на раздора.Така контролираната от демократите Камара на представителите и доминираният от републиканците Сенат трябва да постигнат компромис в следващите три седмици, за да се сложи край на парализата на правителството.Тръмп вече заплаши да въведе извънредно положение, за да може да построи стената на границата и без да се постига компромис за отпускането на средствата.  ", "date": "2019.01.26", "title": "Тръмп подписа закон, с който поднови временно работата на правителството"}
{"url": "https://offnews.bg/zimni/johanes-tingens-bio-s-peta-poredna-pobeda-696275.html", "text": "Норвежецът Йоханес Тингенс Бьо постигна пета поредна и общо 12-а за сезона победа, след като спечели преследването на 12,5 км в Антхолц. Бьо направи три грешки в стрелбата и финишира за 31:33.7 минути.Втори, на 34,8 секунди зад победителя финишира французинът Антонин Гигон, който пропусна една мишена, а третото място зае сънародникът му Кентен Фийон Мейе - +40,6 (2). Носителят на Световната купа за миналия сезон Мартен Фуркад отново остана без подиум, като остана пети - +50,9 (3).Българинът Владимир Илиев завърши 25-и на 2:54.3 минути зад Бьо и с 4 грешки в стрелбата, като три от тях бяха във втората. Антон Синапов се нареди 45-и - +4:36.4 минути и пет грешки. Красимир Анев пък не завърши.В неделя ще се проведе и масовият старт в Антхолц. Йоханес Тингенс Бьо увеличи аванса си на върха в генералното класиране със 722 точки, следван от Александър Логинов от Русия с 491, Мартен Фуркад - 471 и др. Владимир Илиев е най-предно класираният българин - 49-и с 44 точки.При дамите италианката Доротея Вирер постигна втора победа за сезона, след като спечели преследването на 10 км. Вирер допусна две грешки в четирите стрелби и измина трасето за 29:20.1 минути.Двукратната олимпийска шампионка Лаура Далмайер (Германия) финишира втора с една пропусната мишена и изоставане от 6.0 секунди. Трета е друга италианка - Лиза Витоци с две грешки и пасив от 16.2 секунди. Българката Десислава Стоянова не стартира в надпреварата.В класирането за Световната купа след 14 старта води Доротея Вирер с 592 точки, следвана от сънародничката си Лиза Витоци с 568 точки и Анастасия Кузмина (Словакия) с 485 точки.", "date": "2019.01.26", "title": "Йоханес Тингенс Бьо с пета поредна победа"}
{"url": "https://offnews.bg/sviat/moskva-zad-ultimatuma-na-evropejskite-darzhavi-kam-maduro-prozira-dir-696280.html", "text": "Зад ултиматума на европейските държави към президента на Венецуела Николас Мадуро прозира \"диригентската палка\" на САЩ. Това обявиха от руското външно министерство. По-рано Франция, Германия и Испания обявиха, че ще че ще признаят опозиционера Хуан Гуайдо за временен президент на Венецуела, ако до 8 дни Мадуро не свика избори.\"Случващото се само нагнетява вътрешнополитическата обстановка в близката за нас Венецуела. Отвън изкуствено се разпалва ситацията, стимулират се по-радикални настроения. Продължава циничната и неприкрита намеса във вътрешните работи на суверенна държава\", посочват от министерството. Оттам допълниха, че ситуацията предизвиква голяма тревога, като подчертаха, че позицията на европейските страни идва часове преди поисканото от американска страна обсъждане на положението във Венецуела в Съвета за безопасност на ООН. Руските дипломати обявиха и готовност да помагат за разрешаването на ситуацията в латиноамериканската страна. ", "date": "2019.01.26", "title": "Москва: Зад ултиматума на европейските държави към Мадуро прозира диригентската палка на САЩ"}
{"url": "https://offnews.bg/sviat/iliustrirana-versia-na-kapitalat-na-marks-se-okaza-sred-liubimite-de-696276.html", "text": "Илюстрирана версия на \"Капиталът\" на Карл Маркс се оказа една от любимите детски книги в Китай за 2018 година, съобщи ДПА.Трудът на Маркс е публикуван през 1867 г. и представлява критика на капиталистическата система и на индустриализиращата се Европа. Новата китайска версия на книгата е със съкратен обем - 150 страници, и с цветни илюстрации, които да привлекат вниманието на децата на възраст между 8 и 14 години. Тази версия е публикувана по повод 200-годишнината от рождението на Карл Маркс. ", "date": "2019.01.26", "title": "Илюстрирана версия на 'Капиталът' на Маркс се оказа сред любимите детски книги в Китай"}
{"url": "https://offnews.bg/sviat/pone-9-zaginali-i-nad-300-izcheznali-sled-ruhvaneto-na-stena-na-hvosto-696289.html", "text": "Най-малко 9 души са загинали, а около 300 души са в неизвестност след срутването на стена на хвостохранилище в Бразилия, съобщиха световните агенции.Инцидентът станал докато голяма част от работниците в желязната мина, към която е хвостохранилището, обядвали.Много хора са били блокирани в района от потоците от отпадъчни материали.Частично засегнато е и селище до град Брумадиньо, в което населението бе предупредено да напусне ниско разположените части.Тече спасителна операция. Местни телевизии показаха как хеликоптери вадят тела от тинята, но не е ясно дали са на ранени или на загинали.Все още не са ясни причините за трагедията. Мината е собственост на най-голямата минодобивна компания в Бразилия.", "date": "2019.01.26", "title": "Поне 9 загинали и над 300 изчезнали след рухването на стена на хвостохранилище в Бразилия (видео)"}
{"url": "https://offnews.bg/ot-vas/ot-vas-zaleden-pat-mezhdu-sofia-i-borovetc-696273.html", "text": "Сигнал за опасен път между София и Боровец ни подаде наш читател. Пътят е почистен, но не е обработен против заледяване.\"Поднася на много места, колкото и бавно да кара човек (дори под ограничението)\", обяснява той и допълва, че същото е било положението и сутринта. Според читателя ни заледени отсечки има по протежението на целия път, включително в близост до остри завои, на които колата му е поднесла на няколко пъти. По думите му в опасна ситуация се е оказал и бус с хора, който за малко да изхвърчи от пътя. Свързахме се с дежурните в Областно пътно управление - София, за да подадем сигнал и да разберем повече за обстановката на пътя между София и Боровец. Оттам ни отговориха единствено, че пътят е почистен и прекратиха разговора. ", "date": "2019.01.26", "title": "От вас: Заледен път между София и Боровец"}
{"url": "https://offnews.bg/sviat/pochina-izvestniat-frenski-kompozitor-mishel-liogran-696290.html", "text": "Известният френски композитор и певец Мишел Льогран почина на 86-годишна възраст.Льогран е носител на три награди \"Оскар\", на пет награди \"Грами\" и една \"Златен глобус\".Работил е с велики артисти като Рей Чарлз, Жан Кокто, Франк Синатра, Шарл Трене и Едит Пиаф, Орсън Уелс.Автор е на над двеста песни за филми и телевизионни продукции. Негови са безсмъртните теми във филмите \"Шербургските чадъри\" и \"Госпожиците от Рошфор\".През 2006 г. Льогран гостува и в България за \"София джаз пик\".Композиторът беше обявил концерти това лято в Париж. ", "date": "2019.01.26", "title": "Почина известният френски композитор Мишел Льогран"}
{"url": "https://offnews.bg/tenis/grigor-dimitrov-se-pribra-v-haskovo-696293.html", "text": "Григор Димитров бе днес в родния си град Хасково. Това съобщиха на официалната си страница във Facebook от Общината.\"Той е посетил параклиса под статуята Св.Богородица с Младенеца, придружен от майка си. Най-добрият български тенисист с удоволствие позира за снимки със свои почитатели\", информират от Общината.Гришо отпадна на осминафиналите на Откритото първенство на Австралия по тенис, след което замина за дома си в Монте Карло.Тенисистът обяви, че тази година няма да участва на \"София Оупън\". Турнирът започва след седмица и в него ще участват шестима шампиони от турнири от Големия шлем.Следващият турнир на българския тенисист е в Ротердам и започва на 11 февруари. Преди година Димитров стигна до финала.", "date": "2019.01.26", "title": "Григор Димитров се прибра в Хасково"}
{"url": "https://offnews.bg/sviat/venetcuela-othvarli-ultimatuma-na-evropejskite-strani-696291.html", "text": "Венецуела отхвърли категорично ултиматума на няколко европейски страни, които обявиха, че ще признаят за временен президент опозиционера Хуан Гуайдо, ако Николас Мадуро не обяви избори до 8 дни.\"Никой няма право да ни поставя срокове, нито да ни казва дали трябва да има избори, или не\", заяви венецуелският министър на външните работи Хорхе Ареаса по време на заседанието на Съвета за сигурност на ООН, свикано във връзка със ситуацията във Венецуела.\"Кои сте вие, че да поставяте ултиматум на едно суверенно правителство? Това е намеса, инфантилна намеса\", каза той.Ултиматумът беше отправен по-рано от Испания, Франция и Германия. В същото време руското външно министерство обяви, че зад ултиматума на европейските държави вижда \"диригентската палка\" на Вашингтон.САЩ, Канада и редица латиноамерикански страни също подкрепиха Гуайдо. Турция и Русия пък застанаха на страната на Мадуро, който настоява, че е демократично избраният лидер.", "date": "2019.01.26", "title": "Венецуела отхвърли ултиматума на европейските страни"}
{"url": "https://offnews.bg/futbol/futbolni-zvezdi-dariavat-za-tarseneto-na-sala-696286.html", "text": "Куп футболни звезди дариха сериозни средства за продължаването на търсенето на безследно изчезналия аржентински футболист Емилиано Сала.Нападателят е в неизвестност, след като малък самолет с него и пилота на борда се изгуби от радарите по време на полет от Нант до Кардиф, където трябваше да се присъедини към местния клуб от Премиър лийг, след като беше привлечен за 17 милиона евро.След три дни търсене властите на остров Гърнзи обявиха, че спират издирването. Роднините на футболиста не са съгласни с това, а световната футболна общественост също се възмути, тъй като все още няма открити никакви следи от самолета и пасажерите му.Сестрата на Сала организира кампания за набиране на средства, която за ден събра над 200 000 евро - над половината от необходимото.Сред дарителите се забелязват имената на играчи като Адриен Рабио, Димитри Пайе, Илкай Гюндоган, Корентен Толисо, Жофри Конгдобия, Беноа Костил, Лео Дюбуа, Демарай Грей, Фабио, Клеман Грение, Норди Мукиеле, Лоран Косиелни и други.Звездата на Барселона Лионел Меси пък се включи с призив за продължаване на търсенето с послание в социалните мрежи.Сала стана най-скъпият трансфер в историята на Кардиф. Въпреки инцидента с играча, уелският клуб трябва да изплати трансферната сума на Нант.", "date": "2019.01.26", "title": "Футболни звезди даряват за търсенето на Сала"}
{"url": "https://offnews.bg/zimni/rado-iankov-se-zavarna-v-top-5-na-svetovnata-kupa-696287.html", "text": "Навръх 29-ия си рожден ден Радослав Янков зае пето място в старта за Световната купа по паралелен слалом в Москва. Единственият българин печелил Големия кристален глобус на ФИС кара перфектно в квалификацията сутринта и зае четвърто място.На осминафинала тази вечер Радо победи лидера за СК Бенямин Карл (Ав). След това обаче нелепа грешка в началото на четвъртфинала не му позволи да отстрани и Дарио Кавиезел (Швейц), който впоследствие зае второ място.Победата тази вечер е за руската звезда Андрей Соболев. За петото си място днес Янков получи 450 точки за Световната купа.В класирането за СК в паралелните дисциплини водят Невин Галмарини (Швейц) и Бенямин Карл (Ав) с по 2300 т. Радо Янков е 18-и със 796,10 т. За купата в паралелния слалом лидер е Дарио Кавиезел с 1600 т, а Янков е шести с 650 т.", "date": "2019.01.26", "title": "Радо Янков се завърна в топ 5 на Световната купа"}
{"url": "https://offnews.bg/politika/s-poveche-globi-i-ogranichenia-za-novi-shofiori-mvr-iska-da-namali-zhe-696292.html", "text": "Повече глоби, ограничения за нови шофьори и намаляване на разрешената максимална скорост в населените места - това са част от предложенията на МВР за нов Закон за движение по пътищата, като целта според ведомството е да се намалят жертвите на пътя. Проектозаконът вече е публикуван за обществено обсъждане. Предложенията предвиждат глоба до 600 лева за каране без шофьорска книжка, като това ще се отнася и за тези с временно отнета книжка - санкцията в момента е между 100 и 300 лева. По-висока глоба се въвежда и за минаване на червено - глобата скача от 100 на 150 лева. Със същата сума ще се глобява и водач, който не даде предимство на велосипедист при преминаване на велосипедна пътека.Увеличава се и глобата за собственика или вписания в свидетелството за регистрация ползвател, който предоставя управлението на автомобила си на лице, употребило алкохол или наркотици. Новата глоба ще е 500 лева при санкция между 100 и 300 лева в момента.С 300 лева ще се наказва шофиране с книжка с изтекла давност.Предвижда се промяна на теоретичния изпит за шофьорска книжка - той ще включва тест, управление на моторни превозни средства и проверка на възприятията и поведението чрез интерактивни видеоклипове и практически изпит на учебна площадка и на пътища във и извън населени места. В текстовете е записано още, че през първите шест месеца от получаването на книжката шофьорите ще могат да карат само коли с мощност до 67 конски сили. Те ще могат да карат по-мощни коли само с придружител с поне 5 години шофьорски стаж. Новите шофьори няма да има право да возят пътници между 22:00 ч. и 6:00 ч. през нощта, с изключение на придружителя.С 20 лева ще се глобява и при надвишаване на позволената скорост с до 10 км/ч. В момента глоба се налага при превишаване на разрешената скорост с над 10 км/ч.В новия закон е записано още, че ще бъде отнемана книжката на шофьор, който е наказан три пъти в рамките на две години с влезли в сила наказателни постановления за едно или повече от едно тежки нарушения.След такова отнемане на книжката нарушителят ще трябва отново да се яви на изпит.Според сдружението на шофьорите у нас обаче новите текстове няма да доведат до намаляване на жертвите на пътя.\"В предложения ни нов проект на закон няма нищо по-различно от философията на стария закон. Като мотиви виждаме, че този закон се изготвя за да се намали травматизма по родните пътища, но след като не променяме с абсолютно нищо философията - то как ще очакваме, че той ще заработи по друг начин\", коментира Христо Радков от Българското обединение на шофьорите пред БНТ.По думите му няма и доказателства, че новите водачи причиняват голяма аварийност на пътя през първите шест месеца от получаването на книжката и затова според него новите санкции за тях са експеримент. Ограничаването на скоростта също според шофьори е необосновано, посочи той.Пропуск според обединението на шофьорите е и фактът, че все още в закона не е забранено движението в аварийните ленти на магистралите, което всъщност е предпоставка за тежки катастрофи както и състоянието на самите пътища.", "date": "2019.01.26", "title": "С повече глоби и ограничения за нови шофьори МВР иска да намали жертвите по пътя"}
{"url": "https://offnews.bg/futbol/tcska-obiavi-kontroli-sas-sparta-praga-i-dinamo-kiev-696245.html", "text": "ЦСКА ще изиграе още две проверки по време на лагера си в Испания. След като престоят на \"армейците\" в курорта Марбея бе удължен с още седмица до 5 февруари, ръководството на клуба реагира мигновено и договори контроли със Спарта Прага и Динамо Киев.Двубоят с чехите е на 31 януари (четвъртък), а спарингът срещу украинския гранд е на 2 февруари (събота). Допълнително ще се уточнят началните часове и терените, на които ще се проведат срещите.Междувременно наставникът на Рапид Виена Диди Кюхбауер разкри и още една причина, поради която клубът се е отказал от привличането на тарана на българския клуб Мауридес.Той е имал и психологически проблеми, като вероятно той има предвид раздялата със съпругата му, макар да не разкри какви точно са били те. Иначе в Австрия обявиха първоначалната причина за отказа Рапид да подпише с Мауридес - незадоволителна физическа форма и прекомерни финансови претенции.", "date": "2019.01.26", "title": "ЦСКА обяви контроли със Спарта Прага и Динамо Киев"}
{"url": "https://offnews.bg/politika/2000-dushi-se-sabirat-na-kongresa-na-bsp-v-ndk-696251.html", "text": "БСП ще проведе днес четвъртото заседание на 49-тия Конгрес на БСП. На събитието в зала 3 на НДК се окачва да присъстват около 2000 души - 800 делегати на Конгреса, представители на дипломатическия корпус, на синдикални организации, на работодателски организации, коалиционни партньори.За събитието са акредитирани над 100 журналисти от страната и чужбина.Конгресът на левицата ще започне с политически доклад на председателя на НС на БСП Корнелия Нинова „България и Европа днес. Визия за утрешния ден. Задачите на БСП“. След това предстои партийният форум да обсъди и приеме проекта \"Визия за България\".Пред конгреса ще бъде представен Отчет за дейността на членовете на Европейския парламент, избрани с листата на Коалиция за България, през мандат 2014-2019 г. Приемане на предизборна платформа за участието на БСП в изборите за Европейски парламент през 2019 г. е друга точка от дневния ред на заседанието на конгреса, съобщава БГНЕС.", "date": "2019.01.26", "title": "2000 души се събират на конгреса на БСП в НДК"}
{"url": "https://offnews.bg/futbol/greg-menteto-redi-transfer-za-10-miliona-evro-v-milan-696246.html", "text": "Емблематичният французин Грегори Акселрод, който стана известен у нас повече като Грег Ментето след изкараните проби в ЦСКА през лятото на 2009 година, е станал футболен мениджър и вече урежда трансфери на играчи за сериозни суми чрез агенцията “One Soccer Agency ”.Припомняме, че французинът се прочу с факта, че се представя за футболист, без да е бил такъв, и се предлагаше на клубовете с фалшиви визитки. Така той попада на проби в ЦСКА, когато треньор е Любослав Пенев. Той се представя на “Армията” като играч, минал и през Пари Сен Жермен, като за доказателство показал снимка с екип на парижани.Оказа се, че това не е така, защото Грег Ментето не е играл никога организиран футбол. В ЦСКА той е разкрит бързо и отпратен. В момента Акселрод реди трансфера на халфа на Бордо Орелиен Чуамени в Милан, пише Football Italia. Според информацията двете страни са близо до договор, като са се разбрали за трансферна цена от 10 милиона евро.В интервю от 2011 година Акселрод разказва как е попаднал в ЦСКА. Той е играел футбол за аматьорите на ПСЖ и през март 2009 година му се появява възможност да отиде да тренира с аржентинския клуб Тигрес. Именно в Аржентина той бил забелязан от скаут на ЦСКА, който го поканил на проби по време на лагера в Австрия и той приел. Три дни по-късно сайтът на ЦСКА обявил, че клубът ще подпише с него.“На следващия ден един от местните таблоиди написа как е възможно ЦСКА да привлече един аматьор от ПСЖ вместо обещаните големи имена. Пробите ми не бяха прекратени заради липса на качества, а заради тази публикация. Паднах от високо, бяхме се разбрали за тригодишен договор, а трябваше да напусна лагера само защото съм играл за аматьорите на ПСЖ”, тръшка се Акселрод, който става след това звезда в родината си покрай тази история.“Беше невероятно. Давах интервюта, канеха ме в радиото и телевизия, искаха да напиша книга, да снимам филм. Дадох си сметка обаче, че футболът е голямата ми любов и така се озовах в Канада, където играх 2,5 години”, казва още Акселрод.", "date": "2019.01.26", "title": "Грег Ментето реди трансфер за 10 милиона евро в Милан"}
{"url": "https://offnews.bg/sviat/otkradnaha-kartina-na-banksi-posvetena-na-zhertvite-na-atentatite-v-p-696278.html", "text": "Откраднаха картина на известния уличен артист Банкси, нарисувана в памет на жертвите на атентатите в Париж на 13 ноември 2015 г. Картината е нарисувана върху вратата на авариен изход на концертната зала \"Батаклан\". \"Днес сме изпълнени с дълбоко негодувание. Работата на Банкси, олицетворяваща вглъбяване в мислите, пронадлежаща на всички - местни жители, парижани, граждани на света, беше открадната\", обявиха на страницата си във Фейсбук от \"Батаклан\".Рисунката представлява силует на скърбяща жена, спуснала очи, с покрита глава. Рисунката се е появила на вратата през лятото на 2018 г., а Банкси публикува снимка на картината в Инстаграм. \"Идеята на градското изкуство се заключава в това да дава живот на дадено произведение на изкуството в определена среда и ние сме убедени, че тази работа има смисъл само тук, затова я оставихме достъпна за всички, на улицата\", обясняват от \"Батаклан\".Крадците са все още неизвестни. Полицията е започнала разследване. ", "date": "2019.01.26", "title": "Откраднаха картина на Банкси, посветена на жертвите на атентатите в Париж"}
{"url": "https://offnews.bg/politika/stanishev-kojto-se-opitva-da-kopae-okopi-mezhdu-bsp-i-pes-strelia-v-696254.html", "text": "Който се опитва да копае окопи между БСП и ПЕС, стреля в крака си. Това заяви президентът на европейските социалисти Сергей Станишев преди началото на конгреса на БСП.Голяма част от битките, които сме водили и спечели в този Европарламент - срещу орязването на парите за кохезия, срещу двойните стандарти на храните, за приемане в Шенген с всички граници, срещу дискриминация на България, нямаше да бъдат възможни без подкрепата на социалистическото ни семейство, обясни Станишев.Той обясни и че на Столетницата ще ѝ е трудно да управлява без да има ПЕС на своя страна:Станишев бе категоричен, че в БСП има хора, които злоупотребяват с темата за Истанбулската конвенция.На въпрос дали политиката на Нинова начело на БСП ще постави партията в изолация от ПЕС, Станишев отговори: Най-големи проблеми човек може да си създаде сам за себе си. И обясни, че различия има във всяко семейство, но трябва да се акцентира на общото.Станишев смята и че споровете дали за него има или няма място в листата за евровота се отразява зле на избирателнияпотенциал на БСП. Иначе левицата имала всички шансове да бие на изборите.", "date": "2019.01.26", "title": "Станишев: Който се опитва да копае окопи между БСП и ПЕС, стреля в крака си"}
{"url": "https://offnews.bg/ikonomika/dnsk-vliza-v-obshtinite-sozopol-i-tcarevo-mozhe-da-gi-dade-na-prokuro-696259.html", "text": "От понеделник започва задълбочена проверка на общините Созопол и Царево относно издадените документи за строеж в района на къмпингите „Арапя“, „Градина“ и „Алепу“. Това обяви на пресконференция в Бургас началникът на Дирекцията за национален строителен контрол арх. Иван Несторов. Той напомни, че след вчерашната проверка на място заради установените нарушения ще бъдат издадени заповеди за спиране на строителството на „Алепу“ и „Арапя“. На къмпинг „Градина“ строителството се спира от инвеститора заради наличие на високи подпочвени води и невъзможност за реализация на проекта. Въпреки това органите на РДНСК – Бургас  ще проверят цялата документация в община Созопол и мотивите на главния архитект да издаде разрешение за строеж.За „Алепу“ арх. Несторов обясни, че освен проверка на документацията в община Созопол и действията на главния архитект, ще се провери и дейността на независимата фирма за строителен контрол, която има отношение по спазване на законността на издадените документи. Той напомни, че Министерството на регионалното развитие и благоустройството е безкомпромисно по отношение на дейността на фирмите за строителен контрол и съобщи, че заради нарушения до момента са отнети лицензите на две фирми, а с още две се водят съдебни дела за отнемане на разрешителните. Глобите за некачествено изпълнение на дейностите им също са високи и варират от 30 000 до 150 000 лв. Началникът на ДНСК информира, че при започналото строителство на 23 ваканционни сгради в района на къмпинг \"Арапя\", освен констатираните пропуски при проверката, се установява и проблем с прокараната инженерна инфраструктура, тъй като липсват схеми за захранване с вода, ток и канализация на обектите. Не е ясно и дали фирмата, прокарала мрежите, има лиценз за това. Съществен пропуск на община Царево е, че не са синхронизирали Подробния устройствен план за обекта, изготвен през 2007 г., със Закона за устройство на Черноморското крайбрежие, отчете той.Арх. Иван Несторов каза още, че резултатите от проверките ще са ясни до седмица. При наличие на сериозни нарушения ще бъде сезирана прокуратурата, която единствена може да започне дело за прекратяване на издадените разрешения за строеж.", "date": "2019.01.26", "title": "ДНСК влиза в общините Созопол и Царево, може да ги даде на прокурор за безобразията"}
{"url": "https://offnews.bg/futbol/davide-mariani-ne-za-levski-mechtaeh-ot-dete-696247.html", "text": "Футболистът на Левски Давиде Мариани няма да се бръсне по примера на звездите от НХЛ в плейофната фаза. Така швейцарецът се надява да помогне на “сините” да триумфират с титлата.“Обмислям го. Ще видим какво ще се случи след старта”, казва Мариани пред местното издание “20 минути”.“Левски не е отборът, за който съм мечтал като малък, но след 3 години в София реших да подпиша. Аз не планирам кариерата си само във футболен аспект. Искам също така да се развивам като човек, да уча езици и да опознавам други кулутри”, споделя Мариани, който признава също, че си е намерил доверен човек, който движи делата му в българските банки, тъй като не познава езика.“Разликата с първите отбори не е голяма и може да бъде стопена в плейофите. Ще се опитаме да спечелим всеки мач. Вървим на прав път”, казва още халфът, който е сред лидерите по заплати в Левски.", "date": "2019.01.26", "title": "Давиде Мариани: Не за Левски мечтаех от дете"}
{"url": "https://offnews.bg/offtopic/shtastie-za-samotni-mazhe-i-zheni-amal-napusna-kluni-696260.html", "text": "Съпругата на холивудския актьор Джордж Клуни го изостави, вземайки със себе си близнаците Александър и Ела. Това пише изданието Радар Онлайн, цитирано от БГНЕС. Според информацията, Амал се е оттеглила от звездния си съпруг във вила в Италия. Тя не иска повече да вижда Клуни, който отчаяно се опитва да се помири с любимата си. Не е известно какво е причинило „разрива”.Наскоро Джордж и Амал Клуни придобиха луксозно имение на италианския остров Сардиния. Съпрузите планираха да отпразнуват преместването, но както изглежда, това няма да стане.", "date": "2019.01.26", "title": "Щастие за самотни мъже и жени: Амал напусна Клуни"}
{"url": "https://offnews.bg/politika/otveten-udar-na-elena-joncheva-puska-razsledvane-za-koruptcia-v-pravi-696255.html", "text": "Журналистката и депутат Елена Йончева ще представи свое разследване с документи и свидетели, което ще докаже корупция в най-високите етажи на властта. Това съобщи лидерът на БСП Корнелия Нинова в речта пред конгреса на Столетницата.Днес над 2000 души - делегати, гости и журналисти са на събитието в НДК.По-рано тази седмица прокуратурата повдигна обвинения на Йончева за пране на пари от КТБ, а журналистката получи подкрепа освен от съпартийците си, така и от много неправителствени организации.Тя не даде повече подробности, но каза, че разследването на Йончева ще бъде излъчено по новостартиралата партийна телевизията на БСП - \"Българска свободна телевизия\".Според Нинова обвинението срещу Йончева е политически процес, а не наказателен.", "date": "2019.01.26", "title": "Ответен удар на Елена Йончева: Пуска разследване за корупция в правителството"}
{"url": "https://offnews.bg/tenis/naomi-osaka-specheli-otkritoto-parvenstvo-na-avstralia-i-stana-nomer-1-696258.html", "text": "В истинска драма се превърна финалът на Откритото първенство на Австралия при дамите. В него Наоми Осака успя да надвие Петра Квитова с резултат 7:6, 5:7, 6:4. Победата за Осака означава, че от понеделник тя ще заема първо място в световната ранглиста.Първият сет бе абсолютно равностоен като и двете тенисистки не допускаха пробиви. Това закономерно доведе до тайбрек, където японката бе по-стабилна и с помощта на два мини-пробива спечели със 7:2. Знаейки че няма място за отстъпление, Квитова заигра по-агресивно във втория сет и осъществи бърз пробив. Осака на свой ред върна пробива след продължителен трети гейм, а после направи сериозна крачка към трофея след нов пробив във петия гейм. Сервирайки за титлата, бъдещата номер 1 стигна до три последователни мачбола, но опонентката ѝ спаси и трите, а после спечели и подаването ѝ. Пропиляните възможности очевидно повлияха на японката и в крайна сметка вторият сет отиде на сметката на Квитова.В заключителния трети сет отново станахме свидетели на бърз пробив. Осака спечели подаването на съперничката си за 2:1. Чехкинята все пак получи шанс да изравни геймовете, но при 3:2 пробила брейк пойнт. Шампионката от US Open 2018 стигна до нов мачбол, който отново бе пропилян. За нейна радост петият ѝ опит бе успешен и по този начин тя триумфира в надпреварата.Успехът в Мелбърн превърна 21-годишната японка в първата тенисистка спечелила турнир от Големия шлем, последващ и първата титла в него.", "date": "2019.01.26", "title": "Наоми Осака спечели Откритото първенство на Австралия и стана номер 1 в света"}
{"url": "https://offnews.bg/zimni/albert-popov-s-istorichesko-klasirane-za-svetovnata-kupa-video-696261.html", "text": "Топалпиецът ни Алберт Попов записа най-доброто класиране в кариерата си в старт от Световната купа.Той финишира девети в слалома в австрийския зимен център Кицбюел. Преди това през сезона Попов бе 20-и в Леви и 16-и в Мадона ди Кампилио. Последното българско влизане в Топ 15 в Кицбюел бе на 19 януари 1986 година, когато Петър Попангелов завърши 11-и. Два дни по-късно в Парпан (Швейцария) Пепи беше 10-и и това до днес бе последното най-добро постижение на български състезател за Световната купа.21-годишният Попов тръгна със стартов номер 71, но направи феноменално спускане и преодоля трасето за 55.82 секунди в първия манш, като остави зад себе си звезди като Марсел Хиршер и Хенрик Кристоферсен. Във втория Попов кара също така стабилно и зае девето място в крайното класиране на 1,05 секунди от победителя Клеман Ноел от Франция, който бе втори в първия манш, но във втория кара перфектно и стигна до успеха с време 1:45.53 минути.Това беше втори успех за Ноел след Венген. Френската радост беше допълнена с третото място на Алексис Пинтюро (+0,36 секунди), а второто място на подиума зае лидерът за Световната купа Марсел Хиршер от Австрия (+0,29 секунди).В генералното класиране за СК Попов върви 79-и с 55 точки. Лидер остава Хиршер с 1116 точки, а втори е норвежецът Хенрик Кристоферсен с 671. Трети е Пинтюро с 620. Днешният победител Ноел е 12-и с 401.\"Наистина страхотно класиране. В първия манш постигнах пето място и направо не можах да повярвам. Опитах се да остана концентриран. Второто спускане успях да го направя. И влязох в топ 10. Много съм доволен. Публиката тук е страхотна. Топ 10 - много съм щастлив. Българите можем!\", коментира непосредствено след старта Попов.", "date": "2019.01.26", "title": "Алберт Попов с историческо класиране за Световната купа (видео)"}
{"url": "https://offnews.bg/horoskop/horoskop-za-26-ianuari-1-fevruari-ot-antonia-mechkova-694075.html", "text": "Периодът изисква по-сериозен анализ на постигнато и нови планове, а до вторник деловите ангажименти могат да ви отведат на път, да ви накарат да поровите из повече информация. Овните са спонтанни и с желание посрещат промени, но да не забравят и несполуките си в миналото, поуките от тях сега ще им бъдат много полезни. Вторник носи ненадейни шансове, в сряда пък сте склонни да се върнете към стари проекти. Четвъртък и петък са трудни, не се колебайте да искате помощ и от близки. В любовта постигате мечтания развой.Следващите дни ви настройват за мъдруване, част от представителите на знака може да поискат отпуск, да си поседят вкъщи. Телците да внимават, така може да пропилеят добри възможности и в деловата сфера, и в личната. Шансове се очертават на Трифоновден, дотогава уреждате административни и финансови въпроси, гледате да се изявите със самостоятелни проекти, от вторник ще се съобразявате с шефове или влиятелни членове на семейството. При това, от четвъртък позицията ви предполага отстъпки, търпение, за дамите е по-лесно.Каквито и дела да сте си планирали през 7-дневието, отношенията с околните се разведряват и хората с желание помагат за реализация на целите ви. Доста Близнаци ще разширят контактите си с колеги, познати и съседи, които нямат техния служебен или обществен ранг. Сега влюбените ще се радват на завидна хармония, някои правят крачка към брачен живот или се радват на подкрепа от родата. В понеделник и вторник се съобразявайте много повече с желанията на близки, в четвъртък и петък не се товарете с работа, има риск да се поуморите.Динамично 7-дневие, а носи и доста трудности, но вие ще се справите с всички пречки и ще изведете делата си на добър край. В понеделник група Раци точно определят кой може да им помогне, във вторник поемат част от задачите на колеги, колкото да се свърши екипна работа, в сряда близки ще ги подкрепят, в началото на февруари и шефове ще им гласуват високо доверие. Бъдете по-бдителни, не бива да допускате грешки от невнимание и високомерие. В личен план мнозина изясняват стари спорове с половинката, има какво да ги зарадва.Това 7-дневие не е твърде леко в служебната област, а и лични дела изискват сериозен анализ. Лъвовете да не се заблуждават, че с повече пари и помпозни жестове ще вкарат нещата в по-добро русло. Някои от знака пилеят средства за разкрасяване и други глезотии, но работата няма да ги чака. През уикенда не се месете в чужди спорове, в понеделник избягвайте сръдни с хора, които винаги ви подкрепят, във вторник не прибързвайте – пречките в дейността са си доста, иска се подход. В четвъртък анализирайте проблемите и ги решавайте гъвкаво.През периода слагате края на влачили се вече от доста време делови и лични проблеми. Девите са анализирали ситуацията и имат по-точна стратегия за изявата и печалбите си, още през уикенда си личи, че усилията им ще дават плод. В понеделник бъдете тактични, трудностите са бол, а припряността във вторник ще ви докара разправии. Обичате да изследвате детайлите, но сега е по-важно да укрепвате връзките си с колеги, партньори. От финала на януари правите редица отстъпки, за добро са. Любовната ви връзка влиза в нов етап... Тези дни са по-напрегнати, добре е да пестите сили и емоции, за да се справите с всички трудности. От понеделник до четвъртък се нагърбвате с доста задачи. Вероятно много Везни ще предпочетат да действат сами, без особена подкрепа от колеги, познати, приятели. Ще се справите с чест, ала не си пилейте нерви в излишни спорове, а и внимавайте с финанси, не е време да харчите неразумно. Понякога малки удоволствия водят до ядове или пропуснати шансове. Дайте всичко на любимия, ще сте къде по-щастливи отколкото в случайни флиртове.До края на януари дните ви са заредени с напрежение и спорове. Скорпионите да овладеят емоциите, още уикендът ще покаже, че не са си изяснили всички детайли и за някои техни идеи не е моментът. Близките ви ще се мъчат да ви помогнат поне със съвети, но вие не искате да ви се месят, да не би да сте им подчинени. В четвъртък подхождайте по-аналитично към проблеми и пречки, вие от изпитания не се боите. Мнозина да бъдат по-толерантни в общуване с обичани хора, да не изяснят сега недоразуменията, има шанс да стане скоро.Периодът предполага голямо търпение, за да хармонизирате ситуацията в службата или в личната сфера. Стрелците да не се месят в спорове, които не ги засягат, а ако са се заели с обществена дейност, да гледат да не ги подведат и ощетят. Около вас се въртят клюки и интриги, намерете начин тактично да се защитите, преки битки не са уместни до понеделник. Някои се боят, че остават в сянката на колеги и познати във вторник-сряда, да изчакат. От края на януари уреждате административни неща и ще разчитате на по-равностойни партньори.Това 7-дневие ви подтиква към повече общуване, макар че през уикенда ще гледате да угодите на близките си, да им помагате. От понеделник обаче ви се отварят нови делови шансове, огледайте офертите критично и си направете стратегия. Доста Козирози ще бъдат високо оценени от шефовете и навярно ще получат по-голяма свобода на действие на прага на февруари. За вас това е равнозначно на по-голямо служебно натоварване, в сряда-четвъртък пречките са много. Разширявате приятелския си кръг, а дали сега ще намерите и любим?Следващите дни идват с куп делови и битови задачи, това да не се отразява на настроението ви, нито да ви прави твърде взискателни към околни. Защитете мнението си с такт. Водолеите ще бъдат доволни от спечеленото през уикенда, от понеделник идват още оферти за нови изяви. Във вторник-сряда може да се почувствате в нечия сянка, ако е на половинката и на други обичани хора, няма да ви тежи. От четвъртък следвайте плана на шефа, търсете услуги на колеги, а и приятелството им. Емоциите често ви водят, но сега нека да решава разумът.Тези дни са изпълнени с делови ангажименти, а вие добавяте и още, искате да приключите незавършените задачи и да спечелите благосклонност на шефове. Рибите да внимават да не усложнят отношенията с клиенти, подчинени, пък и партньори, твърде взискателни са до вторник. В сряда ще си направите нова стратегия, идват още шансове за изява и печалби, някои промени вие желаете отдавна. Действайте по-гъвкаво, не е време за спорове с близки. Даже с любим да имате неразбирателства, грижата и обичта ви ще променят нещата на добро.", "date": "2019.01.26", "title": "Хороскоп за 26 януари – 1 февруари от Антония Мечкова"}
{"url": "https://offnews.bg/politika/kiril-dobrev-bsp-veche-e-parva-politicheska-sila-v-balgaria-696252.html", "text": "„Убеден съм, че БСП е първа политическа сила – това би показало едно евентуално социологическо изследване в момента. Защото БСП е единствената алтернатива на настоящото управление и единствената партия, която излиза с програма”. Това заяви зам.-председателят на БСП Кирил Добрев в сутрешния блок на Нова телевизия.Днес Столетницата провежда 49-ия си конгрес в НДК.Добрев подчерта, че темата „лидерство” няма да бъде засягана на заседанието в събота.„Предстои да обсъдим два изключително важни документа – „Визия за България” и предизборната ни платформа за европейските избори. Знаете, в нашите конгреси има дискусии и дебати и те не са оперативки, както е при ГЕРБ'', каза още Добрев.Той коментира и обвиненията срещу Елена Йончева за пране на пари в особено големи размери.И добави, че Йончева се спряга и като водач на листа за предстоящия вот през пролетта.Депутатът от БСП изрази притеснения от „факта, че политици от управляващото мнозинство понякога произнасят присъди и се държат като прокурори”.", "date": "2019.01.26", "title": "Кирил Добрев: БСП вече е първа политическа сила в България"}
{"url": "https://offnews.bg/zimni/aleksandra-fejgin-debiutira-s-rekord-za-balgaria-na-evropejskoto-po-fi-696244.html", "text": "Шампионката на България Александра Фейгин дебютира с рекорд за страната ни на европейско първенство по фигурно пързаляне. На континенталния форум в беларуската столица Минск Фейгин, която преди месец навърши 16 години, зае 11-о място в крайното класиране.Българката, която беше девета след кратката програма, зае 11-а позиция във волната. Това е най-доброто класиране на българка при жените на европейско първенство в историята.След по-малко от две седмици Александра Фейгин ще участва на турнира \"София трофи\", а до края на сезона й предстои да стартира на световното юношеско първенство и на световния шампионат за мъже и жени през месец март.Състезанието беше изключително оспорвано, а сочената за фаворитка за титлата - олимпийската и европейска шампионка Алина Загитова от Русия, претърпя провал за стандартите си.Тя беше лидер след кратката програма, но направи много грешки във волната, сред които и падане, което я остави на втора позиция в крайното класиране със 198.34 точки.Европейска шампионка стана дебютантката София Самодурова. Възпитаничката на легендарния руски треньор Алексей Мишин представи страхотна волна програма и получи оценка от 140.96 точки, с което събра 213.84 точки. Самодурова беше втора след Загитова след първото изпълнение, но взе титлата с огромно предимство.Трета се нареди финландката Вивека Линдфорд със сбор от 194.40 точки.", "date": "2019.01.26", "title": "Александра Фейгин дебютира с рекорд за България на европейското по фигурно пързаляне"}
{"url": "https://offnews.bg/obshtestvo/bdzh-osiguriava-dopalnitelni-mesta-vav-vlakovete-za-pernik-za-festival-696137.html", "text": "Днес и утре \"БДЖ-Пътнически превози” ЕООД ще осигури допълнителни места във влаковете, които преминават през гара Перник. Причината е да се създаде удобство на всички, които желаят да посетят Международния фестивал на маскарадните игри „Сурва”, който ще се проведе в гр. Перник през периода 25 - 27 януари 2019 г.С допълнителни вагони към съставите си ще пътуват двадесет и шест влака, които се движат по направленията Кюстендил, Благоевград и Дупница и преминават през гара Перник в часовете между 08:00 ч. и 16:00 ч.С цел гарантиране на удобното придвижване на своите клиенти националния железопътен превозвач осигурява и допълнителна възможност за пътуване с влак между София и Перник. В тази връзка извънредно ще се движат и следните шест влака:Крайградският пътнически влак № 50275 от София за Перник, който заминава от Централна гара София в 13:15 ч. и пристига в Перник в 14:12 ч.;Крайградският пътнически влак № 50274 от Перник за София, който тръгва от Перник в 14:20 ч. и пристига в София в 15:15 ч.;Крайградският пътнически влак № 50277 от София за Радомир, който заминава от София в 16:10 ч. и пристига в Перник в 17:07 ч.Крайградският пътнически влак № 50276 от Перник за София, който заминава от Перник в 16:58 ч. и пристига в София в 17:54 ч.;Крайградският пътнически влак № 50279 от София за Перник, който тръгва от София в 17:45 ч. и пристига в Перник в 18:40 ч.;Крайградският пътнически влак № 50278 от Перник за София, който заминава от Перник в 19:20 ч. и пристига в София в 20:25 ч.;Цената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. „БДЖ - Пътнически превози” ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв.", "date": "2019.01.26", "title": "БДЖ осигурява допълнителни места във влаковете за Перник за фестивала Сурва"}
{"url": "https://offnews.bg/obshtestvo/v-blagoevgrad-otnovo-protestiraha-sreshtu-sotcialnoto-neravenstvo-696297.html", "text": "С митинг пред община Благоевград и шествие по улиците на града с крайна точка \"Водоснабдяване и канализация\" в областния град тази вечер бяха подновени протестите срещу социалното неравенство, съобщи БГНЕС.Протестите започнаха през ноември и продължиха през декември, но бяха прекъснати около коледните и новогодишните празници.Първоначално те бяха срещу повишаването на цените на горивата, но прераснаха в демонстрации срещу социалното неравенство. Тогава се стигна и до блокади на Главен път Е-79.Демонстрантите се обявиха днес срещу повишаването на цените на тока, водата и данъците. Те подчертаха, че протестът не е подкрепен от никоя партия, и настояха за съд за тези, довели българина до сегашното положение. Демонстрантите бяха категорични, че това е само началото на протестите, като като планират нова демонстрация другата седмица. ", "date": "2019.01.26", "title": "В Благоевград отново протестираха срещу социалното неравенство"}
{"url": "https://offnews.bg/politika/stanishev-edinna-bsp-shte-specheli-evroizborite-inache-podariavame-p-696264.html", "text": "„Единна БСП ще спечели евроизборите, иначе подаряваме победата на ГЕРБ. Те са уплашени, признаха го дори на националното си съвещание само преди седмица. Длъжни сме да спечелим предстоящите избори. Изправени сме пред два риска: да подценим противника и да посветим кампанията си на вътрешни интриги, и да не се мобилизираме. Добре е, че Конгресът ще гласува декларация за Елена. Тя го заслужава, а повдигнатото обвинение няма да спаси ГЕРБ.\"Това заяви Сергей Станишев на 49-ия конгрес на БСП днес в София. Като ръководител на Делегацията на българските социалисти в ЕП той отчете свършеното от тях и посочи, че БСП може да влезе в кампанията с високо вдигната глава: „защитихме националните интереси, изпълнихме обещанията си от предните избори – от платформата и националните задачи, отстоявахме солидарна Европа. Българските социалисти се ползват авторитет в Групата на социалистите и демократите.\"„Искам да започна с благодарност към вас – преди повече от година ми оказахте честта да бъда номиниран за следващ мандат като президент на ПЕС! Надявам се, че съм оправдал доверието с избора ми на последния конгрес в Лисабон. Дължа ви благодарност, защото знам, че няма никой по-голям от редовия социалист – всичко се дължи на вас! Благодаря ви!\", започна Станишев.„Вчера на общата ни вечеря ме попитаха: какво ще я правим Европата? Отговорих: ще се я спасяваме, като я променяме дълбоко и радикално. Като не забравяме какво сме постигнали. Европа беше в руини след Втората световна война. Ние я възстановихме, за да живеем в мир, взаимно уважение и просперитет. Точно тази идея за Европа е под тежка атака, ЕС е в тежка криза\", каза той.„В ЕП работихме в защита на националния интерес. Винаги сме го правили със самочувствие, достойнство и аргументи. Следвахме предизборната платформа и националните задачи на БСП от 2014 г. Ето няколко примера: пакет „Мобилност\" – битката беше загубена от българското правителство през декември. Успяхме да спрем пакета в транспортната комисия. Многократно сме се потивопоставяли България да бъде третирана като втора ръка. Това е скандално, неевропейско – подкопава доверието в ЕС. Доволен съм, че по моя инициатива ЕП за пръв път от 2011 г. с огромно мнозинство подкрепи приемането на България в Шенген с всички граници. Двойният стандарт срещу храните е друг пример – миналата седмица имаше важно гласуване в подкрепа на доклада на комисар Юрова в ЕП, който предвижда тежки санкции за компаниите, които си позволяват подобно поведение. Преборихме се за платформа за недекларирания труд и за нов евроорган по труда. Имахме решаваща роля за признаването на нашето мнозинство в Албания. Успешно отстояхме плановете на десницата за орязването на кохезионнота политика да не се случат\", отчете Станишев.„През цялото това време ние сме се чувствали като част от БСП – участвали сме във всички кампании и политики. Бяха организирани десетки обучения и събития на ПЕС през 2015 г. и в кампанията на Румен Радев през 2016. Стараехме се нашите битки да бъдат добре разбрани в страната – десетки събития и няколко големи конференции – за сценариите за бъдещето на Европа и интереса на България, за ползите и рисковете от членството на България в еврозоната, за общата европейска отбрана. Делегацията на българските социалисти имаше решаващ принос във формирането на Политическата визия на БСП за Европа – единствената партия у нас, която има такава визия.\"„Успяхме да извоюваме повече гъвкавост в Пакта за стабилност и растеж, който ограничаваше възможностите на правителствата за социални инвестиции в името на финансовата стабилност, и беше замислен като основен инструмент на ЕНП за орязване на социалната държава. Това помогна изключително много на редица страни, включително Португалия и Гърция. И ако днес Гърция все още е в Еврозоната, излязла от спасителните планове, то това е именно благодарение на общите усилия на европейските социалисти. Именно по настояване на социалистите беше създаден инвестиционен план за Европа – планът „Юнкер\". За първи път ЕС се обърна по този начин към реалната икономика – чрез публични инвестиции и гаранции от европейския бюджет, които да мобилизират частния капитал и инвестиции, за да се съживи европейското производство и особено малките и средните предприятия. Настоявахме за изработване на Европейски стълб на социалните права. Последователно и координирано отстоявахме запазване на средствата за кохезионната политика през следващия програмен период 2020–2027 г., вместо предложените от Комисията по настояване на ЕНП драстични съкращения. Постигнахме 7.5 млрд. евро до края на мандата за Младежката гарация и 6 млрд. евро за Детската гаранция за борба с неприемливата бедност. ПЕС и Групата на социалистите и демократите поискаха и отстояваха данъка върху финансовите транзакции и данъка върху информационните гиганти като Фейсбук, Амазон и Гугъл, както и приходите от тях, да постъпват като собствени ресурси в бюджета на ЕС. Ние започнахме битката срещу възраждащия се неофашизъм в Европа\", посочи още Станишев.„Европа е в беда – заплашена е от национални егоизми, от арогантността на дясното статукво, което в името на властта сключва сделка с крайната десница. Европа на отечествата не е красив сън. Това е Европа на противопоставянето, в която по-силният мачка по-слабия\", продължи лидерът на ПЕС.„Имаме всички шансове да спечелим изборите. Но десницата в Европа ще се постарае да проваля следващо българско социалистическо правителство. Кой е нашият съюзник, от кого ще търсим подкрепа – от ПЕС и от нашето политическо семейство. Затова искам да предпазя от една тенденция: ние сме си ние. Не, ние сме част от едно цяло, което заедно е силно и постига своите победи. Ако спечелим изборите, ще паднат много диги на ГЕРБ. Тези избори са ново бъдеще на България и на Европа – единна, солидарна и справедлива. Нека го направим заедно!\", завърши речта си той.", "date": "2019.01.26", "title": "Станишев: Единна БСП ще спечели евроизборите, иначе подаряваме победата на ГЕРБ"}
{"url": "https://offnews.bg/obshtestvo/stotitci-tirove-sa-blokirani-kraj-montana-696249.html", "text": "Над 200 тежкотоварни автомобила, движещи се в посока София са блокирани на Околовръстния път в Монтана, съобщи бТВ.Те са отбити още снощи заради затворения проход „Витиня” и за да те се образува на тапа край Ботевград.Движението на превозни средства над 12 т. е ограничено и край Враца и Видин.", "date": "2019.01.26", "title": "Стотици тирове са блокирани край Монтана"}
{"url": "https://offnews.bg/obshtestvo/dnes-shte-natrupa-nova-snezhna-pokrivka-696248.html", "text": "Днес валежите ще продължат, в Западна и Централна България ще са предимно от сняг, значителни - в планинските райони. Ще се образува нова снежна покривка. На изток ще вали дъжд.През нощта в северозападните райони, а през деня и в останалата част от страната вятърът ще се ориентира от запад-северозапад, ще е умерен до силен и с него ще нахлува студен въздух.Минималните температури ще са предимно между минус 1 и 4 градуса, а максималните ще са от 1-3 градуса в Западна България до 6-8 градуса в югоизточните райони от страната.", "date": "2019.01.26", "title": "Днес ще натрупа нова снежна покривка"}
{"url": "https://offnews.bg/futbol/monako-uvolni-anri-i-varna-zhardim-696243.html", "text": "Закъсалият френски гранд Монако предприе сензационен ход в опит да спаси сезона си. Клубът от княжеството уволни френската легенда Тиери Анри и назначи на поста освободения през октомври португалски спец Леонардо Жардим.44-годишният Жардим, който беше уволнен заради слаби резултати преди три месеца, подписа договор до лятото на 2021 година. До освобождаването на Анри се стигна след решението на бившия нападател на Франция и Арсенал да накаже някои от титулярите след поредицата негативни резултати.Той ги изпрати да тренират в дубъла, а ръководството на клуба застана зад тях и освободи треньора, чийто резултати се оказаха по-слаби от тези на Жардим. В момента Монако върви предпоследен в Лига 1 с актив от едва 15 точки след изиграването на 21 кръга.“Тъжно ми е да си тръгна от Монако, но благодаря на ръководството, че ми позволи да работя в клуба от своето детство. Успех на Монако и новия треньор”, написа Анри в Туитър на прощаване.", "date": "2019.01.26", "title": "Монако уволни Анри и върна Жардим"}
{"url": "https://offnews.bg/kultura/-696256.html", "text": "Симфоничният оркестър на БНР, който тази година отбелязва своята 70 годишнина, взе голямата награда „Сирак Скитник“ на общественото радио на тържествена церемония в Първо студио на БНР. Събитието уважи председателят на Народното събрание г-жа Цвета Караянчева. Статуетката на Вежди Рашидов бе връчена на диригента на Симфоничния оркестър на БНР Марк Кадин от Райна Константинова, председател на Обществения съвет на Българското национално радио.Програмният съвет на общественото радио присъди и специална награда на дългогодишния колега Георги Василски – за цялостната му дейност и в негова памет. Получи я неговият син Никола Василски.Програмният директор на БНР Мартин Минков връчи наградата за радиожурналистика на репортера от програма „Хоризонт“ Марта Младенова.Екип „Драматургични форми“ на програма „Христо Ботев“ взе наградата за радиопредаване като повод за това е престижната 80 годишнина на радиотеатъра.Наградата „Златен глас“, учредена от известния журналист Кеворк Кеворкян в памет на съпругата му Надежда Дженева тази година отиде при Аделина Александрова от програма „Христо Ботев“.Годишната награда на БНР „Сирак Скитник“ е учредена през 2001 година и се присъжда за принос в развитието на Българското национално радио като обществена медия. Тя носи името на първия директор на Радио София – Сирак Скитник, талантлив художник, критик, поет, театрал, общественик. Наградата се връчва всяка година на 25 януари, Деня на радиото.Тази година отбелязваме 90 години радио в България, честваме и 84-я рожден ден на БНР.", "date": "2019.01.26", "title": "Симфоничният оркестър на БНР взе голямата награда „Сирак Скитник“ за 2018 година"}
{"url": "https://offnews.bg/zdrave/dvama-pochinaha-ot-grip-v-shumen-696263.html", "text": "Двама души са починали в болницата в Шумен вследствие на заболяване от грип, съобщи бТВ.Пациентите са били възрастни хора и са починали през седмицата, а резултатите от изследванията им са доказали наличие на грипен вирус щам „А”. Пациентите са имали усложнения и множество заболявания.Шумен остава в епидемична обстановка, а в болницата са хоспитализирани повече от 180 души, болни от грип.Грипна епидемия е обявена в почти в цялата страна. В Плевен и Русе от днес, от понеделник е в сила за столицата, както и за Благоевград и Кюстендил. До 29-и януари е удължена за Пазарджик, а за Пловдив до 1 февруари.Специалистите съветват да спазваме лична хигиена и да проветряваме в затворените помещения. Да се приема богата на витамини храна, а ако има болни с доказан грип, може да се използват лекарства назначени от лекар.", "date": "2019.01.26", "title": "Двама починаха от грип в Шумен"}
{"url": "https://offnews.bg/tenis/osaka-biah-slomena-ot-trite-izpusnati-machbola-696266.html", "text": "Японката Наоми Осака призна, че е била изключително разочарована от изпуснатите три поредни мачбола във втория сет във финала на Откритото първенство на Австралия, но си е казала, че трябва да продължи да се бори и това в крайна сметка е донесло успеха над Петра Квитова.21-годишната Осака пропусна три шампионски точки във втората част и изглеждаше сломена, но намери характер, за да стигне до победа в три сета и да спечели втора титла от Големия шлем в кариерата си.\"Разбира се, че бях много разочарована и тъжна, когато изпуснах трите мачбола. Опитах се да си кажа, че няма какво да направя, че играя във финал и трябва да продължа да се боря. Не можех да се държа детински и да се откажа\", коментира Осака след двубоя.\"Говоренето и речите не са най-голямата ми сила. Петра, благодаря ти, че беше част от този финал, за мен беше голяма привилегия да играя срещу теб. Ти отново се доказа като една истинска шампионка.Благодаря на всички, които дойдохте да гледате мачовете, въпреки че беше толкова горещо през последните две седмици. Благодаря на организаторите, подавачите и доброволците. Поздравявам своя отбор, без тях нямаше да постигна това\", каза още японката по време на церемонията по награждаването.", "date": "2019.01.26", "title": "Осака: Бях сломена от трите изпуснати мачбола"}
{"url": "https://offnews.bg/futbol/fifa-s-15-minuten-film-na-tcska-chervenite-otnovo-krachat-kam-varha-696262.html", "text": "Най-успешният български клуб крачи отново към върха на местния футбол. Това е анонсът, предшестващ 15-минутен филм, посветен на ЦСКА. Филмът е направен от екипа на магазинното предаване на ФИФА - \"FIFA Football\".Световната централа е заснела обширното видео за червения клуб в края на ноември месец, което наскоро бе разпространено в интернет. Историята на ЦСКА е поместена във втората част на 188-ия епизод на предаването,Във филма за ЦСКА са интервюирани петима души - треньорът Нестор Ел Маестро, младата звезда Кирил Десподов, директорът на Музея на спортната слава на клуба Александър Манов, тарторът на агитката Иван Велчев-Кюстендилеца и журналистът Деян Веселинов. Показани са кадри от \"Армията\", където Велчев развежда екипа на FIFA Football. След това Манов отваря вратите на музея и говори за трофеите. Следват моменти от две тренировки на \"червените\" и интервютата на Ел Маестро и Десподов, както и разговорът с Деян Веселинов.Филмът за ЦСКА започва с кадри от \"Армията\" и думи на тартора на червената агитка Иван Велчев-Кюстендилеца.Кадри от София ни пренасят в музея на ЦСКА, а от екипа на FIFA Football коментират: \"София - столицата на България, е дом на най-успешния местен клуб с рекордните 31 титли и 2 полуфинала за КЕШ. Постижения, които не са достигани от нито един друг български отбор. ЦСКА е отгледал и развил някои от най-добрите български футболисти и притежава горда история, която се знае наизуст от феновете\".В този момент са излъчени и думите на живата памет на ЦСКА Александър Манов, който казва пред екипа на предаването:Филмът преминава към тежкото десетилетие, от която клубът тепърва надига глава: \"Въпреки своята горда история в последните години ЦСКА върви по доста труден и различен сценарий от някогашните успехи\", коментират от FIFA Football.Следват думи на журналиста Деян Веселинов, който описва последните 10 години: \"Цялата история започна преди някъде около 10 години. Иронично - през 2008-а, когато ЦСКА за последно спечели титлата. Финансовото състояние на клуба бе причина да не получат лиценз за Европа. Това доведе до редица събития, клубът не успяваше да запълни финансовите дупки и състоянието на ЦСКА се влошаваше постоянно. Дойде момент през юли 2013 г., когато клубът на практика бе готов да се оттегли от участие в първенствата и турнирите. Все пак ЦСКА продължи да се състезава, но две години по-късно нямаше избор освен да преустанови своето участие в елита и бе изпратен в Трета лига - при аматьорите\", припомня Веселинов.А от FIFA Football акцентират:\"Така ЦСКА започва своето пътешествие обратно към върха, вече с нови собственици. Клубът се завръща в елита през лятото на 2016 г. Следват две втори места, а през 2018-а ЦСКА се завърна на международната сцена за първи път от 2014-а. Отборът е съставен от млади, талантливи български футболисти начело с един от най-ярките местни таланти - Кирил Десподов. В началото на сезона пък ръководството предприема смелият ход да назначи начело на отбора нов треньор, който е градил репутация из цяла Европа в продължение на повече от десетилетие - британецът Нестор Ел Маестро, който е едва на 35 години.От FIFA Football припомнят неговата визитка: \"Ел Маестро е роден в Сърбия, а през 2006 г. става най-младият помощник в историята на Бундеслигата, когато става част от Шалке 04 едва на 23-годишна възраст. Той работи на още няколко места в Германия и в Австрия, а големият му пробив става факт през миналия сезон - когато извежда Спартак Търнава до титлата в Словакия, още в първия си опит като старши треньор.\"Екипът на FIFA Football прави анализ и моментната ситуация в шампионата:", "date": "2019.01.26", "title": "ФИФА с 15-минутен филм на ЦСКА: Червените отново крачат към върха (видео)"}
{"url": "https://offnews.bg/obshtestvo/bedstveno-polozhenie-v-oblast-smolian-zaradi-snega-mnogo-selishta-sa-696267.html", "text": "В област Смолян е обявено бедствено положение заради усложнената обстановка след обилните снеговалежи.Заповедта за бедственото положение е издадена от областния управител Недялко Славов, след като през нощта бедствено положение е обявено в общините Чепеларе и Смолян /частично/, информират от Областния кризисен щаб, цитирани от БТА.Проходите \"Пампорово\" и \"Превала\" бяха затворени за почистване. Преминаването през Рожен е задължително с вериги. Ски зоните Пампорово и Мечи чал не работят. Натрупаният сняг на места достига 120 см, според информация от свикания Кризисен щаб.По-късно днес проходът \"Пампорово\" да бъде отворен за движение и туристите, които искат да се приберат, да могат да пътуват.Откъснати от света без пътен достъп са две села в община Смолян - Селище и Еленска. От кризисния щаб заявиха, че поддържат контакт с кметските наместници там и има готовност да се осигурят доставки на продукти от първа необходимост за изолираните заради свлачища села. Постъпвали са единични сигнали за наводнени къщи и паднали дървета в близост до частни имоти.Спокойно е състоянието на реките и язовирите. След спирането на валежите не се стигна до преливане на речните корита в населени места.Екипи на 101-и Алпийски полк участват в дейностите по преодоляване на бедствената ситуация. Военен роторен снегорин е мобилизиран за разчистване на пътищата. В района на Пампорово се изтеглят закъсалите цистерни, които от снощи са блокирани на пътя. Именно заседналите на платното цистерни и товарни автомобили предизвикаха задръстванията по пътя през Пампорово от вчера, обясняват от кризисния щаб.Заради сложната метеорологична обстановка в планинските части в Югозападна България са засегнати електропроводите, които преминават през тях, и захранват с електроенергия населените места в общините Разлог, Белица, Якоруда, Гоце Делчев, Гърмен, Хаджи Димово и Петрич, съобщиха от ЧЕЗ Разпределение. В планината снегът достига до един метър.До момента дружеството локализира 6 счупени стълба, като обходите продължават. Непроходими са второстепенни пътища, което силно затруднява работата на служителите. Компанията командирова допълнителни екипи от София и Благоевград, които да съдействат на колегите си за по-бързо справяне с възникналата ситуация.ЧЕЗ Разпределение превозва полимерни стълбове, произведени по нова технология и внедрени през миналата година. Те са по-леки и разглобяеми на две, което позволява на служителите да ги носят на ръце през планината и непроходимите пътища. Това ще позволи по-бърза реакция, тъй като монтирането на стандартните стълбове предполага изчакване на спокойна обстановка и възможност за придвижване.В момента ЧЕЗ Разпределение превозва и допълнителни количества изолатори и проводници към засегнатите места. Компанията изпрати и повече АТВ-та с вериги за сняг, допълниха от дружеството.Екипи на ЧЕЗ Разпределение работят и в област Кюстендил, като в останалата част от територията, обслужвана от дружеството, обстановката е спокойна. Служителите на дружеството ще работят до пълното възстановяване на електрозахранването на всички засегнати населени места, се посочва в съобщението.С прекъснато електричество са общините Борино и Доспат. Проблемът с електрозахранването им е причинен от авария по електропреносната мрежа на територията на област Пазарджик. От електроразпределителното дружество ще изпратят по-късно днес генератори за останали без електричество населени места.", "date": "2019.01.26", "title": "Бедствено положение в област Смолян заради снега, много селища са без ток"}
{"url": "https://offnews.bg/offtopic/amerikanetc-spasi-zhena-po-spomeni-ot-seriala-ofisat-696294.html", "text": "Американец в Аризона спаси жена по спомени от епизод на сериала \"Офисът\". 21-годишният механик Крос Скот открил жена в безсъзнание, заключена в автомобила ѝ. Той разбил стъклото и я извадил, след което установил, че не тя не диша.Крос си спомнил епизода от американската версия на сериала \"Офисът\", в който присъства инструкторка, показваща как се оказва първа помощ. Съветът е да се прави сърдечен масаж под ритъма на песента на Bee Gees \"Stayin' Alive\".Една минута след намесата на механика безжизнената жена започнала да диша. Тя била откарана в болница, откъдето по-късно е изписана. ", "date": "2019.01.26", "title": "Американец спаси жена по спомени от сериала 'Офисът'"}
{"url": "https://offnews.bg/sviat/germania-ispania-i-frantcia-shte-priznaiat-guajdo-za-prezident-ako-m-696270.html", "text": "Испания, Германия и Франция обявиха, че ще признаят опозиционера Хуан Гуайдо за временен президент на Венецуела, ако до 8 дни сегашният държавен глава Николас Мадуро не свика избори.Изявление по въпроса направи испанският премиер Педро Санчес, цитиран от Франс прес и БТА.\"Ако в срок от 8 дни във Венецуела не бъдат свикани справедливи, свободни и прозрачни избори, Испания ще признае Хуан Гуайдо за президент на Венецуела, за да свика избори, заяви премиерът социалист пред журналисти в президентската резиденция Монклоа.\"Не се опитваме да издигаме или сваляме правителства във Венецуела, искаме демокрация и свободни избори във Венецуела\", добави Санчес в телевизионно изявление.Френският президент Еманюел Макрон също заяви в Туитър, че страната му е готова да признае Гуайдо за изпълняващ длъжността президент, ако в 8-дневен срок във Венецуела не бъдат обявени избори.\"Без обявени до 8 дни избори ще бъдем готови да признаем Гуайдо за \"изпълняващ длъжността президент \" на Венецуела за започването на политически процес. Работим с европейските си партньори\", написа Макрон в Туитър.Говорителката на германското правителство също направи изявлението в Туитър.\"Ако до 8 дни не бъдат обявени избори, сме готови да признаем Хуан Гуайдо за временен президент, който може да започне политически процес (и) да работи с европейските партньор\", посочи Мартина Фиц.САЩ, Канада и редица латиноамерикански страни също подкрепиха Гуайдо. Турция и Русия пък застанаха на страната на Мадуро, който настоява, че е демократично избраният лидер.", "date": "2019.01.26", "title": "Германия, Испания и Франция ще признаят Гуайдо за президент, ако Мадуро не свика избори до 8 дни"}
{"url": "https://offnews.bg/112/tovaren-vlak-derajlira-do-gara-shivachevo-696296.html", "text": "Товарен влак дерайлира между гарите Шивачево и Твърдица.Инцидентът е станал около 19 часа тази вечер, съобщи bTV.Дерайлирали са 23-ти и 24-ти вагон от общо 33 в композицията. По информация на bTV влакът е пътувал от Бургас до Пирдоп и в него не е имало товар.Малко преди гара Шивачево двата вагона излезли от релсите. Композицията се движила така няколко километра и спряла  близо до гара Чумерна.Има поражения по целия коловоз в разстояние от 10-15 км. Движението е спряно.", "date": "2019.01.26", "title": "Товарен влак дерайлира до гара Шивачево"}
{"url": "https://offnews.bg/izvan-terena/batak-e-domakin-na-svetovnoto-po-ribolov-na-led-696250.html", "text": "Батак ще бъде домакин на Световното първенство по риболов на лед. Състезанието ще се проведе през уикенда на язовир „Широка поляна”.Ще участват 15 национални отбора. Виктор Кисельов води подготовката на националния тим на България.Взети са всички мерки за безопасността на участниците, казват организаторите.Класирането е отборно и индивидуално.", "date": "2019.01.26", "title": "Батак е домакин на световното по риболов на лед"}
{"url": "https://offnews.bg/zimni/evrosport-popov-beshe-senzatciata-v-kitcbiuel-696269.html", "text": "Деветото място в слалома в Кицбюел на Алберт Попов попадна в полезрението на спортния канал Евроспорт, който излъчва стартовете за Световната купа. В репортажа за старта представянето му беше определено като \"сензационно\".\"Състезанието беше белязано от подвига на Алберт Попов. Джобният българин поднесе сензацията с петото си място в първия манш, въпреки стартовия номер 71.Той не трепна във втория и завърши за първи път в кариерата си в топ 10. Попов печели точки за Световната купа едва за трети път в кариерата си.Той е само на 21 години и бъдещето е пред него\", написаха във френската секция на сайта на европейския спортен канал.", "date": "2019.01.26", "title": "Евроспорт: Попов беше сензацията в Кицбюел"}
{"url": "https://offnews.bg/tenis/adrian-manarino-v-ochakvane-na-parvata-696265.html", "text": "Точно седмица ни дели от старта на най-голямото спортно събитие в България за 2019 година - тенис шоуто Sofia Open. Част от световния елит на аристократичния спорт ще завладее България от 3 до 10 февруари. \"Арена Армеец\" е домакин на битките от най-силния и атрактивен турнир в света от категория АТР 250 за годината.Официалният сайт на турнира продължава рубриката \"Звездите на Sofia Open 2019\", в която ни запознава с любопитни факти за участниците. Днес под прожекторите застава французинът Адриан Манарино, който ще участва за четвърти път на Sofia Open. Той е 45-и в световната ранглиста, като най-високото му класиране е 22-ри от 19 март миналата година.Но досега няма спечелена титла нито на сингъл, нито на двойки в кариерата си и в София ще гони първи трофей. Той има шест загубени финала до момента – Оуклънд (2016-а от Весели), Богота (2015-а от Томич), Анталия (2017-а от Сугита и 2018-а от Джумхур), Токио (2017-а от Гофен) и Москва (2018-а от Хачанов).Във визитката му стоят престижни победи над големи имена като Стан Вавринка, Милош Раонич, Хуан Мартин дел Потро, Жил Симон и Гаел Монфис. Но фактът, че все още не е вдигнал Първата, кара Манарино да бъде изключително гладен за победи. Затова в София той ще дойде като един от най-мотивираните състезатели.Манарино прави своя дебют в турнирите от Големия шлем през 2007 г., когато получава „уайлд кард“ за „Ролан Гарос“, но губи още в първия кръг на квалификациите от Марин Чилич. Най-добрите му класирания са трите осминафинала на „Уимбълдън“ през 2013, 2017 и 2018 г.Тази година на Откритото първенство на Австралия отпадна още в първия кръг, като успя да вземе само сет на петия поставен Кевин Андерсън - 3:6, 7:5, 2:6,. 1:6.Извън корта Адриан е фен на ПСЖ, а в свободното си време обича да е сред приятели.", "date": "2019.01.26", "title": "Адриан Манарино – в очакване на Първата"}
