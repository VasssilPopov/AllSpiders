{"url": "https://offnews.bg/kultura/naj-golemite-postizhenia-na-balgarskata-armia-izlizat-v-nova-dokumenta-668024.html", "text": "Най-големите постижения на армията ни в периода на петте войни след Освобождението на България оживяват в новата документална поредица „Българско военно чудо“, която ще бъде представена утре - 26 октомври във Военния клуб в София. В рамките на 10 късометражни филма поредицата пресъздава най-важните моменти от Сръбско-българската, Балканската, Междусъюзническата, Първа и Втора световни войни.Фактите са разгледани през призмата на историческия контекст, давайки задълбочено познание за славните битки на българската армия. „Българско военно чудо“ е съвместен образователен проект на сдружение „Българска история“ и ЗАД „Армеец“, който цели да направи историята интересна за широката публика и иска да напомни на българите, че могат да бъдат много силни, когато са обединени.Първите два филма от поредицата ще бъдат представени на официална премиера във Военния клуб в София на 26 октомври от 19 часа. Входът е свободен за всички, които искат да бъдат част от събитието. ", "date": "2017.10.25", "title": "Най-големите постижения на българската армия излизат в нова документална поредица"}
{"url": "https://offnews.bg/sviat/puchdemon-shte-govori-pred-ispanskia-senat-za-chlen-155-668029.html", "text": "Каталунският регионален премиер Карлес Пучдемон е решил да говори утре в испанския Сенат. Това предаде испанската агенция Европа прес, позовавайки се на свои източници, цитирана от ТАСС и БТА.Според информацията се планира Пучдемон да произнесе речта си в 17 ч. местно време. В нея той възнамерява да даде на Мадрид отговора на решението на испанското правителство да задейства член 155 от конституцията.Според Европа прес председателят на Сената Пио Гарсия Ескудеро ще предложи на Пучдемон да говори пред комисията, която преди пленарното заседание в горната камара, насрочено за утре в 10 ч. местно време, ще разглежда въпроса за прилагането на член 155. Преди това каталунският регионален премиер по програма ще държи реч на заседание в парламента на каталунската автономия, което е насрочено за утре в 10 ч. местно време. Единствената точка в дневния ред на заседанието на каталунския парламент ще бъде отговорът на Барселона на решението на Мадрид да задейства член 155.Според в. \"Вангуардия\" обаче Пучдемон няма да говори утре пред Сената на Испания.", "date": "2017.10.25", "title": "Пучдемон ще говори пред испанския Сенат за член 155"}
{"url": "https://offnews.bg/112/rodilka-pochina-v-majchin-dom-po-sluchaia-zapochva-razsledvane-668027.html", "text": "Родилка е починала в \"Майчин дом\" вчера, съобщиха от лечебното заведение. 27-годишната жена е постъпила в болницата на 23 октомври в 20 часа в критично състояние. Тя е изпратена от болница \"Д-р Щерев\", където е следена бременността до този момент. Лекарите в \"Майчин дом\" са установили диагноза HELLP синдром – най-тежкото усложнение, което може да настъпи по време на бременност.Веднага след приемането на жената започва операция. Борбата за живота на родилката продължава до 14.40 часа на следващия ден, но без успех. Бебето е родено живо и спасено. В момента състоянието му е стабилизирано. То се намира в интензивното отделение на Неонатологията. От болницата подават сигнал за случая в Изпълнителната агенция \"Медицински одит\", за да започне разследване. Информирано е и Министерството на здравеопазването. Полицията също е започнала разследване, съобщават от СДВР, цитирани от \"Фокус\". Според болница \"Д-р Щерев\" обаче пациентката е била в добра кондиция и е откарана в \"Майчин дом\" с обикновен автомобил, тъй като състоянието ѝ не е изисквало използването на линейка. От болница \"Д-р Щерев\" обясняват, че бременността на жената се е развивала нормално, като са извършени всички необходими прегледи и изследвания. На 21 октомври вечерта пациентката е пристигнала в болницата с оплакване от висока температура след прекаран грип. Жената е отказала хоспитализация, затова ѝ е препоръчано да дойде отново в болницата, ако симптомите продължат. На следващия ден, 22 октомври, пациентката отива отново в болницата за провеждане на запис на детски сърдечни тонове. Сред извършването на няколко записа на детски сърдечни тонове, които показват съмнения за недобро състояние на плода, е насочена към извършване на доплерови изследвания. Те потвърждават, че бебето е в добро състояние.Поради съмнения за възпалителен процес, на пациентката е предложено да бъде хоспитализирана и тя приема. Назначени са серия от лабораторни изследвания на същия и на следващия ден.На 23 октомври са получени финалните резултати от нейните изследвания, които показват наличие не само на възпалителен процес, но и на нарушена бъбречна и чернодробна дейност. Екипът поставя предполагаема диагноза HELLP синдром и се взема решение жената да бъде транспортирана в \"Майчин дом\", тъй като нивото на медицински стандарт по неонатология на болницата не дава право да се полагат медицински грижи за тежко недоносени бебета.Жената е била в добра кондиция, на собствен ход и с обикновен автомобил. За случилото се оттам насетне Болница „Д-р Щерев“ не разполага с официална информация от партньорското лечебно заведение, допълват оттам. ", "date": "2017.10.25", "title": "Родилка почина в Майчин дом, по случая започва разследване"}
{"url": "https://offnews.bg/kultura/legendata-na-rokendrola-fats-domino-pochina-na-89-godini-668031.html", "text": "Рокендрол и ритъм едн блус легендата Фатс Домино е починал на 89-годишна възраст, предава \"Индипендънт\", цитирайки местни медии от Ню Орлиънс.Американският певец и пианист е пионер в рокендрола. Работата му вдъхновява безброй артисти, включително Елвис Пресли и \"Бийтълс\".Местната телевизионна станция \"WWL-TV\" цитира дъщеря му, която потвърждава неговата смърт. Та заявява, че звездата е починала в мир, заобиколена от семейството си.Домино е роден в Лос Анджелис на 26 февруари 1928 г. Започва музикалната си кариера през 1949 г., заедно с тромпетиста Дейв Бартоломей, който през същата година продуцира и е съавтор на първия албум на Домино \"The Fat Man\".Той е и първият рокендрол изпълнител, продал над милион копия от записите си. През 1986 г. получава награда \"Грами\" за цялостен принос.През 1998 г. президентът на САЩ Бил Клинтън му връчва Националния медал на изкуствата на церемония в Белия дом.Сред най-големите му хитове са \"Blueberry Hill\", \"Ain't That A Shame\" и \"I'm Walking To New Orleans\".Кариерата на Домино продължава пет десетилетия, в които продава 65 милиона копия на своите записи. Списание \"Rolling Stone\"  го обявява за един от най-значимите артисти за всички времена, класирайки го под номер 25 в своята класация.Той е най-продаваният афроамерикански изпълнител в САЩ през 50-те и началото на 60-те години на миналия век.", "date": "2017.10.25", "title": "Легендата на рокендрола Фатс Домино почина на 89 години"}
{"url": "https://offnews.bg/ikonomika/balgaro-korejska-kamara-shte-razviva-investitciite-u-nas-668030.html", "text": "\"Търговска и индустриална камара на Република България и Република Корея\" бе учредена със съвместната подкрепа на премиерите на двете държави – Бойко Борисов и Ли Нак-йон. Организацията беше представена днес в Централния шоурум на корейския автопроизводител „Хюндай Мотор“ като част от официалното посещение на министър-председателя на Южна Корея в страната ни. Той е придружаван от група министри, дипломати и от авторитетна бизнес делегация, водена от ръководителите на \"Корейската Камара за Търговия и Индустрия\", \"Хюндай Мотор Къмпани\", \"Самсунг Електроникс\", „Хюндай Хеви Индустрис”, електрическата корпорация \"КОЕН\" и компанията \"Тонг Янг Мулсан\". На събитието присъстваха посланиците на България и Южна Корея - Н.Пр. Петър Андонов и Н.Пр. Шин Бу-нам.Новата камара е двустранна, доброволна, колективна организация на български и корейски дружества, които обединяват усилията си за по-бързо и ефективно развитие на търговско-икономическите отношения между България и Корея, като увеличат стокообмена, съдействат за внедряването на високи технологии, екологични системи, подкрепят съвместното участие в инфраструктурни проекти и реализацията на значителни инвестиционни индустриални обекти.Двамата премиери са обсъдили резултатите от икономическото сътрудничеството до сега и изразиха ясно желание за по-бързо и активно развитие на двустранните търговско-икономически отношения и за реализиране на нови значителни инвестиционни проекти, в който процес създадената двустранна камара ще има важна роля.Министър-председателят на Южна Корея изрази благодарността си, че са положени толкова усилия да се създаде тази камара. Той заяви, че силно вярва, че тя ще играе много важна роля за активно сътрудничество и интензивни контакти между хората. „Много съм впечатлен от нашия разговор с премиера Борисов. Има голям ентусиазъм за растеж на икономиката на България“, допълни той.Ли Нак-йон обясни, че страната ни може да привлече много чуждестранни инвестиции с добрата си данъчна среда и икономическата си политика и уточни, че нашето правителство показва воля за развитие в областите на автомобилостроенето, енергетиката, инфраструктурата, ИТ сектора, земеделието, отбраната и индустрията. Той не пропусна да отбележи, че България е на стратегическо място и сътрудничеството между двете държави ще е от взаимен интерес.Двамата премиери заявиха, че очакват бъдещи съвместни проекти с гиганти като Хюндай и Самсунг, което е пряко свързано с геополитическата роля на страната ни като врата към европейския пазар за Южна Корея. Те изразиха подкрепа на идеята за изграждане на завод за електромобили у нас с увереността, че камарата ще съдейства по този голям проект.Бойко Борисов от своя страна потвърди намеренията тези големи инвеститори да влязат в България и изрази надежда следващата среща с колегата му от Корея у нас да е на първа копка на завод за производство у нас на тези концерни. Той обяви, че е приел поканата на колегата си да гостува в Южна Корея, но иска това да се случи, когато големите геополитически проекти вече са действителност и започне реално производство у нас, особено в ИТ сектора, автомобилостроенето и машини за отбрана. Борисов изрази радост, че в делегацията от Южна Корея са и президентите на Хюндай и Самсунг. Той допълни, че всеки корейски инвеститор е добре дошъл и ще му бъде обърнато внимание.\"Търговска и индустриална камара на Република България и Република Корея\" се представлява от председателя Калин Дамянов с 26 годишен опит в корейския бизнес, от заместник-председателя г-н У Джае-хи, ръководител на „Хюндай Хеви Индъстрис България“ от 6 години, от генералния секретар Савина Константинова с общо 19 години работа с „Хюндай Моторс“, от заместник-председателя г-н Ан Донг-хи, председател на корейската асоциация в България, г-н Джеонг Янг-джонг, генерален директор на KOTRA, от Димитър Цоцорков, председател на най-голямото минно дружество „Асарел Медет“ АД, от Василий Скрипка, изпълнителен директор на „Свободна Бургаска Зона“ с 25 годишна история с Корея, от Фани Асенова, вносител на строителна техника от Корея, почетните консули на Корея в Бургас и Варна, бизнесмените Йосиф Спиридонов и Иво Михайлов и други.", "date": "2017.10.25", "title": "Българо-корейска камара ще развива инвестициите у нас"}
{"url": "https://offnews.bg/evropa/puchdemon-otkaza-da-govori-pred-ispanskia-parlament-668035.html", "text": "Каталунският лидер Карлес Пучдемон е отказал поканата да говори пред испанския Сенат в четвъртък, ден преди горната камара на парламента да гласува за поставянето на Каталуния под опеката на Мадрид, съобщи регионалното правителство, цитирано от Франс прес, Ройтерс и БТА.\"Председателят Пучдемон няма да отиде в четвъртък в Сената\", заяви негов говорител и уточни, че няма да го направи, защото испанското правителство вече е решило да установи контрол върху Каталуния, за да попречи на областта да обяви независимост.По-рано днес испанската агенция \"Европа прес\" разпространи информация, че Пучдемон е решил да говори утре в испанския Сенат. Според информацията той е планирал да произнесе речта си в 17 ч. местно време. Според изданието, той е възнамерявал да даде на Мадрид отговора на решението на испанското правителство да задейства член 155 от конституцията.", "date": "2017.10.25", "title": "Пучдемон отказа да говори пред испанския парламент"}
{"url": "https://offnews.bg/nashite-avtori/kvartalnite-komunisti-ot-gerb-668028.html", "text": "Когато властта не е политическа, политическият анализ бързо опира в своите ограничения. Например: когато някой власт-имащ очевидно не действа под подтика на разума, тогава става неприложима любимата на политолозите концепция за „рационален избор”. Какъв рационален избор там, където отсъства рацио?В подобни ситуации някакъв психологически или културно-семиотичен подход дава по-добри резултати. В случая с бурното развитие на управлението на ГЕРБ към текезесарско-милиционерски тип диктатура – културно-семиотичният.Та, на 22 септември, деня на Независимостта, съм застанал – невидим – леко встрани от главния вход на търновската черква \"Св. 40 мъченици\". Гледам заедно с група телевизионни оператори идващите с тежка крачка официални гости.Задава се чичко с номенклатурен корем, номенклатурна прическа, номенклатурна стойка и лъскав костюм – от ония, дето ги носеше Тодор Живков в края на 80-те. Чичкото изглежда, ама досущ, като окръжен секретар на БКП от, примерно, Горна Оряховица отпреди 35 години.-Какъв точно началник е този? – питам местен оператор.Оказа се – да, началник; и да – от местен калибър.Малко след него се появиха гостите от столицата. Мъжете гербери – в лъскави бай-тошовски костюмчета. За по-голяма прилика с едновремешната номенклатура са си сложили ръцете отзад, върху задниците. Около тях кръжат лелки-герберки, одрали кожите на партийни секретарки на АПК от края на 80-те.Не се минаха и 30 години – а тия са си пак тук и са си пак същите.„Гледай, викам си (на акъля, както казват местните), тия колко бързо стигнаха древните комунистически модели. Кога беше, когато започнаха да мислят и говорят като дребна номенклатура на БКП – и кога започнаха да изглеждат като такава?”.Чак се сетих за презрителната реплика на Каренин към жена си Ана: „Вашият начин на живот се е отразил на вашия начин на мислене”. Само че при герберските началници процесът е обратен: първо – мислене като секретар на АПК, а после – възприемане на образа на секретар на АПК.Защо говоря за „дребна”, т.е. дълбоко провинциална (също така – квартална) номенклатура? Защото едно време имаше и „висша” такава, като Андрей Луканов, например, с когото съм се закачал, на руски и английски едновременно, по философията на Хегел.Хайде сега си го представете: с кой днешен номенклатурчик на ГЕРБ бих могъл да се закачам по философията на Хегел, камо ли – на два чужди езика?Да ви помогна с представите. Цв. Цветанов? Цв. Караянчева? Це. Цачева? Бо. Борисов? Да поддържат закачки по повод Хегел? На чужди езици?Дребна, ситна, квартална, обслужваща номенклатура – това е нивото. Личи, впрочем, и по начина, по който – съвсем неосъзнато – герберите се опитват да възпроизведат изолацията на Изтока от Запада, само че – в мащабите на София.Откак те са на власт, наесен посрещаме началото на всяка трудова година в една София, разделена на Изток и Запад. Всичките им ремонти са разположени така, че между двете да има минимални възможности за преминаване.Да огледаме положението към днешна дата. Отрязани са основните транспортни връзки между Изтока и Запада: Каблешков на Овча купел, Гоце Делчев на Красно село; Пенчо Славейков на кръстовището с Прага е на практика непроходим. В тази част на двумилионния град проходими са единствено Околовръстното и Гешов, само че и до тях е трудно да се стигне, тъй като този трафик се очаква да бъде поет от кварталните улици. А след като успееш да влезеш в тези пътни артерии – съвсем преставаш да пътуваш.Блокажът е пълен. Разстояние, което вземам с велосипед за 26 минути, с автомобил отива към 56. Което, на свой ред, е близо до пешеходното време, което съм засичал зимъс (т.е. по снега и леда) – 65 минути.Всички тези „ремонти”, разбира се, отдавна трябваше да са завършени. Не са. И никой не може да ти каже – кога ще са. Защото – внимание! – при управлението на ГЕРБ изпълнителят диктува на поръчителя, а не – обратното. Защо? Защото изпълнителят винаги се оказва по-корпулентен – и откъм телесност, и откъм власт – от поръчителя. Който, както вече казахме, е ситна, квартална и обслужваща номенклатура. Мисли като такава, изглежда като такава, говори като такава.А една птица, ако ходи като патка, кряка като патка и плува като патка – значи е патка (английска поговорка).Добре, че още не са се сетили да издигнат Берлинска – пардон, Софийска – стена между столичния Изток и столичния Запад. Само за момент си представете какви пари биха паднали от рушвети! Може и да се сетят, всъщност, ако започнат да правят точно тия сметки...Ама били „антикомунисти”.Всъщност, огромно количество българи няма нищо против да бъде управлявано от ситна, квартална номенклатура. Така са свикнали, това познават. А ако тази номенклатурка си нарисува отгоре образа на „антикомунист” – и гласоподавателите й са доволни. Гледат се в огледалото, колко са прогресивни, като гласуват за „антикомунисти”...Такива са, прочее, резултатите от прилагането на културно-семиотичния анализ към власт-имащите. Ако приложим други подходи – криминологичен, да речем, токсикологичен или методите на клиничната психология – резултатите може би ще бъдат още по-интересни.", "date": "2017.10.25", "title": "Кварталните комунисти от ГЕРБ"}
{"url": "https://offnews.bg/obshtestvo/bedstvenoto-polozhenie-v-kameno-ostava-utre-e-den-na-traur-668039.html", "text": "Бедственото положение в община Камено остава. Това заяви кметът, цитиран от \"Фокус\" на общината Жельо Вардунски, допълвайки, че няма основание да го отменя.По думите му обаче единствените бедстващи в общината в момента са две жени, за които е осигурен подслон и храна. Изчезналата жена от с. Полски извор все още се издирва: „В момента има една жена, която се издирва. Бедстващи хора единствено останаха две жени в село Ливада, които сме ги приютили и сме им осигурили стая за нощувка с отопление и храна. Други бедстващи хора няма, всички са извадени от къщите, които бяха потенциално опасни. Голяма част се прибраха при роднините и при децата си. От тази гледна точка обстановката е малко по-спокойна“, посочи той.Кметът каза, че опасността да се пътува в региона остава.26 октомври е обявен за Ден на траур в община Камено.", "date": "2017.10.25", "title": "Бедственото положение в Камено остава, утре е ден на траур"}
{"url": "https://offnews.bg/obshtestvo/niamalo-e-kak-da-ne-se-sluchi-radev-za-bedstvieto-v-burgas-i-kameno-668034.html", "text": "Според министъра на вътрешните работи Валентин Радев ситуацията с бедственото положение в Бургас се дължи на проливните дъждове. В момента Радев е в село Черни връх в община Камено.  \"Видяхме какви са пораженията. Пътувайки насам видяхме това, което се е случило. Първото впечатление, което имаме, че дъждовете са били толкова големи, че е нямало как да не се случи такова нещо\", коментира Радев.Първоначалната прогноза за дъждовете в региона е била за около 20-30 л. на кв. м, после \"Пожарна безопасност и защита на населението\" са предупредили всички области, че ще паднат около 40-50 л/кв. м. в общините Бургас и Камено. Там обаче падат близо 200 л., допълни Радев.Той заяви, че са взети всякакви мерки за всички засегнати от бедствието жители на общините Камено и Бургас, има електричество и питейна вода. Той допълни, че все още няма информация за изчезналата жена от с. Полски извор и добави, че на 23 ноември е обявено събрание на Междуведомствен съвет за намаляване риска от бедствия. Държавната помощ за пострадалите от наводненията в Бургаско домакинства пък ще бъде по 325 лева. Областния управител на Бургас Вълчо Чолаков също заяви, че именно огромните количества дъжд са причина за потопа.\"Състоянието на двата най-големи язовира в Бургаски регион – Ясна поляна и Ново Паничарево е добро и няма опасност от преливане\", каза той, цитиран от БГНЕС. Той допълни, че 7 язовира са със скъсани стени, но те не могат да създадат голяма приливна вълна, тъй като са каскадни. Четири от язовирите са в община Бургас, два – в община Камено и един в община Айтос. Министърът на регионалното развитие и благоустройството Николай Нанков, който също е в с. Черни връх, заяви, че големите язовири  \"Ясна поляна\" и \"Паничарево\" в момента се изпускат контролирано. Той допълни, че от 03.00 часа на АМ \"Тракия\" работят аварийни екипи, като в ранния следобед са преодолени последствията от 4 големи свличания.\"Само в канавките имаме проблеми и понастоящем т.е. там не може да се оттича вода, но ще изчакаме да спрат валежите и ще изчистим и канавките\", допълни той.В следствие на пороите трима души загубиха живота си. Те са от селата Ливада, Равнец и Полски извор. Продължава издирването на жена от село Полски извор. В спасителните действия в района след проливните валежи участваха осем пожарни автомобила, влекач, челен товарач, както и по един водолазен екип и един всъдеход \"Амфибия\" от РДПБЗН - Бургас и Варна – общо 64 служители на „Пожарна безопасност и защита на населението\".", "date": "2017.10.25", "title": "Нямало е как да не се случи: Радев за бедствието в Бургас и Камено"}
{"url": "https://offnews.bg/futbol/i-levski-prodalzhava-za-kupata-na-balgaria-668036.html", "text": "Отборът на Левски се класира на четвъртфиналите на турнира за Купата на България след като победи с минималното 1:0 Монтана на стадион \"Георги Аспарухов\".Любопитното е, че Левски формално се водеше гост, тъй като стадионът на Монтана не отговаря на изискванията. Единственото попадение в мача бе дело на юношата на \"сините\" Даниел Георгиев, който си отбеляза нелеп автогол в 55-ата минута.Бившият играч на Черно море си отбеляза нелеп автогол, когато се опита да изпревари Роман Прохазка, който чакаше да засече отлично центриране на Милош Цветкович, както го стори срещу \"червените\" преди няколко дни.Все пак Левски постигна целта си, макар и отново да не впечатли с играта си.\"Сините\" гостуват на Лудогорец в неделя, където няма да ги чака нищо добро, ако играят, както срещу Монтана.Място на 1/4-финалите си осигуриха вече отборите на Ботев (Пловдив), ЦСКА, Дунав (Русе), Литекс и Славия, а утре са последните два мача от осминафиналите: Лудогорец - Берое и Етър - Септември (София).", "date": "2017.10.25", "title": "И Левски продължава за Купата на България"}
{"url": "https://offnews.bg/112/politciata-izdirva-16-godishno-momiche-v-neizvestnost-e-ot-19-dni-668040.html", "text": "Столичното Шесто районно полицейско управление издирва 16-годишната Донна Росен Вакавлиева от София. На 6 октомври, около 15.00 часа, тя излязла от дома си в ж.к. „Бъкстон\" и оттогава е в неизвестност.Момичето е високо около 170-175 см, с пъстри очи и права, дълга, червена коса.Хората, които разполагат с информация за издирваната девойка, могат да се обадят на тел.: 112, 02/9821760, 9821755 или в най-близкото поделение на МВР.", "date": "2017.10.25", "title": "Полицията издирва 16-годишно момиче, в неизвестност е от 19 дни"}
{"url": "https://offnews.bg/sviat/seksualen-tormoz-v-evroparlamenta-deputati-poiskaha-razsledvane-668037.html", "text": "Няколко групи в Европейския парламент (ЕП) са поискали започването на независимо външно разследване на случаи със сексуален тормоз и посегателства в парламента, който според медийни публикации е \"развъдник на посегателства\", предаде ДПА, цитирана от БТА.Евродепутати проведоха дебати - с участието предимно на жени - в рамките на кампанията под хаштага #MeToo на жени, които говорят открито за сексуални посегателства срещу тях след скандала с холивудския продуцент Харви Уайнстийн. Очаква се резолюцията за започване на външно разследване да бъде гласувана утре.През уикенда британският \"Сънди таймс\" и френският \"Фигаро\" съобщиха за посегателства срещу служителки в парламента, вкл. за случай, в който евродепутат бил мастурбирал пред млада асистентка. Брюкселският уебсайт \"Политико\" обяви, че през миналата седмица е получил \"над 30 твърдения за изнасилване, посегателство и тормоз\" в ЕП.В хода на парламентарния дебат Ираче Гарсия Перес от \"Прогресивния алианс на социалисти и демократи\" каза, че парламентът има свои инструменти за разследване на посегателствата, но те явно \"не работят правилно\" и затова трябва да има \"външна намеса\". От групата на \"Зелените\" поискаха създаването на \"комисия от независими експерти, която да проучи положението със сексуалния тормоз и посегателства\" в ЕП. \"Зелените\" настояват за налагането на \"най-строги санкции\" на провинилите се.Критици на действащите процедури в ЕП казват, че комисиите, които трябва да разследват жалби, са предубедени, защото в тях мнозинство имат депутатите.Председателят на ЕП Антонио Таяни каза в понеделник, че е бил \"шокиран и възмутен\" от съобщенията за сексуални посегателства, но отбеляза, че досега не е получавал официални оплаквания. Таяни не присъства на парламентарния дебат по темата.", "date": "2017.10.25", "title": "Сексуален тормоз в Европарламента? Депутати поискаха разследване"}
{"url": "https://offnews.bg/kultura/filmat-s-balgarsko-uchastie-belgijskiat-kral-nominiran-za-evropejsk-668022.html", "text": "Европейската филмова академия и EFA Productions обавиха номинациите в категорията за комедиен филм. Изключително сме радостни, че копродукцията на Белгия, Холандия и България „Белгийският крал”, с която бе открит 21-ия София филм фест, ще се бори за Европейска филмова награда на официалната церемония на 9 декември в Берлин.Другите три филма са провокативния „The Square” на Рубен Остлунд (Швеция, Германия, Франция, Дания), който беше удостоен със „Златна палма“ в Кан през май, „Винсент и края на света” на Кристоф ван Ромпей (Белгия, Франция) и „Wеlcome to Germany” на Симон Верхоевен (Германия).В предстоящите седмици над 3000 членове на Европейската филмова академия ще гласуват за филмите, които според тях са достойни за номинации в различните категории – за филм, режисьор, актьор, актриса, сценарист.Още номинации се очаква да бъдат обявени на 4 ноември на Европейския филмов фестивал в Севиля, Испания. С награди в Одеса, Ротердам, Сан Хосе и Остенде, „Белгийският крал” на Джесика Удуърт и Петер Бросенс беше показан премиерно в програмата на 73-ия кинофестивал във Венеция през 2016 година и оттогава досега е участвал в над 50 фестивала по целия свят, сред които Бусан, Палм Спрингс, Сао Пауло, Солун, Дубай, Талин, Клуж.", "date": "2017.10.25", "title": "Филмът с българско участие \"Белгийският крал\" номиниран за 'Европейските оскари'"}
{"url": "https://offnews.bg/futbol/kralev-niama-da-pokazha-dogovora-na-tcska-za-bazite-668041.html", "text": "Министърът на младежта и спорта Красен Кралев коментира темата за базите на фалиралото дружество ПФК ЦСКА АД в студиото на Sportal TV.Кралев разкри, че на своя отговорност не показва договора между Спортното министерство и ръководството на елитния ЦСКА, който в момента използва стадион “Българска армия” и базата в Панчарево.“В момента сме на финала на пускането на конкурса за базите. Аз имам най-голямо желание от всички този въпрос да приключи, защото всяко мое публично събитие приключва с този въпрос. Надявам се, че всичко ще свърши успешно. За нас е важно феновете да бъдат доволни и да знаят, че сме се отнесли справедливо и сме спазили закона. Да дадем базите на ЦСКА, бе единственото правилно решение миналата година.Ако някой е имал желание да съживи ПФК ЦСКА АД, щеше да плати задължението от 1 млн. към Министерството на спорта, което бе изключено от списъка с кредиторите. Липсата на желаещи показва, че тези погасителни планове са били само проформа и никой реално не е искал да се занимава с този казус. Имайте търпение, ще решим проблема с базите. Не може обаче да се търси връзка между търга за емблемата на ЦСКА и търга за базите.Колкото до желанието на ЦСКА 1948 да види договора за “Българска армия” - това искане е отправено към предния кабинет, по време на служебното правителство. Аз не виждам смисъл той да се показва в момента.Ваши колеги, журналисти, са го виждали, но няма да го покажем, тъй като не желаем да се спекулира преди предстоящия търг. Това решение е изцяло моя отговорност. Договорът ще бъде показан, но скандал няма да допусна сега.Този, който иска да вземе базите, ще трябва да предостави банкови гаранции, че ще работи за подобряването им, а не както бе по времето на Александър Томов - един пирон не бе забит”, допълни още министър Кралев.", "date": "2017.10.25", "title": "Кралев: Няма да покажа договора на ЦСКА за базите"}
{"url": "https://offnews.bg/leka-atletika/izviniha-se-za-sbarkanite-medali-na-sofijskia-maraton-668025.html", "text": "Фирмата, която произведе възпоменателните медали на състоялия се преди 10 дни Софийски маратон, изпрати официално извинение до организаторите и участниците за буквената грешка отпечатана върху отличията. На медалите, които получиха всички финиширали дистанциите от 10.5 км, 21 км и 42.195 км, името на Народния театър \"Иван Вазов\" е изписано с правописна грешка - \"А\" вместо \"Ъ\" в театър. \"От името на Running Imp бихме желали да приемете искрени извинения за това, че възпоменателните медали на Wizz Air София Маратон бяха произведени некоректно. Държим да се знае, че организаторите на маратона бяха одобрили две предварителни заготовки, на които надписът бе изписан правилно.След това обаче екипът в нашата фабрика е проявил небрежност, довела до неприятната буквена грешка. Искаме да е ясно, че организаторите на маратона нямат никаква вина и ние от Running Imp поемаме пълната отговорност за станалото, като приемаме строги мерки това да не се повтори.Още веднъж искаме да се извиним на организаторите и на всички получили медали участници в Wizz Air София Маратон 2017\", се казва в писмото на фирмата-производител, подписано от отговорника по продажбите Даниел Фармър.  ", "date": "2017.10.25", "title": "Извиниха се за сбърканите медали на софийския маратон"}
{"url": "https://offnews.bg/politika/borisov-za-voennite-lettci-i-men-me-e-strah-da-letia-v-takova-vreme-668014.html", "text": " За никой друг не са давани толкова пари, колкото за българските военни летци, надявам се някой да не ги подръчква. Така премиерът Бойко Борисов коментира пред журналисти вчерашния отказ на пилотите на авиобаза \"Граф Игнатиево\" да летят. Летателният състав вчера масово е докладвал, че се чувства психологически непригоден за полети. Зам.-министърът на отбраната ген. Атанас Запрянов обяви, че това е свързано с \"недостатъчна натренираност поради налетени недостатъчно часове\". Военният министър Красимир Каракачанов отрече да става дума за бунт и увери, че правителството прави всичко възможно, за да осигури по-добри условия за военнослужещите.Днес темата коментира и премиерът Борисов, който обяви, че в последните години за българските военни летци са дадени \"стотици милиони, над милиард\". \"За никой друг не са давани толкова. Осигурени са им най-скъпите и модерни самолети тип „Спартан“. Най-скъпите произведени единствено за България „Пантери“, най-скъпите и модерни хеликоптери „Кугър“, и на тях летят българските летци\", посочи Борисов, цитиран от \"Фокус\". \"Моето уважение към неразположението им. Да, времето е лошо. И мен ме е страх да летя в такова време, нолетя, когато имам задачи. Говорих с министър Красимир Каракачанов, който ми каза, че след срещата им с тяхнещата са решени\", добави премиерът.", "date": "2017.10.25", "title": "Борисов за военните летци: И мен ме е страх да летя в такова време, но летя, когато имам задачи"}
{"url": "https://offnews.bg/zdrave/lekarite-ot-bolnitcata-v-dimitrovgrad-sashto-gotviat-protest-zaradi-za-667995.html", "text": "Лекарите от общинската болница в Димитровград също готвят протест заради забавени заплати. Служителите на лечебното заведение не са получавали пълния размер на заплатите си от 2015 г. В последните месеци те получават по между 200 и 300 лева на месец. \"Това са част от нашите трудови възнаграждения, които управителите решиха да наложат. Нашите заплати са обвързани с финансовия резултат на съответното отделение\", разказа пред Нова телевизия една от медицинските сестри в лечебното заведение. Болницата дължи около 250 000 лева на служителите си за последните две години. Медиците са категорични, че не искат да напускат болницата, но имат такава готовност, ако проблемът не се разреши.Лекари протестираха още във Враца и Поморие заради неизплатени заплати и с искане за по-дългосрочно разрешение на проблемите на лечебните заведения. Болницата в Поморие затвори и спря приема на пациенти. Във Враца пък спешни пациенти бяха прехвърлени в други болници, тъй като в лечебното заведение нямаше дежурен лекар. ", "date": "2017.10.25", "title": "Лекарите от болницата в Димитровград също готвят протест заради забавени заплати"}
{"url": "https://offnews.bg/zimni/biatlonistite-ni-s-novi-gashterizoni-za-sezona-668007.html", "text": "С нови патриотични гащеризони ще карат през предстоящия сезон биатлонистите ни, стана ясно на пресконференцията на българската федерация. В тях е втъкан националния мотив - българската шевица.Европейското първенство в Италия и зимната олимпиада в Пьончан логично бяха посочени като основните приоритети на българския национален отбор.\"Очаква ни доста тежък и натоварен сезон. Биатлонистите ни почти няма да се прибират в България до Олимпиадата. Лятната подготовка премина успешно. Всички са здрави, което е най-важното\", коментира председателят на Българската федерация по биатлон Екатерина Дафовска.\"За Олимпиадата имаме 10 квоти, което е голям успех. За първи път от 1992 година ще участваме с пълни състави при мъжете и при жените - по четирима и по една резерва. Ще дадем шанс в Световните и Европейските купи на някои по-млади състезатели, сред които Милена Тодорова и Кристиан Стоянов, но по принцип ще разчитаме на утвърдените вече биатлонисти\", коментира още Дафовска.Националните отбори заминават на 10-дневен лагер в Австрия на 30 октомври, след което ще се готвят в Поклюка (Словения) от 11 до 19 ноември, а след това и четири дни в Йостерсунд преди първата Световна купа за сезона в шведския курорт от 24 ноември до 3 декември. Следват още две участия на Световни купи през декември в Хохфилцен (Австрия) и Анеси (Франция), след което е предвиден и лагер в Антхолц (Италия) преди Световните купи от германския етап в Руполдинг и в Оберхоф.След тях са стартовете от Световната купа в Антхолц, а от 24 до 28 януари е Европейското първенство в Ридана (Италия), след които в началото на февруари отборът заминава за Република Корея за участие в Олимпиадата.", "date": "2017.10.25", "title": "Биатлонистите ни с нови гащеризони за сезона"}
{"url": "https://offnews.bg/112/ofitcialno-tri-sa-zhertvite-na-poroia-izdirva-se-oshte-edin-chovek-668009.html", "text": "​По данни към момента, трима души са загубили живота си; Продължава издирването на един човек от село Полски извор, съобщиха от МВР.Към 12.00 часа, в спасителните действия след проливните валежи участват осем пожарни автомобила, влекач, челен товарач, както и по един водолазен екип и един всъдеход \"Амфибия\" от РДПБЗН - Бургас и Варна – общо 64 служители на „Пожарна безопасност и защита на населението\".Засегнатите от наводнението населени места в Бургаска област са селата Камено, Константиново, Братово, Ливада, Равнец, Черни Връх, Полски извор, Тръстиково, както и южните квартали на Бургас.Евакуирани са били трима бедстващи жители на селата Братово, Равнец и Черни връх.Затворени за движение са пътят за село Извор, поради преливане на реката, както и пътят кв. Долно Езерово - село Братово.В община Карнобат екипи на пожарната са се отзовали на 9 сигнала, работата по които вече е приключила. Река Велека продължава да прелива в село Кости, община Царево, наводнен е площадът на селото.По данни към 12.00 часа, трима души от селата Ливада, Равнец и Полски извор са загинали. В село Полски извор продължава издирването на един човек.", "date": "2017.10.25", "title": "Официално: Три са жертвите на пороя, издирва се още един човек"}
{"url": "https://offnews.bg/politika/dps-podkrepi-gerb-za-antikoruptcionnia-zakon-proektat-na-bsp-ostava-v-667996.html", "text": "Пленарната седмица в Народното събрание започна с обсъждане на двата законопроекта за борба с корупцията - единият, предложен от Министерски съвет, а другият от опозицията в лицето на БСП. На първо четене днес до ожесточени дебати по темата не се стигна.След първото сито на гласуване до второ четене ще стигне само законопроектът за борба с корупция на Министерски съвет. За него гласуваха 212 депутати - \"за\" бяха 133-ма, 70 \"против\", а 9 народни представители бяха \"въздържали се\". ГЕРБ получиха подкрепа от ДПС, въпреки че за партията на Карадайъ имало спорни моменти. В законопроекта на Министерски съвет се предлага създаването на Комисия за противодействие на корупцията и за отнемане на незаконно придобитото имущество, като в нея ще се влеят Комисията за предотвратяване и установяване на конфликт на интереси, Центърът за превенция и противодействие на корупцията и организираната престъпност към Министерския съвет, съответното звено от Сметната палата, както и специализирана дирекция на Държавна агенция „Национална сигурност“ (ДАНС) за противодействие на корупцията сред лицата, заемащи висши държавни длъжности.В законопроекта на управляващите се предлага ръководството и съставът на единния орган за борба с корупцията да се назначава от Народното събрание.Със законопроекта, внесен от „БСП за България“, се предлага да се създаде Национална служба „Антикорупция“. Идеята на БСП е в нея да се съберат звеното за антикорупция в Сметната палата и специализираната дирекция към ДАНС. От БСП предлагат единният орган за борба с корупцията да има разследващи функции и председателят му да се назначава с указ на президента, а неговите заместници да бъдат избирани от Народното събрание.По време на обсъжданията първи на трибуната на НС се качи Филип Попов от БСП, който атакува антикорупционния закон на Министерски съвет за това, че в него няма определение на корупция.За народния представител проектът на Министерски съвет, де факто на ГЕРБ, е \"провал\", като за Попов управляващите не разбират явлението \"корупция\" изобщо.ДПС протегна ръка към ГЕРБ\"Да благодарим на министър Цачева, че се върна на позицията на ДПС с този законопроект. ДПС ще го подкрепи\", каза Хамид Хамид депутатът от трибуната на НС.За партията на Карадайъ са останали \"сравнително малко спорни моменти\", за които Хамид се надява, че ще бъдат изчистени между 1-во и 2-ро четене.Един от най-спорните моменти в законопроекта на ГЕРБ за опозицията, но и за ДПС, се оказа чл. 49 от закона, който урежда начина на подаването на сигнали и каква отговорност ще носят тези хора.Според ДПС подаващите сигнали хора няма да носят отговорност, независимо от щетите, които и ако са нанесли.\"Надяваме се тази грешка да е от незнание и да я поправим между четенията, защото ако е обратното, го има въпроса кой се е подготвил със \", каза Хамид.Цачева успокои ДПС, че ако някои подаде фалшив сигнал и оклевети някого, той ще понесе правна отговорност, както е уредено в закона и в момента.\"Воля\" пък разкритикуваха и двата законопроекта и заявиха, че няма да подкрепят нито един от тях и така петима от депутатите на Марешки гласуваха \"въздържал се\", другите пет в зала бяха \"против\".По-интересен стана дебатът след почивката, когато в него се включиха Корнелия Нинова и Цветан Цветанов.Лидерът на БСП припомни на управляващите подписания през 2015-та документ за стратегия за борба с корупцията.\"БСП преди две години го подкрепи, много смислен и съдържателен документ. Всички тогава постигнахме съгласие, че трябва да го изпълняваме. В този документ пише например, че липсва обособена структура, която да разследва корупция, а отдолу подписът е на Бойко Борисов. БСП сега предлагат такава структура и от ГЕРБ казват \"не\".БСП е създала законопроект, който се е водил по тази стратегия, подписана от Борисов, каза Нинова.\"Искате борба с корупцията само на книга, а като стане въпрос за реална такава - вашият законопроект е прикриване, а не борба\", завърши лидерът на БСП.Най-голям проблем за БСП в законопроекта на Министерски съвет е избирането на ръководител на бъдещото антикорупционно звено. БСП искат той да бъде назначаван от президента, а неговите заместници да се избират от НС, а ГЕРБ искат шеф на подобно звено да се избира директно от парламента.Цветан Цветанов нарече критиките срещу проекта на Министерски съвет като \"непродуктивно противопоставяне\".\"Убеден съм, че днешният дебат показва, че се движим в правилната посока\", каза Цветанов.Относно недоволството на БСП, че ръководителят на бъдещото антикорупционно звено ще се избира от парламента, Цветанов каза \"това е демокрацията, за това има избори, за това има мнозинство\".", "date": "2017.10.25", "title": "ДПС подкрепи ГЕРБ за антикорупционния закон, проектът на БСП остава в миналото"}
{"url": "https://offnews.bg/obshtestvo/napusnalite-balgaria-zapochnaha-da-se-vrashtat-668026.html", "text": "Около 1.1 милиона души, родени в България, живеят далече от родината - основно в други страни от ЕС, в Турция или в САЩ. Повече от половината са напуснали по икономически причини - между 600 000 и 700 000, по данни в доклада \"10 години в ЕС\" на института \"Отворено общество\" с автори Георги Ангелов, старши икономист, и Марин Лесенски, директор на програма \"Европейски политики\" в Института.Дотук данните не са изненадващи, но авторите отбелязват интересна тенденция - все повече от напусналите България се завръщат.От една страна, напускащите остават много - средногодишно по 25 хил. души през всяка от последните пет години. Но от друга, през същата тази петилетка средногодишно са се връщали по повече от 21 хил. души. Така нетната миграция е около 4 хил. души годишно - значително под нивата през последните три десетилетия, коментират Ангелов и Лесенски.Например през 2016 г. 21 241 души са се върнали за постоянно в България (по данни на НСИ). Основно това са българи, родени у нас, 9% са родени в други страни от ЕС. Връщат се сънародници от ЕС, Турция, Русия и Украйна. За сравнение - през 2013 г. у дома са се върнали 4 771 българи.Общо за периода 2013 - 2016 г. близо 35 000 български мигранти са се прибрали в страната.Данните показват началото на процес на обратна миграция и завръщане в България, посочват авторите на доклада и допълват, че темпът на завръщане би могъл да се увеличи при наличие на висок икономически растеж, растяща заетост, намаляване на разликата в доходите и стандарта на живот между България и страните от Западна Европа.Вече има подобни примери - Естония. Там за втора поредна година нетната миграция е отрицателна.Общо за последните 30 години населението на България е намаляло с 1.85 милиона души, по данни на НСИ. Над 52% от намалението се дължи на отрицателния естествен прираст, а към 48% идва от нетната миграция.", "date": "2017.10.25", "title": "Напусналите България започнаха да се връщат"}
{"url": "https://offnews.bg/zvezdi/vtora-zhena-obvini-rapara-r-kelly-v-seksualen-tormoz-667997.html", "text": "Още една жена разказа, че е била тормозена сексуално от рапъра R Kelly. Пред списание „Rolling Stone” диджейката Кити Джоунс твърди, че е била насилвана и държана гладна по време на двугодишната ѝ връзка с Кели.Обвинението идва три месеца, след като разследване на друга медия обвини рапъра в тормоз на много млади жени. Според BuzzFeed  си заради зловещ сексуален култ и ги принуждавал да участват в оргии, правел е видеозаписи без тяхно съгласие и т.н. Преди връзката си с рапъра Джоунс била обсебена от него и го идеализирала.„Той беше красив и могъщ мъж. Завладяваше всички, щом влезеше в стаята“, обясни тя.Певицата поддържала само професионални отношения с Кели до негов концерт в Денвър през 2011 година. След като станали интимни, Кели започнал да ѝ обяснява, че трябва да тренира уменията си, за да се научи как да бъде с него.„Толкова бях толкова увлечена по него, че си казах „Може би просто има странности“, разказва Джоунс.През ноември 2011 г. диджейката се преместила в дома на Кели. Тогава той започнал да контролира всичко, включително гардероба ѝ и контакта ѝ с външния свят.През юли тази година рапърът бе обвинен в насилствено задържане на млади и непълнолетни момичета в дома си. Музикантът е арестуван два пъти от 1996 година насам. Първия път заради твърденията, че е имал сексуален контакт с непълнолетно момиче, но е бил пуснат без повдигнати обвинения, а втория заради запис на сексуален акт с 14-годишно момиче.", "date": "2017.10.25", "title": "Втора жена обвини рапъра R Kelly в сексуален тормоз"}
{"url": "https://offnews.bg/dw/koga-naj-posle-shte-priemem-che-ima-balgarski-isliam-668002.html", "text": "\"Не е нормално чужди държави да финансират което и да било от вероизповеданията в България. Това трябва да се спре със закон. Трябва да се забрани и чужди граждани да участват в ръководството на вероизповеданията у нас.\"Красимир Каракачанов, вицепремиер и министър на отбранатаПреди няколко дни журналистката Силвия Великова зададе следния резонен въпрос: защо Каракачанов, министър на отбраната, се занимава със закона за вероизповеданията?Очевидно националпопулистите нямат много идеи в сериозната политика и затова бунят страсти около исляма и ромите. Но защо все пак медиите се хващат на тази въдица? Дали не е защото интересът им е да сблъскват все по-крайни позиции вместо да търсят решения на проблемите? Нали помните онова телевизионно предаване, в което на дебатиращите се даваха боксови ръкавици?Позволявам си да говоря по тема, по която не съм специалист, единствено заради публичната истерия, която тя отново и отново предизвиква. Разбира се, добре е имамите да се подготвят в България или поне в съюзна европейска държава. Под марката \"ислям\" тук следва да се продава продукт, лицензиран от българските власти, в сътрудничество с мюфтийството и общността.Но дали трябва да тръгваме в посока на забраните? Или обратно: постепенно да улесняваме и стимулираме образованието в самата България (което разбира се предполага сериозно финансиране)? Първият ход излъчва медийна решителност и, разбира се, носи придадена рейтингова стойност; вторият ход е въпрос на бавно, стратегическо планиране и може дори да не се усети в този мандат. Ясно е какво ще избере безотговорният политик.Не е само мюсюлмански феноменЧудя се, ако тръгнем по пътя на резките движения, какво ще правим с евангелисти, мормони, будисти, чиято дейност няма причина да бъде забранявана. На всичките ли ще откриваме университети? Няма съмнение, че държавата ни трябва да следи отблизо всякакви духовни движения, особено новите и крайните. Но подобни феномени не са само мюсюлмански. Вземете шарлатанина Рене Мей, който събуждаше фини енергии, регенерираше клетки и продаваше \"енергийно зареден\" витамин С за 50 лева в зала \"Универсиада\" – ще се съгласите, че и той заслужаваше внимание от страна на държавните органи. Мисля, че е въпрос на здрав разум да се спират налудничави движения като култа на Небесната порта, която тласна членовете си към масово самоубийство през 1997, за да бъдат прибрани от извънземен космически кораб. Здрав полицейски разум е и да се постави на отчет човек, който гледа видеа с джихадистко рязане на глави или клипове, които обясняват как се правят бомби.Но тезата, че ромите в България могат да се радикализират е откровена манипулация, таргетирана към не особено интелигентна публика. Ако православната църква наистина се страхува, че ѝ се отнема тази клиентела от ислямски, а още по-често от евангелистки проповедници, добре е първо да се запита каква може да е причината за това. Дали пък в тази църква няма нещо твърде етноцентристко (да не кажа по-силна дума!), което отблъсква тези крайно маргинализирани наши съграждани?Какво трябва да направим?Най-добър лек за религиозните конфликти за мен си остава секуларизацията – изместването на религиозната вяра от фанатичния буквализъм към преносния смисъл и моралната поука, от средновековието към 21 век. Но това пак е дългосрочна политика. Ако трябва нещо спешно да се направи, то е да променим сериозно отношението си към исляма, да преобърнем езика си и да кажем: български ислям, част от нашата култура. Нека привържениците на г-н Каракачанов дадат пример, ако милеят за националното единство.Насажда се възгледът, че ислямът у нас трябва да бъде контролиран, следен, подозиран - както беше с християнството през комунизма. Можем да си представим какъв ще е резултатът. Натисната в една посока, пружината обикновено отскача в обратната с двойна сила. Дали печелим нещо като общество от напрягане на конфесионалните отношения? Вземете борбата с ислямофашизма на т.нар. \"Ислямска държава\". Ами нали именно арабски и кюрдски сили жертват живота си в щурма на Рака?Нали утре ще очакваме от българските мюсюлмани да сигнализират за инфилтрирани джихадисти, да пресичат опитите за милитаризиране на религията им. Дали ще ги направим лоялни съюзници на националната кауза като ги притискаме? Не ми се вярва.Това сме \"ние\"Български ислям не означава побългарен, а практикуван, приет в България. Това не са \"те\", това сме \"ние\". Изначалното подозрение към мюсюлманите у нас се опира от една страна върху училищно-кинематографичните емоции около така нареченото робство, от друга - върху новини от далечни места, които нямат много общо с България.Исторически и културни траектории са се пресекли така, че една значителна част от нашето население изповядва тази религия. Трябва да приемем този факт, както приемаме, че има католици, секуларни, та дори нео-паганисти, възстановяващи тракийските мистерии. В това, че страната ни е така шарена, има плюсове, така е днес навсякъде в глобалния свят. Бихме могли дори – усещам, че тук рязко скача температурата на хейта – да почнем да преосмисляме османското наследство, което за нашата култура си остава една празна дупка. Ами и то е наше, част от нашата история, белязало ни е всички - и с хубаво, и с лошо.Нека да бъдем решителни в преосмисляне на предубежденията към сънародниците си, а към законите да сме много внимателни.", "date": "2017.10.25", "title": "Кога най-после ще приемем, че има български ислям?"}
{"url": "https://offnews.bg/zvezdi/robi-uiliams-otmeni-kontcerti-zaradi-bolest-video-668021.html", "text": "43-годишният певец Роби Уилямс отмени три концерта в Русия заради много тревожни резултати от медицински тестове, съобщи BBC.Във видеоклип в личния му профил в YouTube певецът казва, че през последните пет седмици се е възстановявал от заболяване и че заради болестта се е наложило дори приемането му в реанимация.„За съжаление, това заболяване започна в края на турнето, което вървеше толкова добре. Получих резултатите от тестовете и силно се притесних. Именно заради това влизам в болница“, казва той.„Аз не съм спирал турне заради болест от 1998 година насам, затова искам да знаете, че щом съм го направил, наистина има причина“, добавя певецът.В края на видеоклипа Уилямс обяснява, че въпреки здравословния си проблем ще бъде „по-добре от всякога“.", "date": "2017.10.25", "title": "Роби Уилямс отмени концерти заради болест (видео)"}
{"url": "https://offnews.bg/obshtestvo/pet-sela-v-burgasko-sa-bez-tok-sled-poroite-668004.html", "text": "Екипи на Eлектроразпределение Юг работят за справяне с последствията на обилните валежи, които паднаха през изминалото денонощие в някои райони от област Бургас, наводниха пътища и доведоха до нарушаване на електрозахранването, съобщиха от дружеството, което е собственост на австрийската ЕВН.Общо 7 аварийни екипа на дружеството работят по отстраняване на повредите.Вече е възстановено електрозахранването за селата Ливада, Русокастро, Сърнево и Равнец.Към 10:30 ч. без ток остават Полски извор, Черни връх, Тръстиково, както и Резово, Синеморец в южната част на областта.За част от засегнатите села електрозахранването е изключено превантивно с оглед мерки за сигурност. На някои места основен проблем за екипите са наводнените и затворени пътища.Дружеството съдейства на местните власти за справяне със ситуацията.", "date": "2017.10.25", "title": "Пет села в Бургаско са без ток след пороите"}
{"url": "https://offnews.bg/interviu/naj-goliam-shans-v-chivas-venture-imat-startapi-koito-reshavat-realni-668003.html", "text": "Формата за кандидатстване в конкурса за социални предприемачи Chivas Venture –  - затваря след по-малко от седмица – на 30 октомври в 12:00 ч. Конкурсът, който вече четири години търси и подпомага бизнеси с потенциал да променят средата, в която живеем, и тази година е с награден фонд от 1 млн.щ.д., който ще бъде разпределен на големия финал през 2018 г.В рамките на българското издание на конкурса се срещнахме с Димитър Димитров, вдъхновяващ предприемач и основател на TICKEY - един от българските стартъпи, взели участие в глобалното търсене а бизнеси с кауза - Chivas Venturе. Димитър ни разказа за опита си в сферата на социалното предприемачество и сподели полезни съвети за стартиращите предприемачи.Разкажи ни с няколко думи за теб. Какво трябва да знаем за Димитър Димитров?Завършил съм изчислителна техника преди двадесет и шест години в Технически Университет - София със специалност, която сега се нарича ''Компютърни Системи и Технологии''.От тогава съм работил основно по големи ИТ проекти в банки и финансови институции. От 2013 г. се занимавам със стратъп компании. Тогава спечелихме „Стартъп уикенд София“ с приложение, което се наричаше Talkie. През 2014 г. започнахме работа по TICKEY, което е и причината да давам това интервю.Как се развива TICKEY от старта на компанията през 2014 г. до днес?С TICKEY искахме да предложим по-добър начин за използване на градския транспорт. През първите две години вложихме много време и усилия, за да говорим с транспортните организации и с местните. Да им обясним, че хората заслужават по-добри услуги и плащането на билет с мобилен телефон е начин да се подобри обслужването на градския транспорт. През април 2016 г. стартирахме първия си проект за фериботен оператор във Великобритания. През декември същата година започнахме експериментално да работим в няколко станции и метростанции в София, като в момента TICKEY работи в девет метростанции. В началото на 2017 г. подписахме договор с “БургасБус” и в момента TICKEY оперира в две тролейбусни линии в град Бургас, също така и във ферибота между град Бургас и остров Света Анастасия, а от август месец вече работим и с градския транспорт във Варна. Работим и в един канадски град, където TICKEY действа в сто и петнадесет автобуса. В момента сме част от програмата Smart Open Lisboa на общината в Лисабон.Какво те вдъхнови да подкрепиш фонда на Chivas Venture?Участвахме в конкурса за социални предприемачи Chivas Venture преди две години и там видях възможностите и ползите, които Chivas Venture дава на стартиращи компании. Фондът подкрепя компании, които имат социална насоченост. Той е удобен инструмент за насърчаване младите предприемачи в България, работещи в социалната сфера, да развиват своите идеи и именно чрез подобни инициативи може да се подобри състоянието на обществото, в което живеем.Какъв тип стартъп компании мислиш, че имат най – голяма шанс за успех в конкурса?Мисля, че стартъп компании, които решават реалистични проблеми имат най-голям шанс за успех в Chivas Venture. Компании, които предоставят решение на реални нужди и не са под влиянието от модата на деня.Съвет, който би отправил към стартиращите предприемачи?Съвет, който винаги отправям към стартиращи предприемачи – „Не се отказвайте след първите трудности“. Имам една мантра - \"Fail fast\" – пробвай и ако не се получи, бързо продължи напред.Не ми е приятно когато виждам хора, които имат добри идеи, обаче в един момент се отказват и се връщат в зоната си на комфорт и то още при първата трудност. Свидетел съм на няколко такива проекти, които не бяха доразвити от своите създатели, които предпочетоха да се върнат в зоната си на комфорт, независимо от големия потенциал на идеите си.", "date": "2017.10.25", "title": "Най-голям шанс в Chivas Venture имат стартъпи, които решават реални проблеми"}
{"url": "https://offnews.bg/obshtestvo/valeri-simeonov-e-osaden-za-antiromska-rech-na-omrazata-668001.html", "text": "Лидерът на НФСБ и вицепремиер Валери Симеонов беше осъден на първа инстанция от Районния съд в Бургас за антиромската си реч на омразата като народен представител от трибуната на Народното събрание на 17 декември 2014 г.Делото бе заведено от ромските журналисти Кремена Будинова и Огнян Исаев, представлявани от Правната програма на Българския хелзинкски комитет (БХК).Изявлението, за което е осъден Симеонов, гласи:Съдът установява, че тези думи съставляват тормоз по смисъла на Закона за защита от дискриминация, тъй като „водят до накърняване достойнството на лицето и създаване на враждебна, принизяваща, унизителна и обидна среда, и всеки с ромска етническа принадлежност може да бъде засегнат от тях, като не е необходимо изявлението да се отнася до цялата ромска общност, за да бъде възприето като накърняваща достойнството на отделен неин представител, определящ се като такъв\".Симеонов е осъден да преустанови нарушението, както и да се въздържа в бъдеще от по-нататъшни нарушения.Ищците по делото не искат обезщетение.„Решението е добра новина – успех за самия съд, който показва своята независимост в политическа среда, понастоящем доминирана от расистки наративи от най-долна проба. Ответникът – ултранационалистически опортюнист без социализация и култура, е вицепремиер. Неговата формация, която предизвиква демократичния правов ред, е легитимирана като част от правителството\", заяви адв. Маргарита Илиева, директорка на Правната програма на БХК.„Този овластен расизъм не е съвместим с върховенството на правото. Добре е, че в страна, управлявана от години от Бойко Борисов, който поощряваше „ловци на бежанци\", съдът знае да се произнесе в този смисъл\", заяви още адв. Илиева.Решението подлежи на обжалване.", "date": "2017.10.25", "title": "Валери Симеонов е осъден за антиромска реч на омразата"}
{"url": "https://offnews.bg/politika/angel-dzhambazki-makron-iska-da-falira-balgarskite-predpriemachi-668008.html", "text": "Антиизточна коалиция, водена от френския президент Еманюел Макрон, цели да фалира българските предприемачи. Това заяви българският представител в Европейския парламент и заместник-председател на ВМРО Ангел Джамбазки. Джамбазки определи промените, предложени от френския президент Макрон, като антиевропейски, защото противоречат на четирите основни свободи, на които е основан Съюзът и нарушава правилата и духа на свободния пазар. Според него целта на Еманюел Макрон е бизнесът и предприемачите от Изтока да бъдат фалирани, а работниците да бъдат принудени да са „гастарбайтери\" в западните фирми.Българските евродепутати успяха да постигнат една малка победа в интереса на българските предприемачи в единния общ пазар. А именно транспортните работници да бъдат извадени от директивата за командированите работници. Българските транспортни работници не са командировани в определена държава. Тяхната работа е да пътуват. Затова те нямат място в тази директива, категоричен е Джамбазки.Евродепутатът заяви още, че след координиран натиск на българските, румънските, унгарските, полските, прибалтийските представители в Европейския парламент са изработени общи позиции в защита на единния пазар и свободната конкуренция, които са изпратени на националните правителства. Следващата стъпка в преговорите по въпроса с командироването, което ще е във формат тристранни преговори между Съвета, Парламента и Комисията, ще е по време на Българското председателство на ЕС.", "date": "2017.10.25", "title": "Ангел Джамбазки: Макрон иска да фалира българските предприемачи"}
{"url": "https://offnews.bg/bojni/kubrat-pulev-se-zavrashta-na-ringa-v-chikago-668012.html", "text": "Звездата ни в професионалния бокс Кубрат Пулев ще проведе следващия си бой през 2018 година в САЩ. Това обяви лично Кобрата на пресконференция в собствения си боксов център в квартал \"Хладилника\" в София.Пулев трябваше да излезе на ринга в Кардиф като претендент за поясите на световния шампион Антъни Джошуа, но контузия го спря в последния момент. Въпреки това българинът остава оптимист, че среща с Джошуа все пак ще има, но сега приоритет пред него е да се възстанови напълно от травмата. Той сподели подробности около получаването на травмата, която му попречи да се бие на световната титла.\"Получих контузията при един от спарингите. При един от ударите се разтегна нещо като сухожилие. Изчакахме ден-два, като мислехме, че ще отмине. Но не стана така и отидох на лекар, който установи разтягане и леко разкъсване при подмишницата при гърдата.След това тренирах една седмица без да правя спаринги, защото болката не позволяваше.Немският лекар каза, че трябва да се пият определени медикаменти. Пихме ги доста ускорено, за да се възстановя и да продължа тренировъчния режим, което за съжаление не се получи. През цялото време правихме кросове, но основното време за подготовка го прекарах малко като на почивка.След това отидох пак при лекаря, правих физиотерапия, масажи, пих специални витамини. Но всяко нещо си иска своето и не може да се претупа. Все пак това не е градско първенство на София, на което да изляза с една ръка и да побеждавам.Това е мач за световна титла и аз изисквам от себе си да съм на 100 % готов. Именно заради това с треньора и лекаря на отбора преценихме, че е по-добре да откажем мача за по-късен етап.Става въпрос за много специфична контузия. Като седя нормално и се движа, не боли. Боли при нанасяне на дясно кроше, десен ъперкът. Пробвахме да правя спаринг с лявата, но не се получи. Продължавам да съм в залата, ще правя общофизическа подготовка. Контузията не е за операция, просто й трябва време. Периодът на лечение ще отнеме 4 седмици\", обясни още Кобрата.", "date": "2017.10.25", "title": "Кубрат Пулев се завръща на ринга в Чикаго"}
{"url": "https://offnews.bg/politika/bsp-prashta-deputati-v-burgas-ninova-balgari-zagivat-ot-nemarlivost-668016.html", "text": "Депутатите от БСП от Бургас заминават веднага за Бургас, за да помогнат с каквото могат на пострадалите. Това каза в парламента днес лидерът на социалистите Корнелия Нинова. \"Но, това е действие след събитията\", каза в кулоарите на парламента тя.По данни на МВР към 13 часа трима души са загинали в следствие на наводненията в Бургас.\"Бих искала да припомня, че повдигаме въпроса за наводненията още от Мизия. За тези години нищо не се направи. Искахме единен орган за следене на язовирите. Имахме информация за проблемни места, където не се вземат мерки. Проверете как се разпределят парите за бедствия и аварии от правителствата на Борисов. Ще излезе интересна информация. Къде отиват, кой ги усвоява, нека да проверим това. Всяка година загиват хора поради такива решения на правителството. Това не може да продължава. Предложенията ни за промени в законите не се приеха. Нищо не се направи. 4 години се имитира и всяка година някой българин загива от тази немарливост на правителството\", каза Нинова в парламента.БСП в момента събират информацията за разпределените средства по бедствия и аварии. \"Искана ли е за този регион помощ от кметовете, отпусната ли е, усвоена ли е. В този район не се случва за първи път и преди в Бургаско имаше наводнения и жертви. Рецидивира проблемът всяка година, а решение-никакво. Искаме да проверим в цялата страна как се разпределят средствата от Фонд „Бедствия и аварии“. Те обикновено не стигат, свършват някъде до средата на годината и след това, ако нещо се случи, няма от къде да се помогне\", каза Нинова. \"Тревожно е това, че винаги централната власт прехвърля отговорността на кметовете. Те в бюджетите си нямат достатъчно средства, за да го направят. Като стане някоя такава катастрофа винаги се обвинява кметът, а той няма средства в бюджета. Прехвърляш му отговорност, а той няма пари-как да си свърши работата. Това е бягство на централната власт от национален проблем. Питам правителството готова ли е картата с всички опасни места, които могат да предизвикат такива опасни аварии. Там, където е опасно какви мерки се взеха? При случая с Мизия ние изнесохме потресаващи данни-собственици, които не се знае кои са, контрол, който не е упражняван с години. Резултат след бедствието-няма. 4-та година няма наказан за Мизия, нито помощ за общината. Оставят се хората да се оправят кой както може. Доскоро там живееха хора във фургони. Това е бягство на държавата от огромен проблем\", завърши Нинова.", "date": "2017.10.25", "title": "БСП праща депутати в Бургас. Нинова: Българи загиват от немарливост"}
{"url": "https://offnews.bg/obshtestvo/politciata-izdirva-16-godishno-momiche-ot-sofia-668006.html", "text": "Столичното Шесто РУ издирва 16-годишната Донна Росен Вакавлиева от София.На 6 октомври около 15.00 часа тя излязла от дома си в ж.к. „Бъкстон“ и оттогава е в неизвестност.Момичето е високо около 170-175 см, с пъстри очи и права, дълга, червена коса.Хората, които разполагат с информация за издирваната девойка, могат да се обадят на тел.: 112, 02/9821760, 9821755 или в най-близкото поделение на МВР.", "date": "2017.10.25", "title": "Полицията издирва 16-годишно момиче от София"}
{"url": "https://offnews.bg/izvan-terena/parvata-dama-na-inter-stana-briunetka-668013.html", "text": "Половинката на капитана на Интер Мауро Икарди Уанда Нара шокира феновете си, като публикува снимка в Инстаграм като брюнетка.Над 70 000 от последователите й се питаха какво става и защо е предприела това радикално решение, но се оказа, че просто е използвала приложение за промяна на външния вид. Вечерта Нара се появи на трибуните на \"Джузепе Меаца\" за големия мач със Сампдория, който даде началото на 10-ия кръг в Серия А.Любимият й Икарди отново беше над всички, като наниза два гола за победата с 3:2. Резултатът можеше да е много по-убедителен, но гредата на три пъти спаси тима от Генуа от повече попадение.Така Интер се качи на върха в класирането с една точка повече от Наполи, който тази вечер излиза срещу Генуа.", "date": "2017.10.25", "title": "Първата дама на Интер стана брюнетка"}
{"url": "https://offnews.bg/ikonomika/biudzhet-2018-reformite-pak-gi-niama-668019.html", "text": "Бюджет 2018 г. не дава големи основания, че ще се проведат нужните реформи в България.Има предвидени повече пари, за да се увеличат учителските заплати, което едва ли ще подобри българското образование, ако не се реформира значително повече образователната инфраструктура на учебните заведения.Има планирани допълнително пари и за здравеопазване, но не става ясно дали ще се проведе реформа в болниците, така че да не фалират и да се намалят дълговете им, като се задържат младите лекари в страната, а не да заминават на работа в чужбина.Има обещани повече пари за пенсии, без обаче реформа на пенсионния ни модел, като тези повече пари за пенсии са за сметка на увеличаване на осигурителната тежест.Отново се увеличава осигурителната вноска и така се увеличава общата данъчно-осигурителна тежест на всички работещи за сметка на това пенсионерите да получат увеличение на пенсиите.Така че бюджетът е социален за тези, които са получатели от него, но не е за тези, които осигуряват приходите в него.Бюджетът продължава да изостава с капиталовите разходи и инвестиции, като има намаление на капиталовите разходи, а капиталовите разходи това са всъщност разходите за големите строителства и държавните инфраструктурни проекти, които се очаква отново да се финансират основно от еврофондове и европрограми. Намалението на капиталовите разходи не ни дава основание да се надяваме, че ще се увеличат и инвестициите, а не се очаква да има и увеличено капиталообразуване в българската икономика.Това е и едно напомняне, че в следващите няколко години България трябва да си промени икономиката така, че да разчита повече на самостоятелното си финансиране, отколкото на европомощите, които ще намаляват с времето, защото само с тях не можем да развиваме икономиката си и да разчитаме основно на свежи пари от Европейския съюз.България трябва да подобри значително своята инвестиционна среда, да търси и да намери стратегически инвеститори, които да помогнат за развитието на икономиката ни, а това се постига със структурни реформи.Относно дълговете в бюджета има също доста притеснителни неща, като тук трябва да правим разлика между явните и скритите дългове.Явният дълг е формиран от сбора на всички бюджетни излишъци и дефицити през годините и е основен критерий при ограниченията на ЕС – до 3% от БВП дефицит и до 60% от БВП публичен дълг.От друга страна този показател не разкрива цялата истина за дълговото бреме на България, което надвисва в бъдеще.След като към него се прибави така наречения скрит дълг, дългът ще надвиши определения таван от 60% от БВП.Така бюджетът всъщност няма излишък, а освен това всяка седмица има нови фалирали общини и общински болници.Препоръките ми за мерки през бюджета са да има повече ефективни мерки за борба с корупцията, провеждане на структурни реформи в икономиката, подобряване на демографията, повишаване качеството на образованието и намаление на данъчното облагане (намаление на ДДС и диференцирано ДДС), както и въвеждане на необлагаем минимум на доходите.", "date": "2017.10.25", "title": "Бюджет 2018: Реформите пак ги няма"}
{"url": "https://offnews.bg/zvezdi/partia-plati-stotitci-hiliadi-na-eminem-za-otkradnata-pesen-668018.html", "text": "Политическа партия плати 600,000 новозеландски долара (412,000 американски долара) обезщетение на рапъра Еминем за нарушение на авторските му права, съобщи Би Би Cи.Новозеландската национална партия използвала песен с подобни мелодия и ритъм като на спечелилата \"Оскар\" „Lose Yourself” в предизборната си кампания през 2014 година. Песента \"Eminem-esque\" се е появила повече от 100 пъти по телевизията по време на кампанията.  Адвокатите на партията отричали използваната песен да е „Lose Yourself”. Казали, че са купили \"Eminem-esque\" от онлайн музикална библиотека.Издателят на Еминем „Eight Mile Style” подал жалба и през месец май започнало дело. Обявеното днес съдебно решение гласи, че песента \"Eminem-esque\" твърде много прилича на оригинала и че авторските права на Еминем са били нарушени.„Lose Yourself“, включена във филма „Осмата миля“, е един от най-големите хитове на рапъра.", "date": "2017.10.25", "title": "Партия плати стотици хиляди на Еминем за открадната песен"}
{"url": "https://offnews.bg/obshtestvo/trima-ministri-patuvat-kam-zasegnatite-ot-navodneniata-mesta-668023.html", "text": "Трима министри ще посетят засегнатите от наводненията места в Бургаска област, за да се запознаят със ситуацията, причинена от обилните дъждове.Около 17 часа министърът на околната среда и водите Нено Димов, министърът на вътрешните работи Валентин Радев и министърът на регионалното развитие и благоустройвото Николай Нанков ще бъдат в района на свлачището на магистрала \"Тракия\".Те ще инспектират работата на поддържащата фирма, която се е заела с разчистването на свляклата се земна маса. След това ще отидат в Камено, което е едно от най-силно засегнатите от бедствието населени места.", "date": "2017.10.25", "title": "Трима министри пътуват към засегнатите от наводненията места"}
{"url": "https://offnews.bg/politika/bsp-vika-v-parlamenta-karakachanov-zaradi-bunta-na-pilotite-667989.html", "text": "Вчера станахме свидетели на безпрецедентен протест на военнослужещи в България. Военните пилоти не издържаха на условията, при които са принудени да си изпълняват своя дълг – да служат на България.Това заяви народният представител от „БСП за България“ Николай Цонков от парламентарната трибуна. Според него водената политика и отлаганите решения на проблемите в сектор „Сигурност“ са довели до сегашната ситуация. „Ние следим внимателно този процес. Солидарни сме с исканията на военнослужещите и смятаме, че хората в системата на отбраната и сигурността, с техните потребности, са основата за стабилизиране на сектора“, допълни той.От „БСП за България“ настояваме зам.-министър председателят и министър на отбраната Красимир Каракачанов да дойде в НС и да обясни създалата се ситуация и как ще бъде решена“, заяви Николай Цонков. Предложението обаче бе отхвърлено. ", "date": "2017.10.25", "title": "БСП вика в парламента Каракачанов заради бунта на пилотите"}
{"url": "https://offnews.bg/sviat/cheshkiat-prezident-izvadi-pushka-za-zhurnalisti-po-vreme-na-preskon-668011.html", "text": "Чешкият президент Милош Земан извади макет на пушка с надпис \"за журналисти\" по време на пресконференция преди дни. Земан говори пред медиите по време на изборите в Чехия. Президентът се похвали с пушката, която получил като подарък по време на посещение в западната част на страната. Земан е в лоши отношения с медиите още от края на 90-те години на миналия век, когато беше премиер. През 2001 г. той се закани да унищожи седмично издание, което обвини правителството му в липса на прозрачност и подкрепа на корупцията. Това беше последвано от протести на журналисти в Чехия и чужбина.Чешкият президент е наричал неведнъж журналистите \"хиени\". Преди среща с руския президент Владимир Путин през май Земан пък се пошегува, че трябва да се ликвидират журналисти.\"Тук има други журналисти? Журналистите са твърде много, трябва да се ликвидират\", каза тогава Земан. На това Путин отговаря: \"Не е нужно да се ликвидират, може да се намалят\". ", "date": "2017.10.25", "title": "Чешкият президент извади 'пушка за журналисти' по време на пресконференция (видео)"}
{"url": "https://offnews.bg/112/peshehodetc-zagina-na-miasto-tragnal-da-presicha-hemus-668020.html", "text": "Пешеходец загина на място след тежко пътно-транспортно произшествие на магистрала „Хемус”.Това става ясно сигнал до полицията във Варна, който е постъпил днес по обед. От него се разбира, че водач на лек автомобил \"Пежо\" с добричка регистрация е блъснал пешеходец, пресичащ пътното платно край пътен възел \"Слънчево\". Към момента на местопроизшествието текат процесуално-следствени действия, които целят изясняване на детайли около инцидента, както и самоличността на загиналия пешеходец.Движението по магистрала „Хемус” в посока Варна се извършва в дясна пътна лента и с повишено внимание.", "date": "2017.10.25", "title": "Пешеходец загина на място, тръгнал да пресича Хемус"}
{"url": "https://offnews.bg/sport/sportat-v-efir-na-25-oktomvri-667984.html", "text": "Богата спортна програма предлага ефирът на телевизиите в днешната дъждовна и мрачна сряда. Феновете на тениса ще могат да проследят турнира във Виена, който ще протече без българската звезда Григор Димитров. Отборът на Левски излиза срещу Монтана за Купата на България, а вечерта ще има много футбол от Италия и Англия.14,00 Тенис, Турнир за мъже във Виена, Mtel sport 114,30 Тенис, \"Мастърс\" в Сингапур, F+/Sport+HD 18,00 Футбол, Купа България: Монтана - Левски, Диема спорт 19,00 Баскетбол, Керавнос - Балкан, БНТ HD 19,00 Волейбол, ШЛ: Сало - Марица, Диема спорт 2 19,30 Футбол, Аталанта - Верона, Ринг 21,45 Футбол, Челси - Евертън, Диема спорт 2 21,45 Футбол, Дженоа - Наполи, Ринг 21, 45 Футбол, Тотнъм - Уест Хем, Диема спорт 22,00 Тенис, Турнир за мъже в Базел, Mtel sport 1", "date": "2017.10.25", "title": "Спортът в ефир на 25 октомври"}
{"url": "https://offnews.bg/112/kuche-kasichka-obraha-2000-leva-na-stotinki-667983.html", "text": "Доста необичаен случай на кражба на глинена касичка е описан в бюлетина на полицията в Бургас.Във вторник по по обед в Районно управление - Поморие е получено съобщение от 33-годишен бургазлия за това, че от ползваният от него апартамент, разположен в жилищна кооперация в поморийската местност \"Кротирия\" е изчезнала касичка.Според обявеното от пострадалия в нея е имало цяло имане. В глиненият съд имало 800 лева на монети от 10, 20 и 50 стотинки и още 1200 лева на монети от 1 и 2 лева.От същото жилище са откраднати дамско и три мъжки маркови якета, а как е извършена кражбата не е ясно.Работата по случая продължава от служители на Районно управление - Поморие.", "date": "2017.10.25", "title": "Куче касичка: Обраха 2000 лева на стотинки"}
{"url": "https://offnews.bg/politika/bsp-za-da-spre-krizata-v-sporta-predlagame-uvelichenie-na-biudzheta-667979.html", "text": "Липса на визия и рестрикция на спорта са заложени в бюджета и политиката на управляващите за следващата година, според експертите от „Съвета по политиката за младежта и спорта” на БСП.Те представиха алтернативния бюджет на левицата за спорта. По думите им, като се прибави неуспешният проект на управляващите за нов Закон за физическото възпитание и спорта, с мизерното увеличение на средствата за сектора в новия бюджет, разрухата в сферата ще продължи с пълна сила. „Неслучайно от 7-мо място на олимпиадата в Сеул, се сринахме на 68-мо в Рио де Женейро. И тази криза ще продължава”, посочиха специалистите. Народният представител от „БСП за България” Иван Ченчев обясни, че левицата предлага бюджетното увеличение за 2018 г. в частта „Политика в областта на спорта на учащи и в свободното време” да е с 18,6 млн. лв., което е с над 14% повече от настоящата година. В областта „Политика на спорта за високи постижения”, предлагаме увеличение над това на управляващите с 2,16 млн. лв. Това е с 4,28% повече”, посочи Ченчев. Той бе категоричен, че е нужен ръст и на средствата в частта „Политиката в областта на привеждането на спортните обекти и съоръжения във вид, отговарящ на съвременните нужди”. „Там увеличението е с 52% отгоре, или 1,7 млн. лв. Същевременно свиваме бюджета в областта на \"Усвояването на добрите международни практики в спорта\" с близо 32%. В политиката ни за младите хора залагаме ръст с 6,72 млн.лв, или с 3,4 млн. повече от предложението на управляващите, защото е изключително важен сектор. Ние, предлагайки Закона за младежта, имаме подкрепата и от сектора. Предлагаме и свиване на бюджета за администрацията с 614 000 лв. те.е с 30%”, добави Ченчев. На практика алтернативният бюджет на левицата за спорта е над 84,6 млн. лв. БСП се обяви за смяна на модела на управление в спорта. Предлага се финансиране на дейността на федерациите. Освен това и да се премине към финансиране на цели спортове, а не само на подготовка на националните отбори. „На практика ГЕРБ предлагат пълна централизация на спорта в един държавен орган, при положение че настоящите световни практики сочат обратното. Спортното министерство да си бъде политическия фактор за развитие на системата, но тя да се управлява професионално. За 26 години все политици управляват тази система и заради е в това положжение” , категорични бяха експертите.Експертите на БСП направиха и анализ на бюджетното предложение за спорт на управляващите. По приходната част, се увеличават средствата за 2018 г. едва с 3,14% т.е. с 2, 3 млн. лв. През 2017 г. бюджетът е бил 73 405 700 лв., а за 2018 е планиран 75 732 000 лв.- увеличението е нищожно и няма да подобри функционирането на националната система за физическо възпитание и спорт. Управляващите са предвидили приходи от „Спорт тото” и наеми на спортни обекти и съоръжения от 26 млн. лв. На практика тези приходи не са променяни през годините и въпросното увеличение за следващата година идва от републиканския бюджет.По разходната част се запазва настоящата политика. За учащи и спорт в свободното време, увеличението е едва с 6%, т.е. 930 100 лв. В този огромен сектор, където попада и спортът в свободното време, увеличението е нищожно.  В областта на спорта за високи постижения, ситуацията е същата, както тази година. Увеличението е с 1,69% т.е. 838 500 лева.Недофинансирани са голяма част от българските спортни федерации по олимпийските видове спорт, както за участие по зимните олимпийски игри, така и за подготовката за следващите летни олимпийски игри през 2020 г. в Токио. За съжаление нужното финансиране отсега за доброто ни представяне изобщо не е залегнало в сметката им. Увеличение има в „Политиката по усвояване и прилагане на международни практики в спорта” с 14,55%, т.е. 297 600 лв., но те нямат отношение към конкретния състезателен процес. В политиката в областта на младите хора средствата са същите като миналата година. По привеждането на спортните обекти и съоръжения, отговарящи на съвременните международни стандарти, увеличението е с 4% с 3,89 млн. лв. С тези пари може да се направи само ремонт на спортното министерство. В настоящия момент разрухата на всички спортни бази в страната е катастрофална, а пари не са предвидени. Най-фрапиращо е увеличението на Бюджетна програма – Администрация. Увеличението е с 22,9%, при положение че правителството уж планира съкращение на администрацията. „Тук обаче влиза само щата на спортното министерство. Спортните федерации и спортните организации трябва да си търсят допълнително финансов ресурс”, посочиха експертите на БСП.", "date": "2017.10.25", "title": "БСП: За да спре кризата в спорта, предлагаме увеличение на бюджета на 85 млн.лв. и нов закон"}
{"url": "https://offnews.bg/sviat/ruski-znamena-po-amerikanskia-prezident-tramp-e-izmennik-video-667981.html", "text": "Американският президент Доналд Тръмп бе замерван с руски знамена от протестиращ във Вашингтон.Случката бе в коридор на американския Конгрес в момент когато властелинът на Белия дом отиваше към работен обяд със сенатори от Републиканската партия.Демонстрантът хвърли към него руски знамена с думите:Мъжът бързо беше задържан от охраната, а американският президент запази хладнокръвие.", "date": "2017.10.25", "title": "Руски знамена по американския президент: Тръмп е изменник! (видео)"}
{"url": "https://offnews.bg/bojni/dzhoshua-pulev-e-po-umen-ot-takam-vse-niakoga-shte-se-bia-s-nego-667986.html", "text": "Световният шампион в тежката категория на професионалния бокс Антъни Джошуа не е сигурен дали Карлос Такам ще окаже по-голяма съпротива от Кубрат Пулев, срещу когото първоначално трябваше да защитава световната си титла на 28 октомври в Кардиф.Мачът на стадион “Принсипалити” ще се състои, както е по програма, но съперникът на британеца ще бъде друг заради контузията на българина.Джошуа смята, че Такам е по-корав опонент от Кобрата, но това не означава непременно, че ще му бъде по-трудно да постигне победа срещу претендента от Камерун, отколкото ако се бе бил Пулев.“Мисля, че Такам е по-тежък опонент. Той може да ми нанесе повече щети. Но не мисля, че той е по-умен поради тази причина. Знаете ли откъде идвам аз? Така че какво наричаме по-труден?Дали по-умният боксьор ще ме накара да мисля повече? Или пък човекът, който ме накара да работя повече? Това би било интересно. Но мисля, че със сигурност ще се бия с Пулев в бъдеще”, заяви Антъни Джошуа пред boxingscene.com.Той също така отправя приятелско предупреждение към Такам да промени стила си на боксиране, ако не иска рано да приключи с кариерата на професионалист.Днес пък Кобрата ще даде пресконференция, на която ще обясни всичко около контузията и проваления мач в Кардиф.", "date": "2017.10.25", "title": "Джошуа: Пулев е по-умен от Такам, все някога ще се бия с него"}
{"url": "https://offnews.bg/politika/karolev-parviat-den-ot-bolnichnia-izobshto-da-ne-se-plashta-667980.html", "text": "Първият ден от болничния изобщо не трябва да се плаща. Така ще се сложи край на издаването на фалшиви документи, заяви икономистът Владимир Каролев по Нова тв.Според него хората масово си взимат болничен само за ден – обикновено в понеделник или петък, за да удължат почивката си през уикендите.Каролев сравни отсъствието от работа заради мними заболявания с кандидатстването за инвалидни пенсии – колкото повече пари е готова да плати държавата, толкова повече „болни” ще се появяват.Общопрактикуващият лекар Гергана Николова пък обясни издаването на много болнични листове с някои законови разпоредби. Тя обясни, че според правилата е длъжна да напише болничен например на шофьор, който вечерта се е напил и на следващата сутрин е неработоспособен. Понятие като фалшив болничен лист няма. В България все още съществува максимата, че всеки е невинен до доказване на противното, заяви д-р Николова. Тя допълни, че болничните листове се обявяват в реално време.Въпросът се обсъждаше в рамките на предложението в проектобюджета за държавното обществено осигуряване за 2018 г., който предвиждаше да се намали процентът на изплащаното възнаграждение от работодателя през първите дни болничен от 70% на 50%. След острата реакция срещу идеята, кабинетът реши да я оттегли.", "date": "2017.10.25", "title": "Каролев: Първият ден от болничния изобщо да не се плаща"}
{"url": "https://offnews.bg/112/nameriha-oranzheria-za-kanabis-na-tavana-na-kashta-667988.html", "text": "Служители от Районно управление – Поморие са открили истинска оранжерия за отглеждане на канабис на тавана на къща.Те извършили претърсване в частен дом на ул. \"Шипка\" в Ахелой, обитаван от 32-годишния С. Г.Там намерили и иззели два плика и буркан със сухи глави канабис.После на тавана на къщата открили и помещение, обособено за отглеждане на марихуана. То било топло-, шумо- и светлоизолирано.Освен това стопанинът грижовно го оборудвал с реотанни лампи и изградил необходимата ел. инсталация и вентилация, за да вирее успешно реколтата.Полицаите са иззели саксия, два пакета с течни торове, две реотанни лампи заедно с електрически трансформатор, вентилатор и електронна везна. До обособената стая са открити шест торбички, пълни със суха зелена тревна маса на съцветия / глави/ канабис, като общото количество на намереното наркотично вещество е 1.500 килограма.С. Г. е задържан с полицейска заповед за срок до 24 часа. Материалите по случая са докладвани в Поморийска районна прокуратура. По случая е образувано бързо полицейско производство.", "date": "2017.10.25", "title": "Намериха оранжерия за канабис на тавана на къща"}
{"url": "https://offnews.bg/interviu/naj-mnogo-se-uvelichavat-kapitalovite-razhodi-a-te-sa-s-naj-neiasna-e-667985.html", "text": "Каква 2018-а година да очакваме, ако съдим по проектобюджета и актуализираната средносрочна бюжетна прогноза за 2018-2020 г., г-н Дацов?Винаги, когато оценяваш нещо, имаш отправна точка. Когато говорим за бюджетна политика, има една господстваща техника и тя е, че бюджетът трябва да е неутрален спрямо икономическия цикъл и, едновременно с това, трябва да изпълнява определени политически функции.Когато има твърде големи разлики, спрямо принципни положения, например при над 5% отклонение, има нужда от малко повече обяснение. Последните 2 години бюджетът дава сигнали, че се прави все по-добре и по-добре технически. Информацията става по-богата, има повече анализи, които обосновават едно или друго решение, но в края на краищата това не дава отговор за бюджетната политика – защо бюджетът е планиран на дефицит от 1% от БВП, след като и здравият разум, и различните модели показват, че той трябва да бъде планиран поне при превишение от 1-1.5 % от БВП. Логиката е, че това е четвъртата година на растеж, според прогнозите, и така нареченото отклонение от потенциала ще стане положително следващите години, т.е. икономиката ще работи над потенциала си. Това се нарича прегряване на икономиката, макар сигналите за това да са все още разнопосочни.Ако се вземе пазарът на труда, където еднозначно може да се каже, че има всички признаци на прегряване, поради недостига на работна ръка и като количество, и като качество. От друга страна все още инвестициите, текущата сметка, банковия кредит са далеч от това което бихме нарекли прегряване. Т.е. още има възможности за маневриране, но трябва да се мисли по-отрано какво да се прави с бюджетната политика. Тя се измерва основно през бюджетното салдо, т.е. дали има дефицит или превишение спрямо този икономически цикъл.Не коментирам цялостната стратегия да се излезе на номинално балансиран бюджет към 2020 г., тъй като според мен ще е прекалено късно - като тогава вече ще сме в период, в който икономиката ще работи над капацитета си, а на икономически език това е предвестникът на периода на спад, на криза. Ако погледнем редуването на добри и кризисни периоди в световната и българската икономика, ще видим, че през последните години те се компресират, стават по-кратки и в никакъв случай не надхвърлят 7 години.Европейската икономика излезе от кризата през 2010-2011 година, а българската има ясни признаци на възстановяване от 2014 г., най-малкото заради локомотива Европейски съюз. Това означава, че към 2020 г. отиваме към 7-ата година от възстановяването.Простите данни показват, че отражението на кризата от 2009-2010 г. върху бюджета беше загуба на данъчни приходи от близо 5% от БВП. В разходната част, вследствие на това, че повече хора загубиха работата си и имаше нужда от по-голямо социално подпомагане, това коства около 0.5-1% от БВП.Тоест имаме емпирична оценка за ефекта на кризата върху бюджета, която е общо между 6-7% от БВП. Дори да не се повтори кризата от 2009-2010 г. в същия магнитуд, отклоненията ще са значителни, което означава, че няма буфери на този етап, които да евентуално да поемат дефицитите.Така или иначе, здравият разум говори, че в добрите времена се спестява, за да може да си позволиш да преодолееш кризата и да финансираш адекватно системите си, когато имаш ограничение.Това е основният проблем в този бюджет – правителството се „полакомява“ да използва доброто положение, за да извлече политически дивиденти от флирта с доходите. Увеличението на разходите е близо 4.5 милиарда спрямо очакваното изпълнение за 2017 г. За да бъде постигнат поне 1% превишение през 2018 г., увеличението не трябва да е повече от 2.5 милиарда.Предвижда се икономиката да порасне номинално с малко над 6% през следващата година, а общото увеличение на бюджета за 2018-а спрямо очакваното изпълнение е цели 12.8%. Това, меко казано, е неразумно, макар че много хора сигурно ще кажат: „Да, но еврофондовете се възстановяват, трябва да ги усвояваме“, защото това увеличение всъщност е поделено между текущи и капиталови разходи.Нищо, че в момента правителството се опитва да позиционира този бюджет като най-социалния – бюджет на увеличаване на заплатите и доходите, истината е, че 50% от тази сума, която е в основата на увеличението и най-голямото увеличение е очакваното възстановяване на капиталовите разходи и усвояването на еврофондовете. Всичко останало отива за заплати, издръжка и субсидии. Всъщност процентът на увеличение на издръжката и на субсидиите е почти двойно по-голям, отколкото на планираните заплати в бюджети.Защо капиталовите разходи растат толкова много?Защото се повтаря абсолютно същият сценарий от първия програмен период. През 2007-2009 г. бяхме новобранци в ЕС, системите не бяха изградени, ние се учехме и имаше някакво извинение, въпреки че отношението на повечето хора беше много голяма доза нетърпимост към ниското ниво на усвояване тогава.Сега това се повтаря - първите три години се „мотаем“ неориентирано и в последния момент се сещаме, че изтича периодът и трябва да усвоим парите. И от гледна точка на администрацията, и от политическа гледна точка се оказваме неподготвени за това предизвикателство. Продължава да има проблеми във всички програми.Проблемът е, че дори тази година през първите 8 месеца капиталовите разходи са едва около 1.2 млрд. лева, а се очаква за годината да са малко над 4 млрд. И миналата година се очакваше нещо подобно и ако не беше схемата със санирането, и тогава нямаше да има изпълнение. Изпълнението се получи около 3.8 млрд., от които 1 милиард лева бяха за санирането и не бяха реално похарчени. Тази година не знам какво планират, но не е реалистично и разумно в рамките на 3 месеца да похарчиш три пъти повече, отколкото за цялата година. Това може да бъде наречено всичко друго, но не и добро управление, не и добро планиране. Иначе да, сигурно е спасяване на бюджета и спасяване на някакви пари.Виждаме същото нещо да се случва и следващите години. Имаме къс период за усвояване на еврофондовете, което пресира останалите разходи, понеже фискалното пространство е ограничено. Поради тази причина бюджетът се планира така, че да бъде без дефицит едва 2020 г. Естествено, ако съдим по изпълнението на бюджетите през последните години, това ще позволява, ако не бъдат похарчени, тези пари да бъдат спестени и правителството да има възможност за по-голяма маневреност.Същото се отнася и за приходната част. Там, вследствие на вдигането на данъците, ще плащаме 600 млн. повече и въпреки това, от гледна точка на събираемостта, има задържане на данъчните приходи на това ниво. Дори в някои отношения се планира по-малка събираемост от предишните години, въпреки че когато растежът е базиран на потреблението, бюджетът е „богат“ на приходи.Без да абсолютизирам, все още сегашните приходи са по-ниски с около 1% от БВП спрямо постигнатите нива 2007-2008 година, въпреки че има увеличение на акцизите, на социално-осигурителните вноски и т.н. Но това е ориентиран, някакъв вид на гранична ефективност.Това не е ли доста странно?Не забравяйте, че бюджетът е преди всичко политика. Той не е само едно техническо упражнение.И каква политика се води в случая?Трудно ми е да преценя кое е по-добро - политиката на сдържаност или политиката ва банк, когато се разчита, че икономическото възстановяване ще продължи достатъчно дълго, така че дисбалансите да бъдат абсорбирани.В сферата на отбраната и сигурността има запушване на дупки, поради отказа от каквато и да е реформа. Ако сравняваме нивото на разходите спрямо останалите европейски държави (с всичките условности), обикновено или сме около средата, или в дъното на таблицата. Единствената сфера, в която сме водещи по нивото на разходите, е сферата на сигурността. Така че проблемът не би трябвало да е в общия размер на средствата, а в структурата, ефективността на управление на този сектор. От друга страна, превъоръжаването предизвиква впечатляващо жужене. Но усещането за подход на всекиму по малко, някак не решава проблемите, а допълнително ги сгъстява.Чудесно е, че се дават повече пари в образованието, но се дават по оня стар модел от преди няколко години, който не работеше. Това определено се прави под натиска на синдикатите, поне такова впечатление остава. Там откровено смятам, че това, което се прави не е ефективно, защото изкривява логиката на съществуващия модел, а по-добър модел за средното образование не е измислен. Тоест увеличаваме едни заплати и деформираме модела. Рано или късно това ще се отрази и няма да се отрази положително. Много е хубаво, че се увеличават разходите за образование, но е важен начинът, по който се прави, за да има резултат.Какво имате предвид под изкривяване на модела на финансиране в средното образование?От много години моделът е базиран на три стълба. Първият, който осигурява достъпа, са така наречените делегирани бюджети, тоест парите следват ученика. Вторият стълб трябва да се грижи за качеството, той определя националните програми. През него минават доплащането за постигане на резултати на учителите, оборудването – електронизацията на училищната стая, промяната в начина на преподаване, обучението на учителите. Всичко е в този стълб „Качество“. Третия стълб е базиран на приноса на родителите, бизнеса и трябваше да осигурява лукса в училище.Друг е проблемът, че преди няколко години един голям мозък реши, че програмите във втория стълб ще бъдат орязани драстично. Когато започна реформата през 2008 г., парите във втория стълб, за стимулиране на качеството в образованието, бяха около 250 млн. След това бяха намалени на около 80 млн. Съпоставени към ръста и промените, сега тези средства не бива да бъдат по-малко от 300-400 млн. лева. Факт е, че се отиде към това, за което настояват синдикатите – не учениците да определят нещата, а парите да бъдат дадени за заплати. Моделът за даване на заплати предполага неефективните училища, без ученици, да бъдат вкарани отново, без да има принцип... Тоест прави се така, че изменения, които уж подобряват ситуацията, всъщност да нямат ефект и да влязат в конфликт с общия модел. Това отстъпление, както се казва в игрите по телевизията – е игра с публиката, но то не е добро според мен. Може би преувеличавам ефекта, но нека да видим.Връщам се на капиталовите разходи. Очаквате ли злоупотреби с тези над 6 милиарда?Едва ли е моя работа, това не е свързано с макроикономиката, въпрос на други взаимоотношения е. Може да видите оценката на бизнеса при проучванията за обществените поръчки - какъв е процентът на контролираните обществени поръчки. Няма как някои неща да не правят впечатление, ако щете концентрацията на национално ниво на поръчки в няколко фирми, и създаване на регионални кръгове около местните феодали, в медиите е пълно с такива новини.По-големият проблем е, че в Закона за публичните финанси липсва регламентация на системата на капиталовото бюджетиране. За съжаление тези системи бяха разбити и по-скоро не функционират интегрирано, а на принципа всяка коза за свой крак. МФ по-скоро упражнява чисто статистическа функция, от гледна точка: това можем да си го позволим, това не можем. Но малко по-стратегическо планиране, структуриране на база по източници, процес на селекция на проектите от гледна точка на ефективност, икономическа възвращаемост – тези неща са далеч от него или изобщо не съществуват като система. Това беше изграждано в голяма степен в периода 2005-2008 г., включително със съдействието на Световна банка, като част от реформирането на бюджетния процес. За съжаление през 2010-2011 година го разбиха, макар че ако погледнете в документите за бюджета, трябва да се каже, че тази година има положителни неща.МФ се опитва да възстановява функционирането на програмните бюджети. Проблемът зад програмните бюджети е най-големият, те обясняват именно за какво отиват парите, за ефективността на тези разходи. Тук водим само един количествен разговор, а истината е, че най-важната функция е ефективността на парите, които се харчат.Хубавото е, че МФ се върна на пътя на вътрешните реформи, които подобряват действието на бюджета – има заявки за промяна на програмното бюджетиране, така че министерствата, където са основните проблеми, да започнат да работят по по-подреден и прозрачен начин, с визия какво правят, защото в момента трудно може да се каже, че такова нещо съществува.Другото добро е, че се работи със Световната банка по проект, който също съществуваше преди, но беше замръзнал няколко години – за тъй наречения Преглед на публичните разходи. Той позволява веднъж на две години да се прави преглед на секторно ниво на връзката между политиката и парите. На тази база се решава кое да отпадне, кое да остане, защото постига успехи. Сега липсва връзката между средносрочната бюджетна рамка и програмните бюджети.Всъщност това ще позволи на Министерство на финансите да защитава позициите по-добре в следващите години и да се върнем на основния въпрос: когато харчим едни пари, защо ги харчим, какъв е ефектът от тях?Съмнявам се, че ако продължаваме по стария модел с капиталовите разходи, ще имаме различни резултати. Когато правиш нещата по един и същи начин, е трудно да очакваш да се случи нещо различно.", "date": "2017.10.25", "title": "Най-много се увеличават капиталовите разходи, а те са с най-неясна ефективност"}
{"url": "https://offnews.bg/obshtestvo/oshte-zhertvi-na-poroite-hora-v-neizvestnost-v-burgasko-navodnenie-i-667991.html", "text": "Мъж е загинал от наводненията след поройните дъждове в бургаското село Ливада. Спасителните екипи издирват друг човек в с. Полски извор, съобщиха от Пожарната.По-рано бе съобщено и за един загинал в Полски извор. Няма данни и за изчезнала жена от с. Черни връх, за чието издирване обаче МВР не потвърждава официално. По-рано бТВ съобщи за жена, потърсила помощ на тел. 112, връзка с която не е установена в следващите часове.  По информация на ГДПБЗН частично бедствено положение е обявено и в бургаските квартали Долно Езерово, Горно Езерово, Лозово, както и в селата Маринка и Извор. Пътят за с. Извор е затворен поради преливане на реката. Затворен е и пътят между кв. Долно Езерово - с. Братово.Проливният дъжд наводни и един от главните булеварди в Стара Загора, съобщи БГНЕС. Бул. \"Славянски\" остана непроходим заради образуването на огромни локви, в които водата достигаше около 50 сантиметра.Десетки автомобили плуваха във водата, показва видео на агенцията:", "date": "2017.10.25", "title": "Още жертви на пороите, хора в неизвестност в Бургаско. Наводнение и в Стара Загора (видео)"}
{"url": "https://offnews.bg/112/mladezh-bez-knizhka-zagina-sled-kato-blasna-kon-na-patia-667982.html", "text": "24-годишен младеж без книжка загина тази нощ на пътя Варна - Бургас. Неправоспособният водач Ф. А. зад волана на „Фолксваген” от с. Детелина блъска кон, намиращ се на пътното платно. След удара автомобилът излиза от пътя и попада в отводнителен канал. Вследствие на инцидента водачът му е загинал. Изясняват се причините и обстоятелствата, довели до възникването на катастрофата, съобщиха от МВР-Варна. По случая има образувано досъдебно производство.", "date": "2017.10.25", "title": "Младеж без книжка загина, след като блъсна кон на пътя"}
{"url": "https://offnews.bg/112/vizhte-uzhasa-na-navodneniata-v-burgasko-snimki-667994.html", "text": "Поройните дъждове в Бургаско взеха човешки жертви.В някои от общините в региона са паднали рекордни количества дъжд - 178 литра на квадратен метър.Мащабът на бедствието обаче е огромен както се вижда и на тези снимки, разпространени от Община Бургас.", "date": "2017.10.25", "title": "Вижте ужаса на наводненията в Бургаско (снимки)"}
{"url": "https://offnews.bg/obshtestvo/veleka-zalia-ploshtada-v-kosti-pratiha-helikopter-nad-navodnenite-sel-667987.html", "text": "Река Велека прелива в странджанското село Кости, община Царево - наводнен е площадът на селото, нивото на водата се покачва, съобщи МВР.Хеликоптер лети над засегнатите от пороите населени места в Бургаска област. Поради наводнени участъци е ограничено движението на моторни превозни средства в участъците Средец-Айтос, Полски извор-Тръстиково и по път II-79 Средец-Бургас. В община Карнобат спасители и пожарникари са се отзовали на девет сигнала за наводнени сгради.", "date": "2017.10.25", "title": "Велека заля площада в Кости, пратиха хеликоптер над наводнените села"}
{"url": "https://offnews.bg/112/25-dushi-u-nas-sa-kupili-samoletni-bileti-s-manipulirani-bankovi-karti-668015.html", "text": "В България са установени 25 души със самолетни билети, закупени с манипулирани банкови карти. Това стана ясно след мащабна международна операция срещу престъпленията със самолетни билети. В координираните действия по акцията участваха 61 държави, 63 авиопревозвачи и 6 онлайн туристически агенции.В международната операция са задържани общо 195 души, заподозрени за измами.Международната операция „Организиране на съвместни, координирани действия на летищата, насочени срещу измамниците, купуващи и улесняващи покупката на самолетни билети” е проведена в периода 16-20 октомври.В полицейските действия, предприети в рамките на операцията на територията на България, участваха главните дирекции в МВР „Борба с организираната престъпност“ и „Национална полиция“, както и Дирекция „Международно оперативно сътрудничество“. Екипи извършваха проверки на пътници на Летище София във връзка със сигнали от авиокомпании.По време на операцията са задържани и няколко души, направили опит да пренесат наркотици от Латинска Америка за Европа. За тях е било установено, че често пътуват, използвайки самолетни билети, закупени чрез измама.", "date": "2017.10.25", "title": "25 души у нас са купили самолетни билети с манипулирани банкови карти"}
{"url": "https://offnews.bg/obshtestvo/bez-voda-v-chasti-ot-lozenetc-ovcha-kupel-i-oshte-9-mesta-v-sofia-667966.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Заради подмяна на спирателни кранове на ул. „Народно хоро“, кв. „Овча купел“, се налага спиране на водоподаването от 9:00 до 21:00 часа на ул. „Монтевидео“, ул. „Маестро Кънев“, ул. „Иван Радоев“, ул. „Народно хоро“, ул. „Арх.Франк Лойд Райд“, ул. „Народен герой“ , ул. „Букет“, ул. „Без име“ ,ул. „Боряна“. Във връзка с подмяна на сградно водопроводно отклонение на ул. „Персенк“, жк. „Лозенец“, се налага спиране на водоподаването от 10:00 до 18:30 часа на ул. „Персенк“ от ул. „Драгалевска“ до ул. „Плачковица“. Поради подмяна на спирателен кран на ул. „Голо бърдо“, жк. „Лозенец“, се налага спиране на водоподаването от 10:00 до 22:00 часа на ул. „Голо бърдо“ от бул. „Джеймс Баучeр“ до бул. „Черни връх“, ул. „Капитан Тодор Ночев“ от ул. „Голо бърдо“ до ул. „Люботрън“. Без вода във връзка с подмяна на сградно водопроводно отклонение на ул. „Средна гора“, Център, ще бъдат от 10:00 до 17:00 часа по ул. „Средна гора“ от ул. „Св. Св. Кирил и Методий“ до ул. „Цар Симеон“. Подмяна на сградно водопроводно отклонение на ул. „Тунджа“, Център, налага спиране на водоподаването от 9:00 до 18:00 часа по ул. „Тунджа“ от бул. „Прага“ до ул. „Разслатица“. Няма да имат вода заради подмяна на сградно водопроводно отклонение до бл. 70, жк. „Хаджи Димитър“ от 9:00 до 19:00 часа на ул. „Родина“, ул. „Хаджи Димитър“, бл. 70. Диагностика на уличен водопровод до бл. 22, кв. „Кремиковци“, налага спиране на водоподаването от 10:00 до 22:00 часа на ул. „Бели брези“, ул. „Ален мак“, ул. „Кирил и Методий“, ул. „Княз Борис“, ул. „Странджа“. Монтаж на спирателен кран на ул. „Чемшир“, с. Бистрица, налага спиране на водоподаването от 9:00 до 19:00 часа на ул. \"Чемшир\", ул.\"Стефан Стамболов\" между ул. \"Чемшир\" и ул.\" Цветна градина\", ул.\" Ягода\", ул.\" Младен Ангелов\" между ул. \"Чемшир\" и ул. \"Стефан Стамболов\". Подмяна на сградно водопроводно отклонение на ул. 318, кв. „Факултета“, налага спиране на водоподаването от 9:00 до 16:00 часа на ул. „Дръстър“, ул. 349, ул. „Георги Папанчев“, ул. „Иван Гарванов“. Реконструкция на уличен водопровод на ул. „Несебър“, кв. „Факултета“, налага спиране на водоподаването от 9:00 до 21:00 часа на ул. „Несебър“ от ул. „Суходолска“ до парк „Западен парк“. Във връзка с подмяна на сградно водопроводно отклонение на ул. „Боне Цендин“, с. Желява, се налага спиране на водоподаването от 10:00 до 16:00 часа на ул. „Боне Цендин“ от №1 до №18. Подмяна на спирателен кран на ул. „Найчо Цанов“, жк. „Илинден“, налага спиране на водоподаването от 10:00 до 18:00 часа на ул. „Найчо Цанов“ бл. 31, бл. 32, бл. 33. Монтаж на спирателен кран на ул. „Димитър Благоев“, с. Кокаляне, налага спиране на водоподаването от 10:00 до 13:00 часа на ул. „Димитър Благоев“ от №22 до №30. Пресвързване на новоизградено сградно водопроводно отклонение на ул. „Мими Балканска“, Складово – производствена зона Слатина, налага спиране на водоподаването от 9:00 до 21:00 часа на ул. „Мими Балканска“ №138, бул. „Брюксел“ №1", "date": "2017.10.25", "title": "Без вода в части от Лозенец, Овча купел и още 9 места в София"}
{"url": "https://offnews.bg/tenis/veche-i-ofitcialno-grigor-shte-igrae-na-finalite-v-london-667990.html", "text": "Най-добрият ни тенисист Григор Димитров изпълни своята голяма цел за 2017 година. Българинът официално беше обявен като участник във финалния Мастърс на АТР другия месец в Лондон.Заедно с него класиране за последния за годината турнир си осигури и четвъртият в света Марин Чилич. Двамата се възползваха от загубата на Сам Куери в първия кръг на турнира във Виена.Димитров заслужи участието си сред осемте най-добри с титлите на Мастърса в Синсинати и триумфите на турнирите в Бризбейн и София.Останалите сигурни участници във финалния Мастърс са световният номер 1 Рафаел Надал, швейцарският ас Роджър Федерер, Александър Зверев от Германия и австриецът Доминик Тийм.Белгиецът Давид Гофен и испанецът Пабло Карено Буста са фаворити за последните две места за турнира, кйто ще се проведе между 12 и 19 ноември.Все още не е ясно дали Димитров ще защитава титлата си в София. Решение по въпроса има, но то ще бъде обявено на 31 октомври. Това заявява спортният министър Красен Кралев.\"Всички българи го искат, а и Григор получава необходимия заряд от емоции и любов в София, за да стартира още по-успешен сезон догодина\", допълни спортният министър.", "date": "2017.10.25", "title": "Вече и официално: Григор ще играе на финалите в Лондон"}
{"url": "https://offnews.bg/kultura/vezdesashtiat-s-mezhdunarodna-premiera-v-germania-667970.html", "text": "Новият български филм “Вездесъщият”, който обра 5 награди на фестивала “Златна Роза”, ще има своята международна премиера в основната състезателна програма на кинофестивала в Котбус, Германия, в началото на ноември. Фестът се провежда за 27-ми пореден път и се е наложил като една от най-силните платформи за показ на филми с фокус върху Централна и Източна Европа. Вторият филм на режисьора Илиян Джевелеков ще се състезава с още 11 филма на утвърдени и дебютиращи автори. Част от филмите идват в състезателната програма след като са участвали на други престижни международни фестивали като Кан, Карлови Вари, Сараево, Монреал, Чикаго. На фестивала “Златна Роза” във Варна, освен Голямата награда за най-добър филм и наградите за мъжка и женска роля, “Вездесъщият” получи и уникалната комбинация от наградите на публиката и на критиката. Фестивалното признание за филма идва паралелно с успешното му разпространение в цялата страна. В момента филмът може да се види на над 50 киноекрана. ", "date": "2017.10.25", "title": "'Вездесъщият' с международна премиера в Германия"}
{"url": "https://offnews.bg/obshtestvo/studeno-s-mnogo-valezhi-pet-bala-valni-v-moreto-667967.html", "text": "Оранжев код за обилни валежи е в сила за Кърджали, Хасково, Ямбол и Бургас.В тези четири области се очаква да паднат до 35-50 л/кв.м, на места и до 60 л/кв.м. По Южното Черноморие щедуха силен североизточен вятър с пориви до 24 м/сек. В Пазарджик, Смолян, Пловдив, Ловеч, Габрово, Велико Търново, Стара Загора, Сливен, Търговище, Шумен, Варна и Добри е в сила жълт код за валежи. Застудяването продължава, максималните температури днес ще са от 8 до 13 градуса. Силен североизточен вятър ще духа край морето, вълните ще са 4-5 бала. В планините над 1700 метра ще вали сняг. ", "date": "2017.10.25", "title": "Студено с много валежи, пет бала вълни в морето"}
{"url": "https://offnews.bg/temida/prokuraturata-niama-bunt-na-lettci-v-graf-ignatievo-667999.html", "text": "Няма бунт на летци в авиобаза \"Граф Игнатиево\", личният състав е изпълнявал задачите си, съобщиха от прокуратурата. Военноокръжният прокурор на Пловдив е получил от Регионална служба „Военна полиция“ - Пловдив докладна записка относно извършена проверка във Военно формирование - Авиобаза „Граф Игнатиево“ вчера. Повод за проверката са дали сигнали за възникнало напрежение сред летателния състав на авиобазата.При проверката не е установено това да отговаря на действителното положение. Личният състав на авиобазата е изпълнявал задачите си. Няма данни за откази да се изпълняват такива задачи, както и за „бунт“ на летателния и техническия състав.Материалите от проверката са докладвани на Военно-апелативния прокурор и на главния прокурор.До този момент не са установени каквито и да е данни за престъпление. Така няма основание за осъществяване на правомощията на Военната прокуратура, пише още в съобщението на Прокуратурата. ", "date": "2017.10.25", "title": "Прокуратурата: Няма бунт на летци в Граф Игнатиево"}
{"url": "https://offnews.bg/analizi/kade-sbarka-evropa-667971.html", "text": "Понякога окото на аутсайдера възприема симптомите на загниването по-ясно, отколкото този, който живее във всекидневието на Европа.Във “Fractured Continent: Europe’s crises and the fate of the West” американският журналист ветеран и мислител Уилям Дроздяк показва как три грешни проекта, започнати в края на Студената война - еврото, Шенгенската зона без паспорт и разширяването на ЕС и НАТО на Изток - се натъкнаха на неприятности, откривайки дълбоки разриви в Европа.Разсъждавайки за кризата, бившият кореспондент на в.\"Вашингтон пост\" казва, че отцепването на Съединените щати е накарало европейците да се нахвърлят там, където по-рано ръката на чичо Сам често е помагала, за да може Старият континент да премине през бурните води. Дроздяк е атлантист цял живот, завладян от визията на покойния Ричард Холбрук за САЩ като благотворна, практична европейска сила. Той предупреждава, че при отсъствието на силно американско лидерство, Европа рискува да бъде погълната от стария си демон: национализма.Дроздяк посочва дълбоко залегналия методологически проблем на ЕС: навикът да се стреми да постигне амбициозни цели с полуготови планове, измислени след компромиси в късна доба, без да допускаме какво ще се случи, когато нещата се объркат.Приемането на единна валута без фискален съюз или кредитор от последна инстанция; отваряне на вътрешните граници без съвместни действия за защита на външните граници на Европа; привличане на бившите съветски сателити в западната орбита, без да се очакват враждебни руски реакции – при всеки от тези случаи лидерите на Европа изглеждаха наивно оптимистични и неподготвени.Дроздяк не стига до предсказване дали ЕС ще се разпадне, което би хвърлило Европа отново в конфликт или да се възползва от шанса да се обедини отново в отговор на Тръмп и Брекзит. Но изяснява ключовите лъжи, главно в Берлин, \"новият епицентър на властта\".Пренебрежението на президента на САЩ Доналд Тръмп към Европа и многостранността стовариха огромната тежест на лидерство върху изморените рамене на германския канцлер Ангела Меркел, до чийто вътрешен кръг Дроздяк се радваше на нямащ равен на себе си достъп като бивш дългогодишен ръководител на Американския съвет на Германия. Всяка от припокриващите се кризи в Европа поставя нови изисквания към неохотния хегемон на ЕС.Анекдотите на човек отвътре, каквито са тези на Дроздяк, разказват за самотната отговорност на Меркел на върха на кризата, тъй като тя се втурнала от преговорите с Владимир Путин в Минск за дестабилизирането на Украйна към продължила цяла нощ среща на върха в Брюксел по гръцката дългова криза и след това разговаря с британския министър-председател Дейвид Камерън за това как да се избегне британското излизане от ЕС.Той разкрива каква е неохотата на Меркел да заема четвърти мандат и колко интензивно бившият президент на САЩ Барак Обама работи през ноември миналата година, за да я убеди, че носи отговорност пред Запада да се кандидатира отново след шока от избора на Тръмп.Най-голямото й безсилие в борбата с многобройните кризи е липсата на силни партньори в Европа. Никога не можеше да разчита на Камерън, заложник на евроскептиците в партията си, и често бе разочарована от френските президенти Никола Саркози и Франсоа Оланд, които не успяха да реформират напомпаната френска държава и нейната спъната икономика.Дроздяк отвежда читателите си на обиколка по европейските столици, като диагностицира пукнатините, за които той твърди, че все още заплашват да разкъсат ЕС, въпреки неотдавнашното завръщане към скромен икономически растеж, избирането на енергичния проевропейски Еманюел Макрон за френски президент и повишаване на обществената подкрепа за европейското единство след почти десетилетие задълбочаване на разочарованието. Някои от най-изострените симптоми се случват във Варшава, Москва и Анкара.Той вижда заплахата за либералната демокрация не само в бившите комунистически страни като Полша и Унгария, които се присъединиха към ЕС след рухването на Съветската империя или от авторитарните владетели в Русия и Турция в покрайнините на Европа, но и в англосаксонското ядро, с лют национализъм, който се превръща в коз от личен интерес във Великобритания и Съединените щати.Въпреки че Дроздяк нахвърля широки щрихи предимно за американска аудитория, незапозната с подробностите на ЕС, мрачната му картина е полезен нелицеприятен образ за всички европейци, изкушавани от самодоволството след поражението на антиевропейските популисти във Франция и Холандия по-рано тази година. Избликът на подкрепата за антиимигрантската крайна десница в Германия и Австрия подчертава постоянната опасност от центробежни сили, раздиращи структурата на европейската интеграция.Понякога картината на Дроздяк може да е твърде мрачна, особено по отношение на Франция, която изглежда по-малко застояла и обречена на непрекъснат спад след шест месеца реформаторско президентство на Макрон, отколкото миналата година, когато той написа това. Все пак той правилно предупреждава за възможността ислямистките терористични атаки да предизвикат антимюсюлманско насилие от членове на крайнодесни структури, които се въоръжават и обучават, на фона на нарастващото напрежение над исляма, секуларизма и сигурността.Той определя Италия като следващата потенциална гореща точка на европейската криза, ако подновената политическа нестабилност след изборите през следващата година докара неразрешени банкови проблеми до главата в силно задлъжнялата страна, което може да бъде твърде голям проблем, за да бъде преодолян. Това е преценка, която може да се влияе от мрачното настроение. Италия има история на стигане до ръба, без да пада в бездната.Дроздяк, който не крие страха си от поражението на Хилари Клинтън, описан като ангажиран проевропейски интернационалист, е най-язвителен в анализа на подхода \"Америка на първо място\" във Вашингтон. Той сравнява перспективата на Тръмп с изолационизма, който доминираше политиката на САЩ през 30-те години на миналия век, положил началото на търговския протекционизъм и пренебрегвайки опасностите от нарастващия фашизъм в Европа.Както европейците, така и американците биха взели под внимание предупреждението на Дроздяк: \"Това европейско обединение може да се обърне и да се разпадне поради заслепен национализъм от двете страни на Атлантическия океан.", "date": "2017.10.25", "title": "Къде сбърка Европа?"}
{"url": "https://offnews.bg/obshtestvo/navodneniata-vzeha-zhertva-v-burgas-vkliuchiha-amfibia-v-spasitelnite-667972.html", "text": "Един човек се е удавил в наводненото бургаско село Полски извор, в с.Черни връх има жена в неизвестност. Тя е подала сигнал на телефон 112, но сега спасителните екипи не могат да я открият, съобщи бТВ. 77 души са поискали да бъдат евакуирани от наводнените си домове. В спасителните действия освен 8 екипа на пожарната са се включили водолази, тежка техника, верижна машина \"Амфибия\".В Камено е обявено бедствено положение, в Бургас на този етап то е частично. Проливните дъждове продължават, в областта е обявен червен код. 100 литра на квадратен метър са паднали в Карнобат. Пороят наводнени къщи и дворове в селата Равнец, Братово, както и кварталите „Долно” и „Горно езерово” и „Меден рудник”.Под вода е и манастирът „Св. Богородица”, съобщи Нова тв. Нивото на водата в селата е достигнала 1 метър. Най-сериозно е пострадало с. Равнец, където неподвижен мъж с увреждане е бил евакуиран от дома си, след като водата е стигнала до леглото му. Заради свлачище е затруднено движението между 325 до 359 километър на автомагистрала „Тракия” в посока София.От пътната агенция съветват шофьорите да се движат с повишено внимание. ", "date": "2017.10.25", "title": "Наводненията взеха жертва в Бургас, включиха Амфибия в спасителните акции"}
{"url": "https://offnews.bg/sviat/si-dzinpin-be-preizbran-za-generalen-sekretar-na-tck-na-kkp-667974.html", "text": "Новоизбраният Централен комитет на Китайската комунистическа партия (ЦК на ККП) преизбра днес на първия си пленум президента Си Цзинпин за генерален секретар на ЦК.Новият ЦК избра и 7 души за членове на своя Постоянен комитет. Преизбран в комитета бе премиерът Ли Къцян.Си Цзинпин бе избран и за председател на Военния съвет на ЦК.Изкачвайки се по стълбицата на партийната бюрокрация, Си заема редица отговорни длъжности в крайморските източни провинции Фуцзян и Чжъцзян, които са сред най-развитите в икономически план. През октомври 2007 г. влиза в \"светая светих\" на партийния апарат - Постоянния комитет на Политбюрото на ЦК на ККП. През 2008 е назначен за зам.-председател на КНР, през 2010 - за зам.-председател на Военния съвет на ЦК, а през 2012 г. оглавява Съвета.През ноември 2012 г. пленум на предишния ЦК на ККП за пръв път избира Си Цзинпин за генерален секретар.Си Цзинпин, който е на власт от края на 2012 г., със сигурност ще бъде преизбран и за още един мандат на най-високия държавен пост през март догодина, отбелязва Франс прес.", "date": "2017.10.25", "title": "Си Дзинпин бе преизбран за генерален секретар на ЦК на ККП"}
{"url": "https://offnews.bg/politika/bivshiat-voenen-ministar-v-graf-ignatievo-izvarshiha-opit-za-palziash-667973.html", "text": "Отказът на пилотите от \"Граф Игнатиево\" да летят е опит за пълзящ преврат, пуч, заяви бившият военен министър Николай Ненчев. Някой от много високо място буни летците, категоричен бе той по бТВ. Според него министърът на отбраната трябва да нареди разследване, за да се установи кой е предизвикал бунта. Полицията вече трябва да е там, даже да арестува тези хора, заяви още Ненчев. Той определи ситуацията като опит за извиване на ръце. Виждам елемент на организация, който на този етап изглежда: направете всичко възможно, дайте ни „Грипен”, каза Ненчев. По думите му ВВС са останали без изтребители заради забавянето на процедурата по закупуване на нов самолет – купуването на 10 двигателя за МиГ-29 от Русия трябвало да обезпечи преходния период: „По онова време не съм имал никакво съмнение, че ще сключим договор в края на 2016 г. за новите изтребители. Ако бяхме подписали, след година и половина – две щяхме да получим първите самолети”, обясни той. По думите му случилото се вече е на бюрото на Генералния секретар на НАТО. „Ако българските пилоти откажат да изпълняват задълженията си при момент на криза, ако тези хора не се почувстват добре, кой ще защитава националния суверенитет на страната?”, попита бившият министър. „Не смятам, че това е бойкот, моето мнение е, че това е начин да се алармира, да се поставят едни проблеми, които пряко касаят военната авиация”, коментира бившият военен летец и авиоинструктор о.р. майор Станислав Пешев.По думите му военните, които нямат право на организирани протестни действия, и друг път демонстративно са оставали на земята – през 1992 г. и през 1995 г. Отново заради лошото състояние на ВВС.", "date": "2017.10.25", "title": "Бившият военен министър: В Граф Игнатиево извършиха опит за пълзящ преврат"}
{"url": "https://offnews.bg/112/mobiliziraha-dobrovoltci-da-otvodniavat-v-burgas-otmeneni-sa-uchebni-667998.html", "text": "Със заповед на кмета на Бургас Димитър Николов са мобилизирани допълнителни сили и средства от всички общински предприятия и фирмите за пътна и \"зелена\" поддръжка. Привлечени са и доброволческите формирования за отводняване с помпи на наводнените имоти.Освен това с друга заповед на кмета са отменени учебните занятия в най-пострадалите райони - училището/детската градина на село Равнец и училището на квартал \"Горно Езерово\".По-рано днес Николов обяви и частично бедствено положение в общината.То е в сила от 4 часа на 25 октомври. Само за последните три часа върху територията на община Бургас се изсипаха сумарно 60 литра на кв. метър дъжд.Наводнени са десетки къщи в селата Равнец и Братово, кварталите \"Горно Езерово\" и \"Долно Езерово\", както и в така нареченото \"село\" на к-с \"Меден рудник\".Затворени са пътищата \"Долно Езерово\" - Братово и Извор - Зидарово. Нивото на река Изворска се е повишило с 3 метра и на места тя прелива.В град Бургас има проблеми с много вода върху ул. \"24 Черноморски пехотен полк\" /пресечката с \"Константин Величков\"/, бул. \"Димитър Димов\", ул. \"Мария Луиза\" и \"Одрин\".На всички горещи точки са изпратени екипи. Масово се почистват шахти, за да се оттече по-бързо дъждовната вода.След овладяването на ситуацията ще започне бързо описване на щетите със съставяне на протоколи, придружени със снимков материал. Така ще може да се кандидатства за държавна помощ при възстановяването, съобщават от бургаската община.Очаква се дъждът да спре до следобеда днес.", "date": "2017.10.25", "title": "Мобилизираха доброволци да отводняват в Бургас, отменени са учебни занятия"}
{"url": "https://offnews.bg/sviat/ispanskiat-kral-be-obiaven-za-persona-non-grata-v-katalunski-grad-667975.html", "text": "Испанският крал Фелипе Шести беше обявен снощи за персона нон грата от градския съвет на каталунския град Жирона, в който сепаратистите имат силни позиции.Предложението за обявяване на държавния глава за персона нон грата беше подкрепено на заседание на градския съвет. Освен Фелипе Шести съветниците обявиха за нежелан и представителя на централното испанско правителство в Каталуния Енрик Мильо.Градският съвет гласува с мнозинство и да откаже да подкрепи действието на чл. 155 от испанската Конституция, задействан от правителството на Мариано Рахой. Решението на централното правителство беше взето след референдума за независимост на Каталуния и предполага частично ограничаване на местното самоуправление в автономната област.По-рано предложение за обявяване на краля за персона нон грата беше отхвърлено от градския съвет на Барселона. То беше внесено от партията Кандидатура за народно единство, която подкрепя отделянето от Испания. Тя обаче не успя да събере достатъчно гласове.Първият заместник-кмет на каталунската столица Херардо Писарульо отбеляза, че обявяването на краля и семейството му за персона нон грата е нецелесъобразно и не би било от полза, съобщава БТА.", "date": "2017.10.25", "title": "Испанският крал бе обявен за персона нон грата в каталунски град"}
{"url": "https://offnews.bg/sviat/kiurdistan-zamraziava-rezultatite-ot-referenduma-za-da-prodalzhi-dial-667976.html", "text": "Регионалното правителство на Кюрдистан предложи да замрази резултатите от произведения референдум за независимост, за да позволи продължаването на диалог с Багдад и да се избегне по-нататъшно насилие, предадоха ДПА и Ройтерс.\"Продължаващите сблъсъци няма да доведат никоя страна до победа, но ще тласнат държавата към безредици и хаос, като ще засегнат всички аспекти на живота\", се казва в изявлението на регионалното правителство, направено снощи.Кюрдските лидери предлагат незабавно прекратяване на огъня в Кюрдистан, замразяването на резултатите от референдума и започването на открит диалог с федералното правителство в Багдад, който ще се базира на иракската конституция.92 на сто от кюрдите гласуваха за независимост на спорния референдум миналия месец", "date": "2017.10.25", "title": "Кюрдистан замразява резултатите от референдума, за да продължи диалога с Багдад"}
{"url": "https://offnews.bg/ikonomika/reformatorskiat-blok-razkritikuva-biudzheta-bil-sotcialisticheski-667977.html", "text": "Като опозиционна политическа сила Реформаторският блок не подкрепя предложения проект на държавен бюджет за 2018 година, обявиха от формацията.Според извънпарламентарните десни Бюджет 2018 поставя бизнесана колене, тъй като натоварването за предприемчивите ще се увеличи с около 10% от силовото административно вдигане на осигуровки и заплати.Това е сериозно отстъпление от постиженията на България в свободната инициатива и пазарна икономика, твърдят реформаторите. Според тях в предложения бюджет прозира пълното отсъствие на реформи, не са предвидени средства за нов орган за борба с корупцията, инвалидите-фантоми ще продължат да източват милиарди от парите на данъкоплатците, а развитието на българската наука отново ще бъде замразено.Друга тяхна критика е насочена към това, че за поредна година управляващите залагат бюджетен дефицит, с който окончателно вкарват страната в дългова спирала, излизането от която ще ни струва много. ", "date": "2017.10.25", "title": "Реформаторският блок разкритикува бюджета, бил социалистически"}
{"url": "https://offnews.bg/obshtestvo/puskat-parnoto-v-sofia-ot-utre-otvariajte-ventilite-na-maks-667978.html", "text": "Парното в София ще бъде пуснато от утре, ако НИМХ потвърди прогнозата за застудяване до края на седмицата. Първо ще бъде включено отоплението на деткси градини, болници и училища, след това на жилищните сгради и накрая офис сградите.Според нормативната уредба общото включване на отоплението в София може да започне, когато бъдат изпълнени двете изисквания - три последователни дни със средноденонощна температура по-ниска от +12°C и прогноза от НИМХ - БАН за трайно застудяване. В момента има включени около 200 сгради по желание на обитателите. Основно това са детски градини, ясли, училища, съобщи БНТ. Всички ремонти трябва да бъдат приключени, тъй като инсталацията трябва да бъде запълнена и готова за пускане на отоплението. Клиентите на топлофикация незабавно да отворят вентилите на максимална степен, припомнят от Топлофикация София. ", "date": "2017.10.25", "title": "Пускат парното в София от утре, отваряйте вентилите на макс"}
