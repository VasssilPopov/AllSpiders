{"url": "https://offnews.bg/112/silniat-viatar-ostavi-pet-naseleni-mesta-v-oblast-pazardzhik-bez-tok-676950.html", "text": "Пет населени места от област Пазарджик са без ток заради аварии в резултат на силния вятър, съобщиха от електроразпределителното дружество.Без електрозахранване са селата Лесичово, Боримечково, Калугерово, Виноградец и Сестримо.Аварийни групи на дружеството работят за отстраняване на проблемите и възстановяване на нормалното подаване на електричество.", "date": "2018.03.18", "title": "Силният вятър остави пет населени места в област Пазарджик без ток"}
{"url": "https://offnews.bg/futbol/karanga-donese-pobedata-na-tcska-v-derbito-i-ostavi-zhiva-mechtata-za-676953.html", "text": "Бразилецът Фернандо Каранга донесе победата на ЦСКА над Левски в дербито на България от последния 26-и кръг на редовния сезон.Бразилецът се разписа пет минути преди края, след като засече клинично топката в мрежата на Божидар Митрев от близка дистанция след изпълнение на статично положение от Тиаго Родригес.С успеха ЦСКА излезе временно начело в класирането с равен брой точки - 63, с шампиона Лудогорец, но тимът от Разград играе по-късно днес с Етър във Велико Търново и може да си върне лидерската позиция. Левски пък остана трети след редовния сезон с 50 точки.Двубоят се изигра на много тежък терен на националния стадион \"Васил Левски\", тъй като в София не спря да вали от сутринта. Това не позволи и на двата отбора да разкрият уменията си, а на терена имаше повече битка. Това наложи и двата тима да търсят попадение повече чрез статични положения и да дебнат за грешка на съперника. Късметът този път беше на страната на ЦСКА и той дойде в 84-ата минута.Тиаго Родригес центрира в наказателното поле, топката мина като на дефиле през защитата на Левски и достигна до Фернандо Каранга, който леко я отклони във вратата на Левски за своето 22-о попадение за сезона. \"Сините\" ще имат шансове за реванш, тъй като между двата отбора предстоят още четири мача през пролетта - два за първенството и два от полуфиналите за Купата на България.", "date": "2018.03.18", "title": "Каранга донесе победата на ЦСКА в дербито и остави жива мечтата за титла"}
{"url": "https://offnews.bg/obshtestvo/plovdivskiat-universitet-priema-bez-izpit-otlichnitci-ot-konkurs-za-es-676940.html", "text": "Пловдивският университет ще приема студенти в две от специалностите си без изпит, ако са се представили отлично в националния конкурс за дванадесетокласници за есе на тема \"Чуждите празници в българската култура – необходимост или подражание?Получилите най-малко \"Отличен\" (5.50) могат да изберат да се запишат директно в \"Етнология\" и \"Социална антропология\" - бакалавърски програми във Философско-историческия факултет, без да се явяват на изпит по български.Получилите от „Добър“ (4) до „Мн. добър\" (5,25) могат да участват в класирането за двете специалности.Конкурсът ще се проведе в две равностойни сесии, всяка от които съдържа три етапа, обясниха организаторите, а участници могат да бъдат всички ученици от 12. клас в средните училища в страната с интереси в областта на краезнанието, литературата, българския език, историята, етнографията, туризма и културното наследство.За първата сесия първият етап е представяне на конкурсните материали до 22 март.Те могат да се изпратят на адрес: pu-konkurs@uni-plovdiv.net, или на хартиен носител – на адрес: Философско-исторически факултет – Деканат, Пловдивски университет „Паисий Хилендарски“, ул. „Цар Асен“ №24, 4000 Пловдив.Есето трябва да съдържа данни за кореспонденция: трите имена на участника, град, училище, клас, пълен пощенски адрес и телефон.Есето представлява самостоятелна писмена разработка в обем до 4 стандартни страници по посочената тема. Специално разработени насоки за подготовка на ученическо есе участниците в конкурса могат получат на сайта на факултета на следния линк: Есето трябва да бъде придружено от декларация за авторство, която може да се свали от страницата с условията на конкурса:  или от следния линк: При изпращане по електронна поща, подписаната декларация трябва да бъде във формат .pdf или .jpg.Есета без декларация за авторство няма да бъдат допускани до конкурса, предупредиха от Философско-историческия факултет.Вторият етап е посветен на оценяването на конкурсните материали, което ще продължи до 2 април.Есетата ще бъдат оценявани от комисия от преподаватели от Философско-историческия и Филологическия факултети по шестобалната система, с точност до 0,10. Авторите на есета с оценка минимум „Мн. добър\" (4,50) ще бъдат поканени да представят своите разработки пред комисията. Крайната оценка се формира от средноаритметичния сбор на оценката от есето и от представянето пред комисията.Третият етап е представяне на класираните писмени разработки и обявената дата за първата сесия е 9 април. Тогава всеки автор ще разполага с 15 минути, за да представи своите идеи. Членовете на комисията ще задават въпроси на участника.До конкурса не се допускат есета, копирани от други източници.Тези, които не успеят да се включат в сроковете на първата сесия на конкурса за есе, могат участват във втората. Нейните три етапа са съответно: предаване на есето – до 1 май; оценяване на конкурсните работи - до 11 май, представяне на класираните кандидати – 21 май, обясниха от Философско-историческия факултет.Авторите на първите три есета, класирани от комисията, ще получат награди от Философско-историческия факултет.", "date": "2018.03.18", "title": "Пловдивският университет приема без изпит отличници от конкурс за есе"}
{"url": "https://offnews.bg/sviat/izbori-v-rusia-evtini-pirozhki-muzika-na-otkrito-i-kontroliran-vot-676951.html", "text": "Властите в Русия превърнаха президентските избори в \"атракция\", привличаща избиратели. На този фон обаче се прокрадват съобщения за сериозно контролиран вот. Тази информация, оповестена от руската редакция на Би Би Си, се опровергава от Централната избирателна комисия, според която нарушения няма, а избирателната активност е по-висока, отколкото през 2012 г.В днешния ден, след който се очаква Владимир Путин да продължи да управлява с нов мандат, има доста забавления.\"Избори - празник! Избирателният участък 32009 посреща избирателите с празнична програма\", пише Елена Попова, която управлява микрорайон в Самарската област, и публикува снимки със солисти от Самарската филхармония, които посрещат гласоподавателите.В Санкт Петербург, точно избирателна секция 57, продават пирожки на цени от 2000 година, пише също в Туитър Дейвид Редфийлд, който живее в града.Празникът продължава - пред училище с избирателни секции има \"пирожки, представление и веселие\":Подобно е положението и в Москва:Ето още един нестандартен призив за гласуване от Санкт Петербург:Наред с \"веселието\" има и съобщения за изборни нарушения, предава обаче руската редакция на Би Би Си. Сред тях са например съобщения за контролиран вот, за снимане на бюлетини, за \"отчети\" по телефона.Изборите първоначално бяха насрочени за 11 март, но бяха пренасрочени за 18-и, за да съвпаднат с 4-ата година от анексирането на Крим. Властите в Русия организират на много места митинги, с които да \"отпразнуват\" анексирането, което не е признато от международната общност. В Украйна пък гласуването на руски граждани на територията на страната не бе разрешено, бе допуснато единствено дипломатите от руското посолство да дадат своя вот в посолството.И осмината кандидат-президенти вече са гласували. Последна това направи опозиционната кандидатка Ксения Собчак. Тя призова критиците на президента Владимир Путин да гласуват, вместо да бойкотират изборите, съобщиха БТА и Асошиейтед прес.Пред журналисти в Москва тя заяви, че колкото по-висока бъде подкрепата за Путин на днешните избори, толкова \"по-твърда ще е системата\", която очаква руснаците при следващия му мандат. Собчак изрази несъгласие с бойкота на вота, към който призова опозиционерът Алексей Навални.\"Всеки процент в повече\" за Путин се дължи на тези, които отказват или не си правят труда да гласуват, заяви тя и прикани критиците на Путин да се обединят. ", "date": "2018.03.18", "title": "Избори в Русия: евтини пирожки, музика на открито и контролиран вот"}
{"url": "https://offnews.bg/gimnastika/katrin-taseva-si-tragva-ot-kiev-s-chetiri-medala-676960.html", "text": "Гимнастичката ни Катрин Тасева спечели общо четири медала на турнира от веригата \"Гран при\" в Киев. В събота българката завоюва сребро в многобоя, а днес последваха още три отличия във финалите на отделните уреди.Грацията днес спечели сребърните отличия на топка и на лента, а на бухалки взе бронза. Българската делегация се завръща с общо 6 медала от Киев.Четири от тях спечели Тасева, Ерика Зафирова завоюва златен медал във финала на топка на турнира \"Дерюгина Къп\", а Петя Борисова заслужи бронзово отличие във финала на лента на същата надпревара.Иначе във финала на топка Катя получи оценка 18,150 точки и завоюва сребърен медал. Пред нея се нареди единствено рускинята Екатерина Селезньова (18,500 точки), която се бори за място в топ 3 на Сборная. Бронзът е за Мария Сергеева (17.550) отново от Русия.На бухалки Катрин Тасева спечели бронзов медал с оценка 17,150 точки. При изпълнението си българката имаше проблем при пируета панше, при който имаше залитане. Златен медал завоюва Мария Сергеева от Русия (18,250 точки), а среброто отиде за сънародничката й Екатерина Селезньова (17,400 точки).На лента Тасева завоюва сребро с оценка 17,400 точки, пред нея остана единствено рускинята Екатерина Селезньова (18,200 точки). На трето място финишира Юлия Евчик от Беларус с 16,900 точки.", "date": "2018.03.18", "title": "Катрин Тасева си тръгва от Киев с четири медала"}
{"url": "https://offnews.bg/lajfstajl/10-sluchaia-v-koito-prosto-niamash-kasmet-galeria-676955.html", "text": "Има дни, в които всичко се проваля. Например, бившата ви приятелка да отмъкне всички копчета от клавиатурата на компютъра ви или непозната да развали сватбената ви снимка.Не е трагично, но пък определено разваля настроението. Героите в тази фотоколекция са изправени точно пред такива проблеми. Едва ли искате да сте на тяхно място, но поне ще разберете, че вашият ден не е толкова лош.1. \"Бях толкова уморена, когато обух обувките си преди работа, че чак на спирката осъзнах какво съм направила\"2. \"Дъщеря ми най-накрая реши да живее здравословно и да прави упражнения. Явно не ѝ е писано...\"3. \"Отборът ни не можеше да си позволи да откаже спонсорство\"4. \"Заедно със съпруга ми сбъднахме мечатата си - сватба на морето. Но жената в синия бански успя да се включи във всяка една снимка\"5. \"Всичко, което кажа, ще бъде нецензурно\"6. \"Реших да си проверя пощата преди да тръгна за работа. Нервите ми са на изчерпване...\"7. \"Исках да си направя бъркани яйца. Явно няма да е днес\"8. \"Любимата ми група дойде в града. Купих си билет до сцената, за да ги виждам по-добре\"9. \"Бившата ми приятелка ми открадна всички копчета от клавиатурата\"10. \"Дъщеря ми успя да поръча пици за 100$ от приложение за доставки по домовете на телефона ми\"", "date": "2018.03.18", "title": "10 случая, в които просто нямаш късмет (галерия)"}
{"url": "https://offnews.bg/futbol/barsa-bezgreshna-i-sreshtu-atletik-bilbao-video-676961.html", "text": "Барселона продължи с безгрешното си представяне и победи Атлетик Билбао с 2:0 в двубой от 29-ия кръг на испанската Ла Лига, игран на стадион \"Камп Ноу\".Успехът за домакините бе изкован в рамките на първата част от мача. Интересното е, че гредите спасиха баските цели три пъти през първите 45 минути, отказвайки на два пъти най-скъпия футболист в историята на каталунците Филипе Коутиньо и веднъж неговия сънародник Паулиньо.Първият гол падна още в 8-ата минута и бе дело на Пако Алкасер. Попадението обаче бе при очевидна засада на Жорди Алба, която остана скрита за страничния рефер. В 30-ата минута Лионел Меси удвои с прекрасен шут. Аржентинецът зарадва своите фенове и с нестандартни движения в раменете при головата си радост.През второто полувреме каталунците, а и техните съперници, по-скоро намалиха оборотите и не търсеха на всяка цена нова промяна в резултата.Така Барса събра 75 точки и дръпна с цели 11 на втория Атлетико Мадрид, който е с мач по-малко. Атлетик Билбао пък е 13-и с 35 пункта.", "date": "2018.03.18", "title": "Барса безгрешна и срещу Атлетик Билбао (видео)"}
{"url": "https://offnews.bg/politika/raeva-balgarite-ne-sa-kompetentni-istinski-i-pravilno-po-otnoshenie-n-676959.html", "text": "Българинът се оставя да го купуват, да му налагат. Реално говори много, пише много, но реално в себе си той не е активен да промени нещо. Което говори, че на него си му е добре. След като някой не иска никаква промяна, значи нещата не са чак толкова страшни - на него си му е добре.Това заяви пред БНТ Илиана Раева - председател на Българската федерация по художествена гимнастика и лидер на партията \"Обединена България\".Когато създадох \"Обединена България\", обиколих цялата страна. Тук ще кажа нещо, което няма да се хареса: българите не са компетентни истински и правилно по отношение на политиката. А и не желаят в много голяма степен това да се случи, твърди Раева.Не е вярно, че българинът е готов да поиска и да се пребори за промяната, за която толкова много пише и говори, че иска, добави тя.Единствено хората, които са в парламента, те диктуват бъднините ни, каза още лидерът на партията \"Обединена България\".", "date": "2018.03.18", "title": "Раева: Българите не са компетентни истински и правилно по отношение на политиката"}
{"url": "https://offnews.bg/sviat/dannite-na-50-miliona-potrebiteli-na-fejsbuk-sa-prodadeni-za-kampaniat-676958.html", "text": "Данните на 50 милиона потребители на Фейсбук са продадени, за да бъдат използвани за разработка на софтуер, позволяващ да се предсказват гласуванията и да се влияе на президентския вот в САЩ през 2016 г. Това стана ясно след журналистическо разследване на вестниците \"Ню Йорк таймс\" и \"Обзървър\".След разкритията социалната мрежа Фейсбук обяви, че е блокирала компанията \"Кембридж Аналитика\", специализирана в анализ на данни и работила за кампанията на Доналд Тръмп през 2016 г.Компанията е обвинена, че е събирала лични данни на милиони потребители във Фейсбук без тяхното съгласие.В своето разследване вестник \"Обзървър\" цитира Кристофър Уайли, бивш служител в компанията „Кеймбридж Аналитика“. Той е работил заедно с Александър Коган от Университета в Кембридж, с когото са събирали данните.Председателят на парламентарната комисия за разследване на \"фалшивите новини\" във Великобритания Демиан Колинс поиска днес собственикът на социалната мрежа Фейсбук Марк Зукърбърк да даде показания пред комисията, съобщи в. \"Гардиън\".Колинс настоя още изпълнителният директор на компанията \"Кембридж Аналитика\" Александър Никс също да свидетелства. Преди няколко години Фейсбук съобщи, че \"Кембридж Аналитика\" е получила данни за потребители от приложение в социалната мрежа. То предлагало заплащане на потребителите, за да попълнят личностни тестове. Приложението било свалено от 270 000 души. Благодарение на него разработчикът можел да стигне до различна информация за потребителите, като например съдържание, което те са харесали, и дори да получи информации за техните приятели. Така чрез приложението са събрани данни за милиони хора.\"Кембридж Аналитика\" твърди, че през 2015 г. е унищожила информацията, която е получила чрез приложението. Но преди няколко дни Фейсбук получил сведения, че не всички данни са били заличени. Това накара социалната мрежа да блокира достъпа на \"Кембридж Аналитика\", както и на нейния партньор \"Лаборатории за стратегическа комуникация\". Блокиран е и създателят на приложението за събиране на данни - преподавателят по психология от Университета в Кембридж Александър Коган.Компанията \"Кембридж Аналитика\" твърди, че не е извършила нищо нередно - партньорската компания \"Лаборатории за стратегическа комуникация\" е наела Коган да осъществи широкомащабен изследователски проект в САЩ. После обаче научила, че Коган е получил лични данни в нарушение на политиката на Фейсбук и затова изтрила всичко, получено от партньорската компания, която го е наела.Щабът на Тръмп е наел \"Кембридж Аналитика\" през юни 2016 г., като ѝ е заплатил над 6,2 милиона долара, според данни на Федералната избирателна комисия.Компанията твърди, че комбинира анализ на личността с демографски показатели, за да предскаже и повлияе на масовото поведение. Тя разполага с данни за 220 милиона американци, или две трети от населението на САЩ.", "date": "2018.03.18", "title": "Данните на 50 милиона потребители на Фейсбук са продадени за кампанията на Тръмп"}
{"url": "https://offnews.bg/sviat/razkol-v-izbornata-nosht-navalni-obvini-sobchak-che-e-platena-marion-676962.html", "text": "20 минути преди края на изборния ден в Русия опозиционерът Алексей Навални обвини кандидата за президент Ксения Собчак, че е получила крупна сума, за да участва във вота.В ефира на собствената си телевизионна програма, която се излъчва в YouTube, Навални разказа, че малко преди да издигне кандидатурата си за президент Собчак пристигнала в дома му \"в два часа през нощта\" и признала, че са ѝ предложили \"огромна сума пари за участие в изборите\"\"Много добре знам какво ти казвах тогава у вас. Предложих ти да издигнем кандидатурата на жена ти Юлия, а ти отказа\" - отговори Собчак, която гостуваше в студиото на Навални.След участието си в предаването Ксюша Собчак призна пред онлайн изданието \"Медуза\", че е имала разговор с Навални за пари, но ставало дума за спонсори.Казах му, че съм намерила спонсори, по-късно му разкрих и имената на спонсорите. Много ми е тъжно, че Алексей така изопачава ситуацията, коментира опозиционната журналистка.Навални е на мнение, че Собчак е \"пародия на либерален кандидат\", а участието й в надпреварата помага на Кремъл да представи опозицията в отрицателна светлина.Той отхвърли нейното предложение за обединяване на силите.", "date": "2018.03.18", "title": "Разкол в изборната нощ: Навални обвини Собчак, че е платена марионетка на вота"}
{"url": "https://offnews.bg/sviat/noshtta-sled-preizbiraneto-na-putin-hronologia-676965.html", "text": "Владимир Путин печели президентските избори в Русия още от първия тур, като получава подкрепата на над 75% от избирателите. Това показват резултатите от екзит пола на две социологически агенции, както и данните на руската Централна избирателна комисия.\"Голос\", най-авторитетната в Русия група за наблюдение на изборите, е регистрирала днес над 2500 нарушения на вота. Най-много, около 500, са били те в столицата Москва. ЦИК съобщи, че е получила над 670 жалби.Регистрирани са пълнения на урни с бюлетини, \"стимулиране\" на избиратели да гласуват, включително чрез заплахи, че ще останат без работа, атаки срещу наблюдатели.Избирателната активност е над 60 процента. Умишлено обаче Централната избирателна комисия не обнови информацията за избирателна активност в неделя вечерта - последните ѝ данни са от 18 ч. българско време. 00:07 ч. - Москва\"Нека пресметнем. Мислите ли, че ще остана на власт, докато стана на 100 години?\". С тези думи Владимир Путин отговори на журналистически въпрос дали ще се стреми към още един президентски мандат след 2024 г. Руският президент даде пресконференция тази нощ в предизборния си щаб.23:58 ч. - Москва1. Владимир Путин - 75,8%2. Павел Грудинин - 12,7%3. Владимир Жириновски - 6,12%4. Ксения Собчак - 1,46%5. Григорий Явлински - 0,87%6. Борис Титов - 0,68%7. Максим Сурайкин - 0,66%8. Сергей Бабурин - 0,64%23:44 ч. - МоскваНа пресконференция в предизборния си щаб тази нощ Владимир Путин  на бившия полковник от ГРУ Сергей Скрипал.\"Що се отнася до тази трагедия, узнах за нея от медиите и първото, което идва наум е, че ако това е било бойно отровно вещество, разбира се, хората биха загинали на място. Това е очевиден факт и трябва да се разбере. Русия няма такива средства, ние унищожихме всички наши химически оръжия под контрола на международни наблюдатели\", каза руският президент.23:14 ч. - МоскваВладимир Путин - 75%Павел Грудинин - 13,3%Владимир Жириновски - 6,3%Ксения Собчак - 1,4%Григорий Явлински - 0,8%22:50 ч. - МоскваНа митинг тази нощ на Манежния площад в руската столица Владимир Путин благодари на своите привърженици:\"Искам да се обърна и към тези, които са се събрали днес в Москва, и към нашите привърженици на цялата територия на огромната ни страна: благодаря ви много за резултата\", каза Путин.Руският президент заяви, че вижда в резултатите от изборите доверие и надежда за развитие на страната.Путин призова за запазване на единството на Русия \"в много сложни условия\".22:09 ч. - МоскваВладимир Путин - 74,3%Павел Грудинин - 13,9%Владимир Жириновски - 6,5%Ксения Собчак - 1,4%Григорий Явлински - 0,8%22:02 ч. - ГрозниВладимир Путин е получил, по предварителни данни, над 93 процента от гласовете, подадени в Чечения за президентските избори в Русия. Това обяви ръководителят на руската република Рамзан Кадиров, цитиран от ТАСС.Сред нарушенията в изборния ден са регистрирани натъпкване на урни с бюлетини, \"стимулиране\" на избиратели да гласуват, включително чрез заплахи, че ще останат без работа, и атаки срещу наблюдатели.Един от способите за повишаване на избирателната активност е организирането на конкурси с награди в избирателните секции за най-оригинален костюм. В Ленинградска област човек се снимал, маскиран като новата балистична ракета \"Сармат\", посочва Асошиейтед прес.21:21ч. - МоскваФранс прес отбелязва, че след днешните избори без интрига Путин ще остане президент на Русия до 2024 г. Тогава той ще бъде на 71 години, като ще е управлявал страната близо четвърт век.Само Йосиф Сталин е управлявал по-дълго (като съветски лидер), посочва Ройтерс.\"Колкото по-дълго Путин остане на власт, толкова по-трудно ще бъде да се оттегли\" - коментира Алексей Колесников от Московския център \"Карнеги\" - \"Как може той да напусне една толкова сложна система, която по същество е негов личен проект?\"20:51 ч. - МоскваОпозиционерът Алексей Навални Ксения Собчак, че е получила крупна сума, за да участва във вота.В ефира на собствената си телевизионна програма, която се излъчва в YouTube, Навални разказа, че малко преди да издигне кандидатурата си за президент Собчак пристигнала в дома му \"в два часа през нощта\" и признала, че са ѝ предложили \"огромна сума пари за участие в изборите\".20:13 ч. - МоскваВладимир Путин - 73,9Павел Грудинин - 11,2Владимир Жириновски - 6,7Ксения Собчак - 2,5Владимир Путин - 76,3Павел Грудинин - 11,9Владимир Жириновски - 5,9Ксения Собчак - 1,8При обработени 25,03 от изборните протоколи Путин води със 72,53 процента, съобщи Централната избирателна комисия (ЦИК).Грудинин е втори с 15,44 процента; Жириновски - трети - с 6,96 процента; Собчак - четвърта- с 1,39 процента; Григорий Явлински - пети - с 0,78 процента.", "date": "2018.03.18", "title": "Нощта след преизбирането на Путин (хронология)"}
{"url": "https://offnews.bg/obshtestvo/zhurnalisti-ot-bta-zasadiha-240-borcheta-v-rajona-na-arbanasi-676948.html", "text": "За своя 120-и рожден ден Българска телеграфна агенция (БТА) залеси над 240 семенни фиданки от черен бор в района на Арбанаси, в близост до старопрестолния град.В засаждането на дръвчетата се включиха десетки служители на пресклубовете на агенцията в София, Стара Загора, Пловдив, Плевен, Пазарджик, Сливен, Враца, Видин, Шумен, Хасково, Кюстендил, Велико Търново, Босилеград и Тараклия.„Прекрасно е усещането да поставиш началото на борова гора, която ще радва поколенията след нас. Така Българска телеграфна агенция, чиято история е стъпила в три века, остава вярна на традицията да бъде в полза на хората”, каза генералният директор на БТА Максим Минчев.Акцията по залесяването беше ръководена от директора на ДГС „Болярка” Йордан Бобонков (инженер-лесовъд), неговия заместник Надко Найденов и Милко Денев - експерт по възобновяване на горите към Северноцентрално държавно предприятие. Предприятието стопанисва държавните горски територии в пет административни области: Габрово, Велико Търново, Русе, Силистра и Разград. В състава му влизат 13 държавни горски стопанства и 4 държавни ловни стопанства.Минчев припомни, че инициативите, посветени на 120-ата годишнина на агенцията ще бъдат от различен характер и ще продължат през цялата година. През следващите седмици ще бъде поставено началото на още две горички на БТА в различни краища на страната.", "date": "2018.03.18", "title": "Журналисти от БТА засадиха 240 борчета в района на Арбанаси"}
{"url": "https://offnews.bg/112/zhena-postrada-sled-vzriv-na-gazova-butilka-v-stolichnia-kvartal-zapa-676952.html", "text": "Жена е откарана в болница след взрив на газова бутилка в столичния квартал „Западен парк“, съобщиха от пресцентъра на МВР, без да уточняват подробности за състоянието ѝ.Сигналът за гръмнала газова бутилка на остъклена тераса постъпил около 11.00 днес, а на мястото са пристигнали пожарникари и спасители.Няма нанесени поражение по съседни апартаменти.След огледа експертите ще установят причината за взрива.Районът е обезопасен от полицейски сили.", "date": "2018.03.18", "title": "Жена пострада след взрив на газова бутилка в столичния квартал 'Западен парк'"}
{"url": "https://offnews.bg/offtopic/kak-minava-deniat-na-terez-i-masud-video-676954.html", "text": "Холандският спасителен център за големи котки \"Фелида\" публикува видео, в което показва как минава денят на двете лъвчета Терез и Масуд в новия им дом.Съдбата на Терез и Масуд развълнува хиляди в България. Часове след раждането си в началото на септември миналата година те бяха отхвърлени от майка си и изпотъпкани. Бяха спасени благодарение на бързата намеса на местни доброволци и ветеринарни лекари.В началото на февруари, след редица , българските власти разрешиха от софийския зоопарк за \"Фелида\".\"Фелида\" е специализиран спасителен център за отглеждане на големи котки със здравословни или поведенчески проблеми. За всяко животно в центъра е предвидена индивидуална програма, специфична диета, както и оценка на психическото и физическото му състояние.", "date": "2018.03.18", "title": "Как минава денят на Терез и Масуд (видео)"}
{"url": "https://offnews.bg/izvan-terena/federiko-bernadeski-hvana-kitarata-676949.html", "text": "Новият любимец на феновете на Ювентус Федерико Бернадески в момента се възстановява от контузия, която го извади от строя за месец.24-годишният тосканец намери чудесен отдушник в лицето на музиката. Крилото публикува в Инстаграм снимка с китара в ръка, която беше придружена с цитат от парчето на легендарния американски трубадур Боб Дилан \"Blowin in the wind\".Постъпката му веднага предизвика вълна от симпатии към младока, който дойде на \"Алианц Стейдиъм\" от тима на Флоренция.Бернадески определено излиза извън клишето за футболен милионер. По време на ваканцията, той отиде на фото сафари в Африка, вместо да обикаля тузарските курорти. Смъртта на приятеля му Давиде Астори пък го трогна до степен да си татуира любимия номер на покойния капитан на Фиорентина - 13.\"Мечтая за две неща - да спечеля Шампионската лига с Ювентус и Световната купа с Италия\", сподели наскоро Бернадески.", "date": "2018.03.18", "title": "Федерико Бернадески хвана китарата"}
{"url": "https://offnews.bg/futbol/levski-zagubil-sreshta-ot-26-ia-krag-a-ne-ot-tcska-676957.html", "text": "Ръководството на Левски определено трябва да обърне внимание на поддържащите официалния сайт на клуба, които прекаляват с фенските си пристрастия.Загубата от ЦСКА с 0:1 днес може и да им горчи, но е недопустимо за един клуб с претенции да я описва като \"ЛЕВСКИ загуби срещата от 26-ти кръг на ППЛ\".Текстът от 3-4 небрежни изречения отдолу също не блести особено, а изписването на името на съперника с малки букви показва и малка класа.В същото време сайтът на \"армейците\" коректно е отразил двубоя и името на съперника Левски, както би трябвало да между две уважавани институции, каквито безспорно са ЦСКА и Левски - двата най-обичани клуба в България.Вместо да се упражняват в духовитост, отговорниците за сайта на Левски могат да оправят класирането, което за тях явно е спряло преди няколко кръга, но ни е трудно да определим кога, защото изглежда тотално неадекватно, както може да се уверите и сами.", "date": "2018.03.18", "title": "Левски загубил среща от 26-ия кръг, а не от ЦСКА"}
{"url": "https://offnews.bg/futbol/ludogoretc-se-varna-na-varha-676966.html", "text": "Отборът на Лудогорец възстанови преднината си от три точки пред ЦСКА на върха на класирането в Първа лига, след като разби Етър с 6:0 като гост в мач от 26-ия кръг на шампионата.По-рано днес \"червените\" постигнаха труден, но ценен успех с 1:0 над Левски в дербито на кръга, като по този начин излязоха временно начело в подреждането, но шампионите бързо възстановиха предимството си.Във Велико Търново \"орлите\" поведоха още в петата минута чрез Клаудиу Кешеру, а до почивката Върджил Мисиджан вкара нови два гола. През втората част Кешеру се разписа още веднъж, а Абел Анисе и Акуб Швиерчок също записаха имената си сред голмайсторите.По този начин Лудогорец завършва първия дял от шампионата на върха с 66 точки, докато ЦСКА има 63. Етър заема предпоследната позиция в подреждането с актив от 21 точки.", "date": "2018.03.18", "title": "Лудогорец се върна на върха"}
{"url": "https://offnews.bg/112/13-arestuvani-oshte-predi-nachaloto-na-macha-tcska-levski-676956.html", "text": "13 души са задържани преди началото на мача ЦСКА - Левски, съобщава пресцентърът на МВР.Двама са заловени с наркотици, други осем носели забранени предмети и вещи - пиротехника, нож и маска, трима отказали да изпълнят полицейско разпореждане, държали се грубо и арогантно.На стадиона не са допуснати да влязат и още 27 зрители във видимо нетрезво състояние.\"Преди, по време и след футболната среща на отборите на „Левски“ и ЦСКА не бяха допуснати нарушения на обществения ред в София. С оглед засилен контрол, ръководството на СДВР създаде необходимата организация и предприе превантивни действия. В района на стадион „В. Левски“ бяха изградени контролно-пропускателни пунктове\", твърдят от пресцентъра на МВР. ", "date": "2018.03.18", "title": "13 арестувани още преди началото на мача ЦСКА - Левски"}
{"url": "https://offnews.bg/koloezdene/lamborgini-navliza-na-pazara-za-velosipedi-676936.html", "text": "Прочутата италианска автомобилна марка Ламборгини навлиза на пазара за велосипеди.На автосалона в Женева производителят на култовите жълти спортни колри представи изненадващо технологично бижу на две колела, насочено към триатлона.Велосипедът е създаден в сътрудничество с канадския производител Cervélo Cycles и е в характерните за Ламборгини цветове. Колелото е минало всички тестове в централата на Ламборгини в Болоня, включително и през аеродинамичен тунел.Естествено, произведените бройки са малко - едва 25, като всяко колело има своя уникален номер. Цената му не е обявена, но според експерти на Triathlete Magazine то ще струва не по-малко от 16 000 евро.", "date": "2018.03.18", "title": "Ламборгини навлиза на пазара за велосипеди"}
{"url": "https://offnews.bg/sviat/parvi-rezultati-ot-ekzit-pola-v-rusia-putin-vze-nad-73-676963.html", "text": "Владимир Путин печели президентските избори в Русия още от първия тур, като получава подкрепата на над 70% от избирателите.Това показват първите резултати от екзит полa на Всерусийския център за изследване на общественото мнение (ВЦИОМ) и на Фонд \"Обществено мнение\" (ФОМ).По данни на руската Централна избирателна комисия от 18 ч. московско време избирателната активност е била 59,97 процента.Данните на ВЦИОМ са следните:Владимир Путин - 73,9Павел Грудинин - 11,2Владимир Жириновски - 6,7 Ксения Собчак - 2,5Данните на ФОМ:Владимир Путин - 76,3Павел Грудинин - 11,9Владимир Жириновски - 5,9 Ксения Собчак - 1,8Данните на ЦИК:При обработени 25,03 от изборните протоколи Путин води със 72,53 процента, съобщи Централната избирателна комисия (ЦИК).Грудинин е втори с 15,44 процента; Жириновски - трети - с 6,96 процента; Собчак - четвърта- с 1,39 процента; Григорий Явлински - пети - с 0,78 процента.", "date": "2018.03.18", "title": "Първи резултати от екзит полa в Русия: Путин взе над 73%"}
{"url": "https://offnews.bg/sviat/turtcia-prevze-afrin-obiavi-prezidentat-erdogan-kiurdite-otrichat-676941.html", "text": "Подкрепяните от Турция сили са наложили пълен контрол над центъра на сирийския кюрдски град Африн, обяви турският президент. Малко след изявлението му обаче дойде и опровержение от сирийските кюрди - боевете още продължават, обяви високопоставен техен представител, цитиран от AP.\"Частите на Свободната сирийска армия... взеха контрола над центъра на Африн тази сутрин\", заяви Реджеп Тайип Ердоган, цитиран от БТА, и допълни, че в града се веят турски знамена. По думите му много кюрдски бойци, защитавали града, са избягали, а прочистването на града от мини и експлозиви продължава.Новината потвърди и турският генерален щаб.По-рано днес говорител на подкрепяните от Турция сирийски бунтовници са влезли преди изгрев слънце в града, бастион на кюрдските Сили за защита на народа, които са се изтеглили. По същото време обаче Сирийският център за наблюдение на човешките права съобщи, че подкрепяните от Турция сили са заели половината град, а сраженията продължават.Турската офанзива срещу кюрдските милиции в района на Африн, смятани за терористи заради връзките им с кюрдски организации в Турция, започна преди близо два месеца. Десетки хиляди цивилни избягаха от града последните дни заради въздушните удари. Активисти казват, че 280 цивилни са загинали. Анкара отрича тази информация.", "date": "2018.03.18", "title": "Турция превзе Африн, обяви президентът Ердоган. Кюрдите отричат"}
{"url": "https://offnews.bg/112/30-godishen-mazh-s-opasnost-za-zhivota-sled-katastrofa-kraj-veliko-tar-676943.html", "text": "30-годишен мъж от Троян пострада тежко при пътен инцидент край Велико Търново, съобщиха от ОДМВР - Велико Търново.Произшествието е станало около 6.40 часа тази сутрин.Управляваният от него лек автомобил \"Фолксваген Голф\" е излязъл от платното в посока Велико Търново, малко след разклона за село Балван, и се е преобърнал.Пострадалият водач е откаран във великотърновската болница с множество травми и с опасност за живота. На местопроизшествието се извършва оглед. Причините са в процес на изясняване. По случая е започнато досъдебно производство.", "date": "2018.03.18", "title": "30-годишен мъж с опасност за живота след катастрофа край Велико Търново"}
{"url": "https://offnews.bg/futbol/v-manchestar-iunajted-shte-stavat-rozovite-diavoli-676939.html", "text": "Слуховете, че екипите на английския гранд Манчестър Юнайтед за гостуванията за следващия сезон ще станат розови се потвърдиха.В интернет изтекоха снимки на екипите на \"червените дяволи\", които са решени цветово в модерното сега розово и черно. Те много напомнят на тези на Ювентус, а общото е, че зад тях стои един производител - Адидас.Феновете не приемат еднозначно новите екипи. Някои дори се шегуват, че следващата стъпка вероятно е да обуят футболистите на обувки на висок ток.Розовият цвят навлезе мощно и в тениса. Достатъчно е да си припомним екипа на Григор Димитров за Откритото на Австралия.", "date": "2018.03.18", "title": "В Манчестър Юнайтед ще стават \"розовите дяволи\""}
{"url": "https://offnews.bg/obshtestvo/538-sedmoklasnitci-se-boriat-za-miasto-v-amerikanskia-kolezh-676887.html", "text": "538 седмокласници ще се борят за място в Американския колеж в София на изпит днес.От 294-те момичета и 244-те момчета ще бъдат приети 180 ученици - според резултата, независимо от техния пол. Те са с 20 повече от миналата година.Изпитът се състои от пет части - есе, две математически части, логическа част и четене с разбиране. Тестът носи 80% от крайната оценка, а съчинението, темата за което не е свързана с материала от училище - останалите 20%. Кандидатите разполагат с 30 минути за съчинението.Четирите раздела на теста могат да включват математически, езикови и логически задачи. Времето за работа върху всеки от тях е 25 минути. Форматът на въпросите може да изисква от кандидата или да впише отговора сам, или да го избере от няколко изброени варианта. Отговорите се нанасят в отделен формуляр.Основните критерии при оценяването са обединени в две групи: реторични способности (умения за формулиране на теза и за създаване на цялостен текст, оригиналност на подхода към поставената тема) и езикова култура (правопис, пунктуация, стил). Всеки компонент се оценява по точкова система, като максималният брой точки, който може да даде всеки проверител, е 20. Съчиненията се преглеждат от двама проверители и крайният резултат е сборът от техните оценки. При разлика от четири или повече точки, работата се проверява от арбитър.Таксата за 2018/2019 г. е 6350 евро - с 200 повече от тази година Предлагат се три пълни стипендии и финансова помощ - семействата, които не могат да си позволят да платят сумата, кандидатстват за намаляването ѝ, което може да варира от 5 до 95%.В Колежа могат да кандидатстват само ученици в седми клас с успех най-малко 5.00 от първия учебен срок. Те плащат такса за полагането на изпита в размер на 60 лева.", "date": "2018.03.18", "title": "538 седмокласници се борят за място в Американския колеж"}
{"url": "https://offnews.bg/sviat/ukrajna-ne-razreshava-na-ruski-grazhdani-da-glasuvat-na-teritoriata-%d1%9d-676932.html", "text": "На днешния ден, когато Русия провежда президентски избори с фаворит Владимир Путин, се навършват 4 години от разпореденото от него анексиране на украинския полуостров Крим от Русия.Териториалната промяна не е призната от международната общност, включително САЩ и ЕС, за които тя е извършена в нарушение на международното право.В контекста на силното напрежение между Русия и Украйна, в петък Украйна обяви, че няма да позволи на руски граждани да гласуват в руското посолство и консулства в страната. Вчера журналистка от руската държавна телевизия \"Россия 24\" бе експулсирана от Украйна с аргумента, че е подготвяла \"антиукраински видеоматериали\".Тази сутрин до урните са били допуснати само дипломатите, но не и руски граждани, съобщи БНР.Според проучвания на общественото мнение мнозинството от руснаците продължават да възпиремат присъединяването на полуострова като голямо постижение въпреки последвалите западни санкции и двугодишна рецесия.Четири години след анексията Москва и Киев си остават в конфликт не само заради Крим, но и заради войната в Източна Украйна между правителствените сили и проруските сепаратисти.", "date": "2018.03.18", "title": "Украйна не разрешава на руски граждани да гласуват на територията ѝ"}
{"url": "https://offnews.bg/obshtestvo/izpitite-za-priem-v-su-zapochvat-s-literatura-i-fizika-676783.html", "text": "Започват изпитите от първата кандидатстудентска сесия за прием в Софийския университет.Първите ще се проведат днес. Те са по български език и литература - от 9 ч., и по физика - с начален час 14. За литература са се записали 1548 кандидати, а за физика - 49.Изпитът по литература проверява и оценява уменията за: четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст, създаване на аргументативен тип текст (есе) в обем до 3 страници.Изпитът се състои от две части: тест с 50 въпроса (70 точки, 1/3 от точките са за въпросите по литература) и задача за изграждане на аргументативен тип текст по даден проблем - есе (30 точки). Максималният брой точки е 100.Създаването на текст е задължителен компонент от изпита, което означава, че без него не се присъждат точки независимо от броя верни отговори на теста.Тестът включва отворени и затворени въпроси. Задачите по литература и част от задачите по български език са формулирани на базата на откъси от текстове. По-малка част от въпросите по литература изискват фактологически знания (разпознаване на авторство, заглавие и т.н.), а по-голямата част предполагат умения за четене на художествен текст – обяснение на мотивацията на героите, тълкуване на функцията на използваните изразни средства, коментар върху структурни особености на текста и т.н.Продължителността на изпита е 4 часа.4 часа продължава и изпитът по физика, който започва в 14 ч. Той се състои от тест и една задача, която има за цел да провери умението на кандидатите да прилагат знанията си за решаване на конкретен физически проблем.Тестът е съставен от 20 въпроса, обхващащи всички дялове на физиката.Допуска се използването на калкулатори, но не и на електронни бележници, портативни компютри и калкулаторите към мобилните апарати.Идната неделя - 25.03. - са изпитите по математика II (от 9 ч.) и химия (14 ч.), на 1 април са изпитите по история на България и писменият по журналистика. Изпити ще има и на 15-и, и на 22 април. Тези по биология, география и събеседването за специалността \"Музикални медийни технологии и тонрежисура\" са насрочени за 15 април, а на 22-ри са: математика I; събеседване за специалността \"Изобразително изкуство\"; теология (устен); музикален инструмент или пеене; събеседване за специалността \"Графичен дизайн\".Докато текат изпитите, в Ректората и съответните факултети, където има изпити, няма да бъдат допускани външни лица. За тази неделя забраната се отнася до: Ректорат - до 14 ч.; Факултет по химия и фармация - до 14 ч., и Ректорат - Северно крило, четвърти етаж - до 19 ч.За явяване на изпит кандидатите плащат по 30 лв., съгласно приетите от Университета условия.Само в пет от 117-те специалности оценките от матури не могат да се използват за вход: регулираните \"Право\", \"Медицина\" и \"Фармация\", както и \"Журналистика\" и \"Връзки с обществеността\".", "date": "2018.03.18", "title": "Изпитите за прием в СУ започват с литература и физика"}
{"url": "https://offnews.bg/sviat/izbori-za-prezident-v-rusia-s-predizvesten-pobeditel-676862.html", "text": "Руснаците гласуват за президент днес. Те имат право на избор между 8 кандидати, макар че очакванията са Владимир Путин, който е начело на държавата от над 18 години, да бъде избран за още един мандат. Според социолозите подкрепата за Путин ще е около 70%. В сравнение с него другите седем кандидати за президентския пост на практика нямат шансове, сочат социологическите проучвания. За кандидата на Комунистическата партия на Руската федерация Павел Грудинин смятат да гласуват около 7-8 процента от избирателите, за ултранационалиста Владимир Жириновски - около 5-6 процента, за журналистката и светска лъвица Ксения Собчак - около 1-2 процента, а останалите кандидати ще получат общо около 1%.На основния опонент на Путин - Алексей Навални, беше забранено да се яви на изборите заради условна присъда за незаконно присвояване на средства. Навални обяви процеса за режисиран и призова руските граждани да бойкотират изборите.Въпреки че изборите изглеждат предрешени, притесненията на Кремъл са именно за ниски избирателна активност, която ще намали легитимността на резултата. Очакванията все пак са избирателната активност да е около 60%, което ще осигури необходимата легитимност на изборите.За първи път след анексирането на Крим жителите на полуострова ще гласуват за президент на Русия. Опозиционерът Алексей Навални обяви в интервю за Франс прес, че  очакваната подкрепа за Путин от около 70% не означава истинско одобрение, а усещане за липса на истински избор.Политолозите пък допълват, че Путин успява да използва добре страховете на руснаците, като ги кара да мислят, че ако не бъде избран, това ще означава хаос за Русия и връщане на нестабилността на 90-те години на миналия век, от която населението се страхува.Кандидатпрезидентската кампания протече доста скучно. Тя обаче беше белязана от голямо напрежение между Русия и Запада.Москва и Вашингтон размениха реплики на тема възможно ядрено нападение, след като в реч пред Федералното събрание Путин разказа за новото ядрено оръжие на Русия, а САЩ отговориха, че имат подводници, които могат да унищожат Русия.Кампанията беше белязана и от отравянето на бившия руски шпионин Сергей Скрипал и дъщеря му Юлия в британския град Солсбъри. Двамата се намират в критично състояние. Британският премиер Тереза Мей обвини Москва за отравянето на Скрипал, а външният министър Борис Джонсън обяви, че решението за отравянето на шпионина вероятно е взето от самия Путин. Лондон изгони 23-ма руски дипломати от страната, които не са обявили, че принадлежат към руските служби, а всички контакти на високо ниво между двете държави бяха отменени. Според политолозите обаче това напрежение може да се окаже в полза на Владимир Путин, тъй като мнозина го виждат като обединяващ фактор срещу Запада, който обвинява Русия за всички злини. ", "date": "2018.03.18", "title": "Избори за президент в Русия с предизвестен победител"}
{"url": "https://offnews.bg/futbol/vreme-e-za-derbito-na-balgaria-676934.html", "text": "ЦСКА приема Левски днес от 13 часа на националния стадион \"Васил Левски\" в първото за тази пролет издание на дербито на България.Двубоят е от последния кръг на редовния сезон, а до края двата най-популярни отбора у нас ще се сблъскат още два пъти в плейофите, както и в полуфиналите за Купата на България.ЦСКА влиза като фаворит в двубоя, показват коефициентите на букмейкърите. Воденият от Стамен Белчев тим се бори за титлата с Лудогорец, но не показва убедителни игри от началото на пролетния дял.Левски също е доста колеблив, но момчетата на Делио Роси ще излязат по тази причина освободени психически на терена и могат да изненадат ЦСКА. През есента двата тима не се победиха като завършиха 2:2.Очаква се висок зрителски интерес. Стадионът отваря врати в 11 часа. Деца до 12 години ще влизат безплатно заедно с пълнолетни придружители и попълнена декларация, която може да се вземе от касите пред стадиона.Придружителите също влизат безплатно. Очакванията са за дъжд и затова е хубаво феновете да си приготвят дъждобрани, защото на стадиона няма да бъдат допускани чадъри.Феновете на ЦСКА ще направят традиционното си шествие от градинката на улица \"Иван Асен II\" през Орлов мост до стадиона. Привържениците на Левски се събират в района на Строителния техникум, но няма да правят шествие.От 12 ч до приключване на мача при необходимост и по преценка на ръководството на СДВР може да се забрани влизането на автомобили в двете посоки по:- улица \"Генерал Гурко\", между бул. \"Васил Левски\" и бул. \"Евлоги и Христо Георгиеви\";- бул. \"Евлоги и Христо Георгиеви\", между площад \"Орлов мост\" и бул. \"Черни връх\";- бул. \"Драган Цанков\", между бул. \"Евлоги и Христо Георгиеви\" и бул. \"Пейо Яворов\".Изключение ще се прави само за автобуси и тролейбуси от градския транспортОт 00:00 часа до 16 ч се забранява престоят и паркирането на автомобили, с изключение на автомобилите на участниците в срещата по алеите около националния стадион \"Васил Левски\", а от 8:00 часа сутринта до 16 часа - и на моста пред стадиона.ЦСКА - ЛЕВСКИВероятни състави:ЦСКА-СОФИЯ (4-2-3-1): Черниаускас; Манолев, Бодуров, Барт, А. Георгиев; Малинов, Р. Лое; Десподов, Т. Родригес, Р. Енрике; КарангаСтарши треньор: С. БелчевЛЕВСКИ (4-2-3-1): Митрев; Цветкович, Яблонски, Ейолфсон, Горанов; Нашименто, Тиам; Прохазка, Обертан, Паулиньо; С. КостовСтарши треньор: Д. РосиСЪДИЯ: Никола ПоповСТАДИОН: \"Васил Левски\"НАЧАЛО: 13:00 часа", "date": "2018.03.18", "title": "Време е за дербито на България"}
{"url": "https://offnews.bg/112/silniat-viatar-sabori-darveta-lamarini-i-chasti-ot-bilbordove-v-sofia-676930.html", "text": "Силният вятър събори дървета, клони и ламарини в София, съобщи пресцентърът на Столична община по информация към 7 ч тази сутрин. Наложи се и временно скъсяване на маршрута на трамваите 20 и 23. Те се движеха до спирка \"Гео Милев\", а в участъка от \"Гео Милев\" до Гара Искър и до \"Дружба 2\" бяха осигурени автобуси за обслужване на пътниците. Движението на трамваите по целите им маршрути бе възстановено към 8.05 ч.Сигналите през нощта са били близо 50, ламарини са паднали от 23 обекта. Части от 4 билборда също са били съборени.Екипите на аварийна помощ и пожарната са работили през цялата нощ и дейността по почистване и обезопасяване продължава. Отстранени са опасни клони на ул. „Българска морава“, паднали клони на ул. „Искър” и „Искърско шосе” върху контактно-кабелната мрежа.Дежурните екипи на дирекция „Аварийна помощ и превенция“ са извършили обходи на територията на Столична община с цел оглед състоянието на реките и водните обекти. ", "date": "2018.03.18", "title": "Силният вятър събори дървета, ламарини и части от билбордове в София. Скъсиха и маршрутите на трамваите 20 и 23"}
{"url": "https://offnews.bg/kultura/trotil-otnovo-izbuhvat-na-stcenata-676848.html", "text": "Трябва да съм благодарен на късмета си и на верни приятели. По-точно на Митака, който продължава да разнася книгата ни, насечена с хартиени отметки, и да събира в нея автографи от „цветята от края на 80-те” по (все пак) редките им лайвове и reunion-и, бележещи вече повече от четвърт век от излизането им на българската рок сцена. Ами то, краят на това десетилетие ще бъде белязан именно от бенефисните концерти за 30-годишнините на един куп банди, без които рокът у нас не би бил дори това, което е днес. „Апокалипсис”, Милена, „Конкурент” вече ги изсвириха и изживяха (споменавам само няколко), предстои пънк&уейв вакханалията в „Арена Армеец”…Без реклама и анонси в Мрежата, с един мъничък афиш, залепен на входа на клуба, едни легенди от Второто поколение са решили да пробват дали сцената ще ги побере и ще им издържи на тръпката и емоциите – трупани декада време в раздяла, промени, мълчание, чужбини и инцидентни гигове, побиращи се в носталгично-обещаващата формула „тия китари ръжда не хващат”. Оказа се, че съвсем не за кратко (близо 3 часа и две дузини парчета), след кратки репетиции (всъщност, дали ги е имало, не стана дума), всички от всичките формации на група „Тротил” са тук тази вечер. Заедно с една публика (вярно, не много, но ентусиазирано оценяваща), информирана за събитието „от телефон на телефон” и доказала, че не само дето рокът не е умрял, ами и феновете му в нашата смачкана очалгарена държава са живи. И да призная: ние, дъртите бяхме поне с няколко в малцинство сред младежите в клуба.В четвъртък в култовия рок бар „Адамс”  „Тротил” забиха както си знаят и оставиха още по-реална надежда за един бенефис в голяма зала наесен (или догодина). В състав от родилната им формация (от първия им забележителен лайв в Летния театър на Първия Софийски рок фестивал на 15 май 87-а; черно-белите снимки от тогава, и от книгата ни с Янев, са на Нели Воева) до днешния им вид с Драго (забележително вокално присъствие и – лично за мен – внасящ много цветно богатство с клавирите си), с емблематичните им стари хитове, с доста английски версии, и нови парчета. И с нахъсания Жоро Низамов в кавър-сета, който накара снимащите пред сцената да зарежат телефони и апарати за да извисят ръце и гласове. Ами, страхотно беше! И изобщо не опира до носталгията. Вярвам че след някое време (примерно) една зала „Универсиада” ще се пука по шевовете, ако тези десетина членове на взривоопасните метълджии се решат да отпразнуват 30-я си рожден ден с публика.Групата с име, което преди толкова години караше комсомолските деятели да треперят за работата си, идеологията, ролята на канализатор…, простете, организатор на процесите в „самодейното изкуство”; която четеше стриктно текстовете на песните им и не спираше да им обяснява, че „Тротил” не може да бъде име на социалистически младежки ВИС (вокално-инструментален състав, или ВИГ, „…група”; бел.авт.), ами да, те са напълно готови да продължат 30-годишното приключение. Както може да се перифразира една крилата фраза: слуховете за смъртта на „Лунатикът” на „Тротил” са силно преувеличени и по-скоро ще се завъртят около прераждането му.Впрочем, както и при повечето български рок групи от генерацията от края на 80-те, и те отдавна свирят, преди да дойде софийския фест в Летния театър или този в зала „Маркс” на тогавашното МЕИ. Бандата е свързана с Френската гимназия, отначало има приятелско-творчески допирни точки с „Апокалипсис” на Ники Качаров, по едно време (за кратко) се наричат „Параноя”. В собствената им историография, писана за Metal Hangar 18 (2014/2015 г.), Ивайло Динев си спомня, че първият им концерт е с „Аналгин”, но датира прецизно (през 1984 г.) едва съвместния лайв с „Апокалипсис” в читалище „Хр.Ботев” и последвалия го (м.май същ.год.) заедно с група „Фикс” (на Владо „Унгареца” – бъдещ „Контрол” и Владо Христозов – бъдещ „Дисонанс”).Тъй че, този път няма да се вманиачавам в датите. Важното е, че нищо не е забравено, никой не е забравен и някакви бели коси/бради или щедри бирени коремчета не променят жаждата, тръпката и емоцията. Примерно, в четвъртъка в „Адамс”, Низамов и Коцето Елшишки го доказаха. Защото това е рокът.", "date": "2018.03.18", "title": "„ТРОТИЛ” отново избухват на сцената"}
{"url": "https://offnews.bg/kultura/balgarski-teatar-ot-ukrajna-s-predstavlenie-v-sofia-676928.html", "text": "На 22 март актьорите от Одески български драматичен театър към Всеукраинската обществена организация \"Конгрес на българите в Украйна\" ще представят „Животът, макар и кратък“ по Станислав Стратиев в камерната зала на „Сълза и смях“.Младите бесарабски актьори ще покажат своя спектакъл по Станислав Стратиев с режисьор Станислав Садаклиев, хореограф Диана Костика.През лятото на 2016 г. спектакълът „Животът, макар и кратък“ спечели две награди на фестивала „Музите“ в гр. Созопол: награда на журито „За отлично представяне“ и Награда на Държавната агенция на българите в чужбина. През май 2017г. „Животът, макар и кратък“ е отличен като \"Най-добър спектакъл\" на Международния театрален фестивал \"Велко Кънев\" в Тополовград.„Творбата на Станислав Стратиев е болезнено актуална и днес, както за Украйна, така и за България. Спектакълът продължава само 45 минути, но понякога именно в малкото време се крие големият заряд на едно представление“, сподели ръководителят на театъра Станислав Садаклиев.По негова инициатива Българският театър в Одеса е възроден през 2013 г., с подкрепата на Ю. Граматик, президент на Всеукраинската обществена организация „Конгрес на българите в Украйна“. Бесарабските актьори гостуват в България по покана на Пътуващото читалище \"Бащино огнище\".През ноември 2015 г. бесарабските младежи за пръв прът се представиха на софийската сцена със спектакъла „Бай Ганьо“ по Алеко Константинов. Залата беше препълнена, а столичната публика посрещна актьорите от Украйна много сърдечно.", "date": "2018.03.18", "title": "Български театър от Украйна с представление в София"}
{"url": "https://offnews.bg/obshtestvo/organizatcia-dava-13-000-leva-stipendia-za-obuchenie-na-balgarski-stud-676937.html", "text": "Неправителствената организация на младите българи в чужбина \"Милениум Клуб\" обяви стипендия на стойност 13 000 лева за талантлив български студент, на когото му предстои обучение в чужбина през есента на 2018 година.Целта на организацията е да се привлекат възможно най-много млади и талантливи български ученици, които се нуждаят от допълнителна финансова подкрепа, за да започнат или продължат своето образование извън границите на България.За стипендията могат да кандидатстват студенти от всички специалности и университети при условие, че са приети да започнат следването си през учебната 2018-2019 г.Кандидатите трябва да изпратят следните документи на електронен адрес:• Мотивационно писмо (до 800 думи)• CV, включващо академични успехи и извънкласни постижения• Академична справка• Финансова декларация, (бланката може да бъде намерена на слендия адрес: )• Препоръка (по избор)Крайният срок за кандидатстване е 15 април 2018 г.Петчленно жури ще определи стипендианта.Избраният студент ще получи финансова стипендия, както и менторска подкрепа от подходящ член на Милениум клуб.Стипендията да бъде връчена на 15 май 2018 г.Основни критерии, които ще бъдат оценявани кандидатите: академичен успех, извънкласна дейност, ниво на финансово затруднение, което би попречило на тяхното бъдещо академично развитие.Конкретната специалност и местоположение на избраното учебно заведение няма да бъдат взети предвид при избора. Стипендията е отворена за всички специалности и университети.Кандидатите трябва да бъдат български граждани.Стипендията се присъжда еднократно, но хора, получили я веднъж, ще могат да кандидатстват отново.За нея могат да се състезават и младежи, които все още не са приети в университет, но очакват това да се случи преди септември 2018 г. В този случай е необходимо да опишат в мотивационното си писмо всички университети, в които има подадена кандидатура и очакваните срокове, в който ще получат отговор.Стипендията може да бъде използвана за покриване на такси за общежитие, ако студентът вече е заплатил останалите такси или има възможност да покрие тяхната сума от други източници. Описание на размера на очакваните разходи в зависимост от условията в конкретния университет трябва да бъдат представени като част от мотивационното писмо.Студентът, който получи стипендията трябва да се регистрира като член на Милениум Клуб България на уеб страницата на клуба -http://millenniumclub.org/page/stani-chlen и да заплати еднократна членска такса, която важи за цяла година. Тази регистрация не изисква участие в конкретни инициативи на клуба, но като пълноправен член има възможност да участва в такива или да предлага нови.\"Милениум Клуб\" е учредена през 2016 година, а задачата на екипа е да даде възможност на българите в чужбина да участват в развитието на България и да бъде мост между тях и българската администрация, политика, бизнес и общественост.", "date": "2018.03.18", "title": "Организация дава 13 000 лева стипендия за обучение на български студент в чужбина"}
{"url": "https://offnews.bg/obshtestvo/priatno-e-da-badesh-vazmuten-dalchev-na-izpita-po-literatura-v-s-676938.html", "text": "Цитат от Атанас Далчев е темата за есе на кандидатстудентския изпит по български език и литература в Софийския университет.Изпитът започна в 9 ч. Участие в него бяха заявили 1548 души, броят на явилите се ще бъде оповестен по-късно.Падна се вариант №3 на теста, а цитатът е: \"Приятно е да бъдеш възмутен: едновременно чувстваш другите виновни и съзнаваш собственото си превъзходство\" (Атанас Далчев).Габриела Ганчева от Плевен изтегли изпитен вариант №3 на теста, а темата за есето - Светлина Ангелова от Златица.Изпитът се състои от две части: тест с 50 въпроса (70 точки, 1/3 от точките са за въпросите по литература) и задача за изграждане на аргументативен тип текст по даден проблем - есе (30 точки) в обем до 3 страници. Максималният брой точки е 100.Създаването на текст е задължителен компонент от изпита, което означава, че без него не се присъждат точки независимо от броя верни отговори на теста.Тестът включва отворени и затворени въпроси. Задачите по литература и част от задачите по български език са формулирани на базата на откъси от текстове. По-малка част от въпросите по литература изискват фактологически знания (разпознаване на авторство, заглавие и т.н.), а по-голямата част предполагат умения за четене на художествен текст – обяснение на мотивацията на героите, тълкуване на функцията на използваните изразни средства, коментар върху структурни особености на текста и т.н.Продължителността на изпита е 4 часа.С успешно издържан изпит по български език и литература кандидат-студентите могат да учат в следните специалности на Софийския университет:Философия; Психология; Социология; Публична администрация; Културология; Библиотечно-информационни науки; Публични информационни системи; Философия (на английски език); Педагогика; Социални дейности; Неформално образование; Българска филология; Славянска филология; Балканистика; Румънска филология; Арменистика и кавказология; Комуникационен мениджмънт; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт.С изпит по български език и литература и с изпит по история на България бъдещите студенти могат да запишат специалност „Право\". С изпит по български език и литература и изпит по английски, френски, немски или испански език може да се кандидатства за специалност „Европеистика\", а с изпит по български език и литература и изпит по английски, френски, немски, испански, италиански и руски език – специалност \"Регионално развитие и политика\".От 14 ч днес започва друг изпит за СУ - по физика. Той се състои от тест и една задача, която има за цел да провери умението на кандидатите да прилагат знанията си за решаване на конкретен физически проблем.Тестът е съставен от 20 въпроса, обхващащи всички дялове на физиката.Допуска се използването на калкулатори, но не и на електронни бележници, портативни компютри и калкулаторите към мобилните апарати.Идната неделя - 25.03. - са изпитите по математика II (от 9 ч.) и химия (14 ч.), на 1 април са изпитите по история на България и писменият по журналистика. Изпити ще има и на 15-и, и на 22 април. Тези по биология, география и събеседването за специалността \"Музикални медийни технологии и тонрежисура\" са насрочени за 15 април, а на 22-ри са: математика I; събеседване за специалността \"Изобразително изкуство\"; теология (устен); музикален инструмент или пеене; събеседване за специалността \"Графичен дизайн\".Докато текат изпитите, в Ректората и съответните факултети, където има изпити, няма да бъдат допускани външни лица. За тази неделя забраната се отнася до: Ректорат - до 14 ч.; Факултет по химия и фармация - до 14 ч., и Ректорат - Северно крило, четвърти етаж - до 19 ч.За явяване на изпит кандидатите плащат по 30 лв., съгласно приетите от Университета условия.Само в пет от 117-те специалности оценките от матури не могат да се използват за вход: регулираните \"Право\", \"Медицина\" и \"Фармация\", както и \"Журналистика\" и \"Връзки с обществеността\".", "date": "2018.03.18", "title": "'Приятно е да бъдеш възмутен...': Далчев на изпита по литература в Софийския университет"}
{"url": "https://offnews.bg/futbol/dva-avtobusa-s-fenove-na-levski-napadnati-na-pat-za-sofia-676947.html", "text": "Два автобуса с фенове на Левски са били нападнати на път за София за двубоя с ЦСКА, съобщиха от пресцентъра на МВР.Запалянковците от фенклуба в Панагюрище са пътували с автобус по автомагистрала \"Тракия\", когато са били засечени от десетина леки автомобила в района на Вакарел. Сигналът за инцидента е бил получен около 10,30 часа сутринта.По думите на очевидеца Томи Наплатанов, който е пътувал с автобуса, около 30-40 души са хвърляли камъни по автобуса и са счупили стъклата му.\"В автобуса има и деца, като по чудо няма пострадали\", коментира Наплатанов, цитиран от радио \"Фокус\".Очевидецът допълва, че автомобилите са били с хасковски и старозагорски регистрации, а излезлите от тях мъже са били с качулки и бухалки.Феновете на Левски са успяли да се изнесат от мястото на инцидента и да потърсят помощ в Районното управление на МВР в Ябланица. Автомобил с двама от нападателите е бил засечен край Тетевен, а те са задържани. Продължава издирването и установяването на самоличността на останалите участници в инцидента.Двубоят от 26-ия кръг на Първа лига между ЦСКА и \"Левски\" на Националния стадион \"Васил Левски\" започва в 13.00 часа.", "date": "2018.03.18", "title": "Два автобуса с фенове на Левски нападнати на път за София"}
{"url": "https://offnews.bg/izvan-terena/legendata-romario-se-kandidatira-za-gubernator-na-rio-de-zhanejro-676944.html", "text": "Легендата на бразилския национален отбор Ромарио де Соуза ще се кандидатира за губернатор на Рио де Жанейро през октомври, съобщава Би Би Си.Световният шампион от 1994 година сподели, че неговата кампания ще се съсредоточи върху справянето проблемите, които съпътстват страната в последно време - насилието и финансовата криза.Той е издигнат като кандидат от центристката партия \"Подем\". Бразилската легенда се подвизава в държавата си и като посланик за борбата срещу корупцията във футбола.\"В тези хаотични времена е необходима промяна, промяната е спешна... Рио винаги е имал проблеми със сигурността, но никога не е било толкова много, колкото като сега\", споделя 52-годишният Ромарио.", "date": "2018.03.18", "title": "Легендата Ромарио се кандидатира за губернатор на Рио де Жанейро"}
{"url": "https://offnews.bg/sviat/ruskite-prezidentski-izbori-prikliuchiha-v-kamchatka-chukotka-sahali-676945.html", "text": "Руските президентски избори приключиха на остров Сахалин, в Магаданска област, в полуостровите Камчатка и Чукотка.Комисиите отбелязват висока избирателна активност.Първо завърши гласуването в Камчатка и Чукотка.В 18 часа местно време в Камчатка са гласували 63,86% от избирателите при 54,04% към същия час през 2012 г.В Чукотка два часа преди затварянето на секциите са гласували 76,34%, приблизително колкото и през 2012 г., когато са гласували 76%.В района на Сахалин в 18 часа местно време е била 56,61%. В регион Магадан по същото време са гласували 65,72% от гласоподавателите.Към 10 ч избирателната активност в Москва е била два пъти повече от отчетената към този час през 2012 г. Към 12 ч. избирателната активност е 17,06% (при 13.63% през 2012 г.). В Подмосковието активността е 21,61% (при 18,45% през 2012 г.).", "date": "2018.03.18", "title": "Руските президентски избори приключиха в Камчатка, Чукотка, Сахалин и Магаданска област"}
{"url": "https://offnews.bg/obshtestvo/rektorat-na-su-napravi-krachka-nazad-mozhe-i-da-ima-priem-po-meditcin-676946.html", "text": "Ректорът на Софийския университет проф. Анастас Герджиков направи крачка назад по въпроса за приема в специалността \"Медицина\". Такъв може и да бъде осъществен, заяви той в интервю за програма \"Хоризонт\" на БНР днес.На 31 януари, в отсъствието на медии, Академичният съвет на  за учебната 2018/2019 година по предложение на декана на Медицинския факултет и директор на болница \"Лозенец\" (бивша Правителствена) - проф. Любомир Спасов. За него първо писа OFFNews, на база информация от наши собствени източници, поради отсъствието на официална информация от Университета. Впоследствие информацията ни бе потвърдена от Ректората.Решението, , не е било обосновано на заседанието.Днес ректорът призна, че причината е искането на Медицинския факултет да провежда собствени кандидатстудентски изпити по биология и химия, а не да класира кандидатите на база общите изпити по двата предмета, които провежда университетът.На заседанието през декември проф. Спасов остро настоя АС да разреши факултетът му да провежда собствени приемни изпити по биология и химия, но Съветът отхвърли това искане.Проф. Герджиков все пак направи уговорката, че прием ще има, ако факултетите се разберат за изпитите. Той уточни, че решението ще бъде взето на 28 март.Спирането на приема по медицина би имало и финансови последствия за Университета. , както и таксите на новоприетите студенти.", "date": "2018.03.18", "title": "Ректорът на СУ направи крачка назад: може и да има прием по медицина"}
{"url": "https://offnews.bg/112/v-mashtabna-operatcia-albania-arestuva-39-dushi-za-trafik-na-hora-izd-676931.html", "text": "Албанската полиция арестува 39 души в събота, включително двама полицаи, по обвинения за трафик на 1000 албанци във Великобритания, САЩ и Канада. Те издирват още десетки заподозрени, включително двама българи, предаде \"Гласът на Америка\".Откакто Албания пое по пътя на демокрацията през 1990 г. много албанци решиха да напуснат страната в търсене на по-добър живот, дори с цената на огромни суми за трафиканти. Сега те могат да пътуват свободно във и извън Шенгенската зона, но все още се нуждаят от визи за Великобритания и Северна Америка.Според ръководителя на полицията Арди Велиу седем криминални групировки действат в Албания, България, Испания, Франция, Доминиканската република, Италия, Великобитания, САЩ и Канада и те са извършили трафик на 1000 души във Великобритания, САЩ и Канада.\"Всеки човек е платил най-малко по 7 000 паунда ($9,764), за да отиде във Великобритания и от $24,000 до $30,000, за да достигне САЩ и Канада\", каза още Велиу пред репортери.По думите му трафикантите осигуряват подправени паспорти за тези пътувания и помагат да хората да достигнат желаните държави чрез други европейски страни или чрез Доминиканската република.До залавянето на 39-имата се стигнало след съвместна работа на албанската полиция, техни колеги от САЩ и европейски агенции, както и с Интерпол и ЕВРОПОЛ.За да убеди ЕС да се съгласи да започне преговори за присъединяване този юни, Албания засили борбата си срещу престъпността и наскоро залови 613 килограма кокаин и разби голяма групировка за трафик на канабис.", "date": "2018.03.18", "title": "В мащабна операция Албания арестува 39 души за трафик на хора, издирва и двама българи"}
{"url": "https://offnews.bg/sviat/putin-naj-posle-komentira-otravianeto-na-skripal-rusia-niama-nishto-o-676964.html", "text": "На пресконференция в предизборния си щаб тази нощ руският президент Владимир Путин за първи път коментира отравянето на бившия полковник от ГРУ Сергей Скрипал.Путин твърди, че е узнал от медиите за  във Великобритания и че Русия няма такива отрови:\"Що се отнася до тази трагедия, узнах за нея от медиите и първото, което идва наум е, че ако това е било бойно отровно вещество, разбира се, хората биха загинали на място. Това е очевиден факт и трябва да се разбере. Русия няма такива средства, ние унищожихме всички наши химически оръжия под контрола на международни наблюдатели\", каза руският президент.Той отхвърли като нелепи обвиненията на Великобритания за намеса на Русия в отравянето на бившия полковник от ГРУ и заяви, че официална Москва е готова да сътрудничи с британските власти в разследването на случая.", "date": "2018.03.18", "title": "Путин най-после коментира отравянето на Скрипал: Русия няма нищо общо"}
{"url": "https://offnews.bg/obshtestvo/opasno-vreme-s-prolivni-dazhdove-gradushki-viatar-i-sniag-dnes-676925.html", "text": "Оранжев код за опасно време е обявен във всички 28 области на страната днес от Националния институт по метеорология и хидрология при БАН.През страната ще премине средиземноморски циклон и свързаният с него студен атмосферен фронт и времето ще е много динамично. Ще има валежи от дъжд, временно интензивни и придружени с гръмотевици. Възможни са и градушки. Очаква се да паднат между 15 и 35 л/кв.м. Ще завали и сняг. Ще духа умерен до силен северозападен вятър със средна скорост 10 - 15 м/с.От сутринта в Западна България ще завали дъжд, а през деня валежите ще обхванат цялата страна. По линията на преминаващия студен фронт валежите временно ще са интензивни, на места значителни по количество. Ще има гръмотевична дейност, възможни са и градушки.След пладне в югозападните райони валежите ще спрат и за кратко облачността ще се разкъса. През деня в цялата страната югозападният вятър ще се смени с умерен и временно силен северозападен, в Източна България – североизточен.С нахлуването на студен въздух от север ще започне и бързо понижение на температурите, чувствително в Северна България, особено в североизточните райони, където след обяд дъждът ще премине в сняг и там са възможни поледици. Сутрешните температури ще бъдат все още високи – между 9° и 14°, в североизточните райони по-ниски, а към 14 часа - в широк интервал от 0° в североизточните до 20° в югоизточните райони, където през по-голямата част от деня все още ще духа югозападен вятър.Над планините ще е облачно, с валежи и намалена видимост. На места валежите ще са интензивни, придружени с гръмотевици. Ще духа силен и бурен югозападен вятър, който в ниските части ще се ориентира от северозапад. Максималната температура на височина 1200 метра ще е около 7°, на 2000 метра - около 2°, но през деня ще се понижават.Над Черноморието ще е облачно, след обяд с валежи от дъжд, на места интензивни. Възможни са гръмотевици. Преди обяд по южното крайбрежие ще духа силен югозападен вятър, а по северното – североизточен. След обяд вятърът и по южното крайбрежие ще се ориентира от североизток и ще се усили. От североизток ще нахлува студен въздух и температурите ще се понижават, бързо и чувствително по северното крайбрежие, където до вечерта дъждът ще примесва със сняг. Около обяд температурите ще бъдат в широки граници от 6° до 20°, но още ще се понижават и вечерта по северното крайбрежие вече ще са 0-2°. Температурата на морската вода е 7-8°. Вълнението на морето ще бъде 3-4 бала.По градовеСофия - ще превали и прегърми, температурите ще са между 5 и 10 градуса.Пловдив - ще вали дъжд, температурите ще са между 10 и 15 градуса.Варна - очаква се краткотраен дъжд, с температури от 2 до 16 градуса.Видин - ще вали дъжд, температури - 3-9 градуса.Враца - ще превали и прегърми, температури - 5-12 градуса.Монтана - ще превали и прегърми, температури - 5-12 градуса.Плевен - ще прегърми и превали, температури - 2-10 градуса.Велико Търново - ще превали и прегърми, температури - 3-15 градуса.Русе - дъжд и сняг, температури - от 0 до 5 градуса.Шумен - ще превали  прегърми, температури - от 2 до 15 градуса.Силистра - дъжд и сняг, температури - от 0 до 5 градуса.Бургас - краткотраен дъжд, температури - от 5 до 20 градуса.Сливен - дъжд, температури - 6-16 градуса.Стара Загора - ще превали и прегърми, температури - 10-16 градуса.Кърджали - ще превали и прегърми, температури - 11-15 градуса.Благоевград - ще превали и прегърми, температури - 10-12 градуса.Сандански - ще превали и прегърми, температури - 6-13 градуса.Днес слънцето изгрява в 6:34 ч и залязва в 18:36 часа. Продължителност на деня ще е 12 часа и 2 минути.", "date": "2018.03.18", "title": "Опасно време с проливни дъждове, градушки, вятър и сняг днес"}
