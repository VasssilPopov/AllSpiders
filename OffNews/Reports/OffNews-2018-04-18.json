{"url": "https://offnews.bg/politika/mareshki-shte-pravi-veriga-supermarketi-za-evtini-hrani-678966.html", "text": "Утре започваме да запълваме дупките на Варна. Нашата партия започва - дупка след дупка, улица след улица. Започваме с наши лични пари, с мои лични пари.Това обяви пред bTV заместник-председателят на Народното събрание и лидер на партия \"Воля\" Веселин Марешки.Може да влезем и в храните. Изчаквам подходящия момент. Може да направим хранителни магазини - да работим на реалните цени, обяви Марешки.В студиото на bTV той започна да свива фунии от листи А4.Цял ден ми се повдига от това цинично  и просто вземам мерки, за да не стане някакъв проблем, обясни Марешки.Популизмът на БСП днес надмина всичко. Като ще предлагат премахване на привилегии на депутатите, защо гласуваха против волята на народа от референдума?! Миналата година, първото, което от \"Воля\" внесохме, беше мажоритарен вот и субсидия 1 лев. Те не ни подкрепиха. Партия, която срина държавата и остави хората с по 3 долара заплата, с мизерни пенсии, която участва в разграбването на прехода, в съсипването на здравеопазването, образованието...И сега да си прави реклама на гърба на същите тези хора... Няма да им го позволим! - категоричен е Марешки.", "date": "2018.04.18", "title": "Марешки ще прави верига супермаркети за евтини храни"}
{"url": "https://offnews.bg/sviat/zhena-zagina-sled-kato-dvigatel-na-samolet-izbuhna-po-vreme-na-polet-678955.html", "text": "Една жена почина, а 7 души са ранени, след като двигател на самолет избухна по време на полет. Инцидентът е станал на летище във Филаделфия, а превозното средство лети за авиокомпания \"Саутуест еърлайнс\". Починалата жена е на 43 години, като това е първият смъртен случай в американски пътнически полет от 2009 г. насам.Тя е била на седалката откъм прозореца, който се разбива, след като двигателя се взривява. Когато прозореца се чупи, започва декомпресация в самолета, а жената бива засмукана навън - на няколко хиляди метра височина. Въпреки че част от пасажерите успяват да и помогнат, тя по-късно издъхва от раните си.Самолетът е извършвал полет от Ню Йорк за Далас. Пилотите приземили аварийно машината \"Боинг 737\" във Филаделфия. На борда е имало 149 души - пасажери и кабинен екипаж. ", "date": "2018.04.18", "title": "Жена загина, след като двигател на самолет избухна по време на полет"}
{"url": "https://offnews.bg/sviat/predsrochni-prezidentski-i-parlamentarni-izbori-v-turtcia-na-24-iuni-678952.html", "text": "Предсрочни президентски и парламентарни избори ще се проведат в Турция на 24 юни. Това обяви турският президент Реджеп Тайип Ердоган.Ердоган се срещна днес с лидера на Партията на националистическото действие Девлет Бахчели.По график президентските и парламентарните избори в Турция трябваше да се състоят едновременно на 3 ноември 2019 г., като по-рано догодина са предвидени и местни избори.Лидерът на Партията на националистическото действие и съюзник на президента Реджеп Тайип Ердоган обаче призова вчера за изтегляне на президентските и парламентарни избори на 26 август 2018 г.Отнесохме се положително към предложението на Бахчели за предсрочни избори и взехме решение изборите да се произведат на 24 юни, посочи Ердоган, цитиран от в.\"Миллиет\" и БТА. Турските ръководители, включително Ердоган, многократно опровергаха през последните седмици слухове за предсрочни избори. Президентските и парламентарни избори са ключови, тъй като след произвеждането им ще влязат в сила повечето от конституционните промени, засилващи пълномощията на държавния глава, които бяха приети на референдум през април 2017 г.", "date": "2018.04.18", "title": "Предсрочни президентски и парламентарни избори в Турция на 24 юни"}
{"url": "https://offnews.bg/nashite-avtori/kalin-terzijski-kmetove-i-drugi-iavlenia-678898.html", "text": "Чували ли сте нещо за свободата? Най-вероятно – да. А тез сред вас, що са били в затвора или са учили философия – даже са размишлювали връз тази феномена. Свободата.Да. А чували ли сте случайно за свободата на предположенията? Най-вероятно – не. Защото току що аз измислих този вид свобода. Свободен ли съм да измисля нов вид свобода? Мисля, че да. Естествено – ще речете и с право, че този вид свобода е измислян толкова пъти, колкото пъти е мислено за свободата. Колчем човек е помислял за свободи и други такива, досещал се е и за тази свобода. Но аз свободен ли съм да не се интересувам дали преди мене някой е говорил за тая свобода (на предположенията)? Мисля, че да. Вие ще речете – е то ти си свободен и да бъдеш и глупак, и неграмотен, дето не е завършил философски науки в Югозападния, но това няма да те издигне в нашите очи! А аз свободен ли съм да не се интересувам какъв съм във вашите очи? Мисля, че да.Така така. Свобода на предположенията. На интуицията, на това у нас, което без да търси доказателства и логични пътеки – стига до доста точни изводи... Сещате се как казваме: Първото впечатление е винаги най-точно! - е, именно за това говоря! Първото впечатление, мигновеното, доловеното не с очите, не с обонянието или слуха, не с кое да е отделно сетиво; осъзнато не през смешния ни здрав разум (баналното ежедневно мислене), не чрез логиката... а възприетото за миг с цялото ни същество. Много по-съвършени сме, тъй като имаме именно това – интуицията. Много по-съвършени, отколкото си мислим. (мисля си понякога – и свободен ли съм да предполагам това? – мисля, че да). Просто интуицията ни е тъпкана и тъпкана векове. Най-вероятно, защото ни прави свободни. А това, разправят някои, не било добре за нас.Така така. Свобода на предположенията. Викате – ти си предполагай, каквото си искаш – и си свободен да го правиш! Но не и публично! Не и на глас. Защото изказани на глас предположения, особено от известен човек, особено в популярна медия – имат вече тежест на оръжие. Оръжие, с което се променят нагласи на хората. Затова, викате, като си известен човек – трай си. Или се мери приказките! И като говориш пред хора – казвай само това, което няма да ги обърка или да ги накара да мислят неща, различни от официално приетите. Тоест – викате – не казвай неща, предизвикващи съмнения. А аз мисля, че съмнение и мислене са твърде близки неща. Който не се съмнява, кажи речи – не мисли. Правилно ли мисля?И така. Прочитам: Кметът на Младост арестуван. Ха - викам си - Кметът не ли беше кметица? Ааа, да, да – сещам се веднага - сега в нашето извънредно червейско време даже и езикът се гъне от жалки усилия да е лицемерен и повече от лицемерен: да е политически коректен. Като червей се гъне – и както ни кажат от господарските страни – така си гънем езика. Казват ни – не може „кметица” да викате! Тя мъж ли е, жена ли е – все си е кмет... Както и да е. Кмет, ама жена. Да, знам, че има извънредно огромна дълбочина в причините довели до тая промяна в езика – да не се вика на служителя с разни омаловажаващи имена от женски род, с разни „кметици” (женският род се оказа омаловажаващ, Боже мили?!). Но аз свободен ли съм да запазя своя език, в който има и женски род и няма жалка опортюнистична политическа коректност? Мисля, че да.Та така. Викат, хванали кмета със сеемсе илядо лева подкуп. Кмета на Младост. И я запрели в центъра на града. А та стояла и не влизала в колата. Три часа не искала да влезе в колата. На полицията народна. А когато я питали хора-минувачи „Какво става?”, тя се опитала да вика нещо като: „Намериха пари, не знам какви са, а аз нямам адвокат”.Свобода на предположенията. Помнете това. Известен-неизвестен – аз имам интуиция, имам и свобода да усещам нещата и да ги казвам. А ако не са верни, да кажа: Тю бре – не излезе права тоя път моята интуиция. Но все пак моята интуиция не породи ли съмнения? А не са ли именно съмненията най-важното ни оръжие срещу робството и несвободата? Ако не се съмняваме – идват, слагат ни хомота на врата и ни казват: А, това е просто една панделка! И ние, защото не се съмняваме, вярваме, че това тежко, дървено нещо е панделка за през врата ни!Та когато тя не искала да влезе в колата на полицията – викала на хората. Кметицата викала. А една полицайка се опитала да и запуши устата. Сега: Философите-скептици имат една такава дума: Епохе.Това значи да се въздържаш от съждения. Казваш само виденото и чутото. А не казваш: това е така, па онова – онака. Но аз съждения не правя. А казвам това, което съм прочел. И описвам личните си съмнения и предположения, които да имам и да казвам съм свободен. И затова току що се въздържах да направя следното съждение: Ах, каква полиция си имаме! – запушва устите на задържаните, кога те викнат да кажат нещо на народа.Да. Така така.Рекох си да попрочета за тая кметица. И що да видя?! Куп статии, в които я наричат „случайната кметица”, „крайно некомпетентната кметица”, „неподходящата”, „напълно лишената от капацитет за тоя пост”.Тук вече може би – ако не сте затъпели съвсем от медийната обработка – ще усетите същото, каквото и аз. Съмнение.Подкупът за кметицата бил за даване разрешение за строеж. В няколко от статиите, писани доста преди тоя арест, се казва, че тя била някаква такава - никаква - преди това. Просто някаква си жена, случайно появяваща се в медиите, участничка в протестите срещу презастрояването. В тия статии, съвсем очевидно очернящи, подигравателни, но и някак – усещах при четенето им - стряскащо прибързани (все едно спешно писани за бързо обезглавяване на неудобен човек) се казваше „тъй нареченото презастрояване”. Тук интуицията ми изръмжа. Аз не съм особено подозрителен човек. Но когато видя как неловко се използват дискредитиращи, загрозяващи или омаловажаващи езикови похвати; пейоративни смисли на думи, не особено тънки намеци... и си казвам – тук някой прави всичко възможно да смачка с думи някого. И продължавах да чета. Кметицата отхвърлила няколко съвсем законни строежа. Въпреки че имали всички възможни документи. С думите „Аз съм кмет, аз решавам!”. Да. Тук, казах си, пишещият очернящи статии свири на тънка струна. Тънката струна в душата на българина, наречена „заповядване с вдигнат пръст”. Българинът, всеки измежду нас, не стига, че е безропотен роб, ами и страшно се дразни, когато някой открито му заповядва с вдигнат пръст... като в същото време не е достатъчно силен да го прави. Иначе казано – българинът търпи да е роб. Добре търпи. Но! Но само на тоя, който наистина може да го пребие и изнасили: на мутрите, на ченгетата от държавната сигурност, на олигарсите (бивши мутри и ченгета). Но ако някой, който не е от пашите и бейовете, който е просто некъв си кмет, а пък реши да упражни власт – българинът ще го изяде! Българинът никога, никога не се е вдигнал срещу истинска власт! Примерно – кой е нападнал владеещите страната групировки (в миналото – престъпни, сега – икономически)? Хаха – друг път!Та така. Свобода на предположенията. Кметицата, преди да стане кметица, се борела срещу презастрояването. После случайно я изтикали на тоя пост. (да, за българинът изборните резултати са случайно нещо, друго си е да те натикат някъде с връзки! С връзки си е истинско, българско, по велика наша традиция, родно!). Сложили я там с някакви си случайни избори и тя веднага се оказала неподходяща. И завалели статии срещу нея. Но тя не падала и не падала. И забранявала строежи и забранявала. Законни и всякакви. Продължавала да се бори с презастрояването. И изведнъж я хващат с подкуп. Но тя вика за адвокат. И не иска да влезе в колата на полицаите. Стои на улицата и не влиза. А когато иска да говори с хората на улицата – полицайка и запушва устата. Това тук е казано с епохе. Тоест - без да правя съждения. Сега малко без епохе. Няма съвсем да се въздържам от съждения. Ще си задавам въпроси.Колко ли струва да построиш мол или друга голяма сграда в сравнително хубавия район Младост? Колко ли печалба може да ти донесе една такава сграда? Колко ли би бил готов да платиш, за да премахнеш всички пречки пред построяването на тая сграда? Колко ли струва една очерняща статия във вестник? Колко ли струва един български полицай? Колко ли струва един български кмет?Сега за по-прозорливия читател ще подхвърля ей такъв въпрос: Какво ли чувство, каква ли интуитивно възникнала мисъл се е появила в главата ми, когато съм прочел, видял, сглобил всичко това?Кметовете и кметиците взимат подкупи. Това е ясно. В България който има власт – взима. Но не взимат ли и органите на МВР, не взимат ли и магистратите, не взимат ли и журналистите? Не дават ли подкупи и не си ли купуват цели машини за качване и сваляне на чиновници тия, които имат истинската власт – тоест – връзките и парите?Колко струва човешкия живот, когато става въпрос за големи печалби? За голям бизнес?Свобода на предположенията. Така така.ПП Въобще никога не съм познавал кметицата на Младост. Моля се на Бог така: И не ме води в изкушение, да подозирам някого, без той да е виновен. И ми прости, както и аз прощавам на своите длъжници!", "date": "2018.04.18", "title": "Калин Терзийски: Кметове и други явления"}
{"url": "https://offnews.bg/tehnologii/dva-novi-smartfona-nokia-s-debiut-vav-vivacom-678950.html", "text": "Два от най-новите модели на NOKIA влизат в магазините на VIVACOM тази седмица. Това са Nokia 6.1 и Nokia 7 Plus+. И двата смартфона разчитат на Android One - най-чистата форма на Android, която предлага рационализиран, лесен за използване интерфейс. Благодарение на него устройствата сами ще актуализират системата си за сигурност и ще обновяват операционната си система в следващите две години, което означава, че притежателите им ще разполагат с последните иновации на Google навреме и когато им потрябват.Двата смартфона идват с набор от предварително инсталирани приложения и безплатно неограничено пространство за съхранение на снимки с високо качество в облака Google Photos.Nokia 6.1 показва над 60% по-добро представяне в сравнение с предходния модел Nokia 6. Устройството постига много по-бързо сваляне и изполване на приложенията благодарение на осемядрен на 2.2GHz процесор Qualcomm Snapdragon 630 и RAM памет от 3GB.Камерата определено е една от привлекателните черти на този смартфон. Отново създадена в партньорство със ZEISS Optics и с особената си двойна светкавица, новият Nokia 6.1 превръща всяка снимка в достойна за споделяне на момента. Основната камера е 16 MP, а предната – 8MP. Вълнуваща опция е едновременното снимане и с двете камери. Това е възможно с режима Dual-Sight, който позволява да виждате едновременно какво се случва и от двете страни на устройството. Екранът се разделя на две и паралелно споделя образите и от двете камери. А този двоен образ може да бъде не само запазен, но и споделян директно във Facebook Live или YouTube Live. Смартфонът позволява и висококачествени 4К видео записи, от които можете да изрязвате кадрите, които ви допадат, и да ги превърнете в прекрасни фотоси без компромиси в качеството.Nokia 7 Plus+ е следващият модел, за който от самата компания твърдят: Това е телефонът, на който можеш да разчиташ. Създаден е от алуминий и специално покритие, което носи усещането за керамика. Устройството разполага с впечатляваща 3800 mAh батерия, която осигурява захранване в рамките на цели два дни. С този смартфон разчитате на още по-добър процесор - осемядрен на 2.2GHz Qualcomm Snapdragon 660 и на RAM памет от 4GB. 6-инчовият Full HD дисплей също много лесно може да бъде разделен на два отделни прозореца, на които паралелно да правите различни неща.Камерите на Nokia 7 Plus+ са 16 MP и 12 MP, също разработени съвместно със ZEISS Optics. Осигуряват двукратно оптично увеличение и ярки цветове, които вдъхват живот на снимките ви и изключителната ефективност при слаба осветеност, за фотосесии денем или нощем. Но Nokia 7 Plus+ една още по-актуална функция - режимът Pro Camera, който е бърз и лесен начин да настроите баланса на бялото, фокуса, ISO, скоростта на затвора и компенсацията на експонацията за изключителни изображения във всекидневния ви живот.Това устройство притежава добър слух и още по-добър звук. Където и да сте, независимо от нивото на децибелите, трите висококачествени микрофона на Nokia 7 Plus+ улавят всеки звуков нюанс благодарение на пространствена аудио технология.И двата телефона се предлагат на достъпна цена при двугодишен договор с план от VIVACOM - Smart L+. С него месечната такса за NOKIA 6.1 е 17.98 лв., а цената на месец за NOKIA 7+ е 24.98 лв.NOKIA и VIVACOM ще зарадват 5 почитатели на двата бранда с чисто нови смартфони от висок клас - Nokia 8. Късметлиите ще бъдат изтеглени във фейсбук игра, която стартира вчера и ще продължи до 29.04. ", "date": "2018.04.18", "title": "Два нови смартфона NOKIA с дебют във VIVACOM"}
{"url": "https://offnews.bg/obshtestvo/obrat-sofijskiat-universitet-shte-priema-studenti-po-meditcina-s-izpi-678954.html", "text": "Софийският университет ще приема студенти по медицина през настоящата учебна 2018/2019 година.Това реши Академичният съвет на \"Климент Охридски\" днес на извънредно и тайно за медиите заседание.Решението води до обрат в течащата вече кандидатстудентска кампания, тъй като през февруари същият Съвет взе решение да няма прием, като гласува нулева година в Медицинския факултет по искане на декана и директор на болница \"Лозенец\" Любомир Спасов.Днешното решение гласи, че Софийският университет ще приема в специалността \"Медицина\" на база приемни изпити по биология и химия, организирани от Медицински университет-София. От СУ уточняват, че двата университета ще провеждат заедно изпитите, но не става ясно дали те ще са в миналогодишния формат на Алма матер, или традиционните изпити за МУ, които са различни.Предвижда се в Медицинския факултет на Софийския университет да бъдат приети 80 първокурсници.Предложението бе внесено от ректора проф. Анастас Герджиков и окончателно одобрено от АС с 19 гласа \"за\" и общо 18 гласували \"въздържал се\" или \"против\".Спасов наложи нулевия прием, след като Академичният съвет отхвърли предложението му неговият факултет самостоятелно да провежда приемните изпити по биология и химия, а не да класира с досегашните и общи за университета изпити, организирани съответно от Биологическия факултет и Факултета по химия и фармация.Без новоприетите студенти по медицина, СУ щеше да губи повече от 600 хил. лева субсидия от държавата всяка година.", "date": "2018.04.18", "title": "Обрат: Софийският университет ще приема студенти по медицина с изпитите на МУ-София"}
{"url": "https://offnews.bg/politika/stanishev-krajno-vreme-e-albania-i-makedonia-da-zapochnat-pregovori-z-678941.html", "text": "„Препоръката на ЕК Албания да започне официални преговори с ЕС за присъединяване, както и подновяването на тази препоръка за Македония - след като й беше „отнета“ през последните години от мандата на Груевски - са добра новина и голям успех за страните, тъй като отразява постигнатия от тях напредък. Това е добра новина и за България, тъй като ние сме изключително заинтересовани от стабилността и европейската интеграция на Балканите“.Това заяви лидерът на ПЕС и български евродепутат Сергей Станишев в Страсбург по повод годишните доклади на ЕК за напредъка на страните кандидати за членство в ЕС.„Надявам се страните членки на ЕС да одобрят това предложение възможно най-бързо. Премиерите от нашето политическо семейство категорично подкрепят този процес, защото това ще донесе по-голяма стабилност за региона. ПЕС винаги е подкрепялa процеса на присъединяване на Западните Балкани и ще продължим да оказваме всякаква помощ и сътрудничество, защото знаем, че пътят е труден. Следващата стъпка в тази посока ще бъде срещата на премиерите на ПЕС и премиерите и социалистическите лидери от Западните Балкани в София на 16 май - преди разширената среща на Европейския съвет“, заяви още Станишев.„Започването на преговорите обаче неминуемо минава през разрешаването на натрупаните двустранни проблеми. Посланието на ЕС към страните е ясно – научете се да правите компромиси, защото ЕС функционира именно чрез постигането им. Изключително съм доволен от факта, че именно социалистически правителства възприемат този подход. Кабинетът на Зоран Заев в Македония подписа договор за добросъседство с България след близо 10 години протакане от страна на Груевски. Преговорите по спора за името с Гърция също напредват. В Албания социалистите начело с Еди Рама твърдо отстояват европейските ценности. Сигурен съм, че докато те са начело на своите страни, ще направят всичко възможно да изпълнят критериите. Диалогът между Сърбия и Косово остава един от най-сложните и най-важни проблеми в региона, но има и редица други. Те трябва да бъдат решени преди влизането в ЕС“, посочи лидерът на ПЕС.„Присъединяването към ЕС обаче не е лотария, от която Македония и Албания са спечелили. Те тепърва ще трябва да докажат, че изпълняват всички критерии за членство и тогава и само тогава могат да бъдат приети. ЕС обаче също трябва да демонстрира по-голяма ангажираност в региона и новата стратегия на Комисията е стъпка в тази посока – повече проекти и инициативи, повече свързаност, повече инвестиции. Специални адмирации заслужават усилията на Върховния представител на ЕС по въпросите на външната политика Федерика Могерини, която демонстрира стратегически подход и ангажираност с проблемите на региона“, добави още той.„По отношение на Турция мисля, че Комисията можеше да използва по-остър и категоричен тон, както направи ЕП. Наистина, по редица въпроси имаме нужда от стратегическо партньорство, но подкопаването на демокрацията и пренебрегването на човешките права в южната ни съседка не могат да останат без последствия. ЕС е преди всичко съюз на ценности и принципи, а с това поведение Турция продължава да се отдалечава от Общността с големи крачки“, категоричен е Станишев.", "date": "2018.04.18", "title": "Станишев: Крайно време е Албания и Македония да започнат преговори за членство в ЕС"}
{"url": "https://offnews.bg/evropa/zukarbarg-ne-se-iavi-v-ep-za-izslushvane-za-zloupotrebata-s-lichni-dan-678958.html", "text": " Изпълнителният директор на Фейсбук Марк Зукърбърг не се отзова на поканата да бъде изслушан в Европейския парламент.Скандалът със злоупотреба с данни от потребители на социалната мрежа беше обсъден в негово отсъствие. Зукърбърг бе поканен от ЕП официално в понеделник и се предвиждаше да говори пред съответните парламентарни комисии, както стори по-рано пред представители на Сената и Конгреса на САЩ.Европейската комисия съобщи, че вчера той се е срещнал в Сан Франциско със заместник-председателя на комисията Андрус Ансип.От името на председателството на Съвета на ЕС заместник-министър Моника Панайотова отбеляза, че скандалът с \"Кембридж аналитика\" е довел до загуба на доверие по целия свят и е засегнал основни принципи на ЕС.Днешният дебат е пореден знак за нашата тревога, добави тя, цитирана от БТА. Панайотова изрази очакването новите правила за защита на личните данни в ЕС, които влизат в сила в края на май, да дисциплинират дружествата в интернет.Зам.-министърът добави, че скандалът поставя въпроса за демократичното начало на изборите и за защитата им от манипулации. По нейните думи се откроява необходимостта от повече медийна грамотност.Според еврокомисаря по правосъдието Вера Юрова до 2,7 млн. европейци вероятно са засегнати от злоупотребата с лични данни. Еврокомисарят настоя общите условия за ползване на услуги да не бъдат писани на недостъпен правен език, а да бъдат ясни и разбираеми за всички.Очаквам Фейсбук да сътрудничи на най-високо равнище. С новите правила в ЕС времето за снизходителност изтече, след 25 май предприемаме засилен контрол, добави тя и подчерта, че иска яснота не само какво е станало с изтеклите данни, но и за какво служат те сега.", "date": "2018.04.18", "title": "Зукърбърг не се яви в ЕП за изслушване за злоупотребата с лични данни"}
{"url": "https://offnews.bg/kultura/vecher-na-finlandia-utre-v-city-mark-art-center-678953.html", "text": "Утре в ще се проведе Вечер на Финландия.От 19:00 часа ще можем да се докоснем до културата на държавата. В програмата на събитието са включени \"Музикални управления\" с проф. Христо Йоцов, \"Литературни вечери\" с Теодора Димова, а в допълнение ще гледаме късометражни филми от България и Финландия.Входът за събитието е свободен, а проектът е част от платформата „Обединени в изкуството“, която представя нашата национална специфика и идентичност в европейските културни процеси.Продължителността на проекта е шест месеца и съвпада с периода на българското Председателство на Съвета на Европейския съюз. ", "date": "2018.04.18", "title": "Вечер на Финландия утре в City mark art center"}
{"url": "https://offnews.bg/obshtestvo/drug-da-ni-provezhda-izpitite-sram-za-sofijskia-universitet-678961.html", "text": "Срам за Софийския университет. Така проф. Тони Спасов от Факултета по химия и фармация определя днешното решение на Академичния съвет да приема студенти по медицина с изпити, проведени от Медицинския университет в София.Ето какво казва професорът пред колегите си в АС преди гласуването на предложението на ректора проф. Анастас Герджиков ():Ако това бъде гласувано, би било едно позорно решение за Софийския университет, категоричен е и проф. Тодор Попов от Стопанския факултет и допълва, че ще му е любопитно дали АС ще го подкрепи.„Мога да отговоря само за себе си. На предните две гласувания се въздържах, но сега сме стигнали до етап, на който ще гласувам „за“, казва ректорът Герджиков.„Това и за мен е много смутително, като студент, който завършва Факултета по химия и фармация – присъединява се към мнението на двамата професори студентът Симеон Георгиев. – Вече съм омерзен заради това, че Академичният съвет на най-висшето учебно заведение в България бива разиграван четвърти или пети месец заради амбициите на едни хора, които нямат никаква почва под краката си и не могат да ги аргументират. Това поражда съмнения в мен за неща, които не искам да се случват в университета, в който се обучавам, за зависимости, които не мога да разбера какво целят за благото на нашия университет. Ще гласувам „против“, категорично, и абсолютно се солидаризирам с проф. Попов, че това ще бъде пълен позор за Университета.“", "date": "2018.04.18", "title": "Друг да ни провежда изпитите? Срам за Софийския университет!"}
{"url": "https://offnews.bg/obshtestvo/kak-shte-se-vliza-v-meditcina-v-su-otgovorat-na-rektora-prof-gerdz-678957.html", "text": "Как ще се влиза в специалността \"Медицина\" в Софийския университет?Отговор на този въпрос дава ректорът му проф. Анастас Герджиков пред Академичния съвет на днешното извънредно заседание, проведено в отсъствието на традиционно непоканените медии. Репортер на OFFNews чу разяснението от аудиозапис, получен от негов източник.През февруари СУ обяви нулев прием по медицина, а днес АС отмени това решение. Нежеланието за прием у Медицинския факултет, и по-специално на декана му Любомир Спасов, дойде заради отказа на АС да му разреши да приема чрез собствени изпити по биология и химия, различни от организираните от Биологическия факултет и Факултета по химия и фармация. До разбирателство не се стигна, но липсата на студенти води и до липса на пари от държавата - при нулев прием СУ губи по над половин милион лева за всяка година от обучение на липсващия випуск.Взетото днес решение е прием да има, а изпитите да провежда Медицинският университет в София.МУ ще организира два вида изпити - собствени и за Софийския университет. Класирането също ще се извърши от Медицинския университет.Ето какво казва дословно проф. Герджиков:", "date": "2018.04.18", "title": "Как ще се влиза в 'Медицина' в СУ? Отговорът на ректора проф. Герджиков"}
{"url": "https://offnews.bg/politika/prodavat-li-ot-zhelezopatna-infrastruktura-skrap-na-trojno-po-niska-678949.html", "text": "По време на днешното заседание на парламентарната комисия по транспорт ресорният министър Ивайло Московски отказал да отговори на депутатски въпрос за това дали Национална компания „Железопътна инфраструктура“ (НКЖИ) продават за скрап на цена, която е над три пъти по-ниска от пазарната.Депутатът от БСП Явор Божанков задал въпрос по темата на днешното изслушване на министъра в комисията. Московски обаче завил, че вече е отговорил писмено на въпрос по темата и препоръчал на депутата да зададе питането си за цената към Софийската стокова борса, през която държавното дружество продава за скрап черни и цветни метали. Справка на OFFNews показа, че преди около месец Божанков е попитал Московски какви са мотивите НКЖИ да сключи договор именно със Софийската стокова борса - търсене на най-добра цена, възможно най-голяма конкуренция от купувачи или прозрачност. Депутатът поискал и да му бъдат предоставени всички договори на дружеството със софийската борса, които са били сключени от 1 януари 2015 година до 22 март тази година.От министерството му отговорили на 28 март тази година, като посочили, че за този период има сключени 10 договора. Московски обяснил, че металите се продават през борса, защото с търгове \"не винаги се постигат най-добри финансови резултати\". И пояснил - причината за това е, че преди търг има възможност потенциалните купувачи да се разберат по между си да предложат по-ниска цена.Божанков обясни пред OFFNews, че е направил анализ на получените договори и така се стигнало до днешното питане.\"Договорите показаха, че НКЖИ продава на по-ниски цени. Дадох пример с договора от 2018 година - ако пазарната цена е била около 500 лв, те са продавали на 160 лв на тон. И това не важи за един или два договора, а за всички, които са ми изпратили. И като ги събрах на едно място и обобщих - излязоха около 4 млн. лева загуба\", обясни Божанков и подчерта, че за пазарната цена е направил справки с българския пазар и с Лондонската стокова борса.Днес Московски казал единствено, че няма нищо незаконно и ако има въпроси за цените, на които металите са били подавани, те трябва да бъдат зададени към Софийската стокова борса.\"Интересно е, че на тази стокова борса продават само и единствено държавни предприятия. В частната стокова борса няма нито една частна фирма. Явно те продават скрап по друг механизъм\", обясни социалистът и подчерта, че не твърди, че има нещо незаконно, а просто показва проблем. ", "date": "2018.04.18", "title": "Продават ли от 'Железопътна инфраструктура' скрап на тройно по-ниска цена?"}
{"url": "https://offnews.bg/obshtestvo/v-balgaria-shte-ima-tcentar-za-nastaniavane-na-nepridruzheni-detca-chu-678951.html", "text": "Държавната агенция за закрила на детето ще започне работа по проект за създаване на Център за настаняване на непридружени деца-чужденци.Той ще е по програма „Вътрешни работи“ на Норвежкия финансов механизъм 2014-2021 - ДАЗД е водеща институция и ще го изпълнява съвместно с Държавната агенция за бежанците и Българския червен кръст.Това стана ясно след срещата на председателя на ДАЗД Елеонора Лилова с представителя на Върховния комисариат на ООН за бежанците Матайс льо Рут.Те обсъдиха приемането на механизъм за взаимодействие между институциите и организациите за гарантиране правата на непридружените деца-чужденци, пребиваващи в България. Това трябва да се направи предвид промените в Закона за чужденците и правилника за неговото прилагане.Председателят на ДАЗД посочи, че по механизма все още текат съгласувателни процедури, като агенцията изпраща всички свои въпроси, свързани с функционирането на Центъра. Надяваме се до средата на годината да се подпише споразумението, заяви Елеонора Лилова.Чрез документа ДАЗД се стреми да създаде нова за България услуга, която ще даде възможност на деца-чужденци да бъдат настанени в център с качествена грижа. Капацитетът му ще бъде до 50 деца, за срок не повече от 6 месеца.Д-р Лилова поиска от Матайс льо Рут да подпомогнат ДАЗД със създаване на компонент към Националната информационна система, в който да се събират данни за деца, търсещи или получили закрила на територията на България. Освен това да препоръчат две деца – чужденци, които да участват в работата на Съвета на децата, които да са интегрирани в България и да са на възраст от 13 до 17 години.", "date": "2018.04.18", "title": "В България ще има център за настаняване на непридружени деца-чужденци"}
{"url": "https://offnews.bg/112/bombichka-rani-politcajka-na-macha-tcska-levski-zhenata-mozhe-da-iz-678962.html", "text": "Двама полицаи пострадаха след хвърлена бомбичка от публиката на сектор „Б“ по време на мача ЦСКА - Левски.Едната от пострадалите е жена. Полицайката се е намирала в един от входовете на стадиона. Хвърлената самоделна бомбичка е счупила стъклото на вратата. Парчета от стъклото са се забили в окото ѝ. Tя е оперирана в ИСУЛ и има опасност да изгуби зрението на едното си око, съобщава bTV.Пострадалият полицай е пуснат за домашно лечение.След мача на изходите на стадиона зрителите бяха пропускани да излизат един по един при щателна проверка. Задържани са голям брой лица, чиято съпричастност към деянието предстои да бъде установена, съобщават от пресцентъра на МВР.Преди началото на мача са задържани 9 души: четирима за наркотици, трима – с маски и пиротехнически средства, както и двама, неизпълнили полицейско разпореждане.Още 10 души във видимо нетрезво състояние не са били допуснати да влязат на стадиона.", "date": "2018.04.18", "title": "Бомбичка рани полицайка на мача ЦСКА - Левски, жената може да изгуби окото си (обновена)"}
{"url": "https://offnews.bg/politika/vitcepremierat-zaharieva-za-aresta-na-ivancheva-malko-se-prehvarliha-678965.html", "text": "Мисля, че малко се прехвърлиха границите вчера, заяви пред БНТ вицепремиерът и министър на външните работи Екатерина Захариева.Коментарът й е по повод вчерашната акция по задържането на кмета на столичния район \"Младост\" Десислава Иванчева.Разбира се, от друга страна, всеки трябва да внимава какво прави и дали извършва престъпления, каза Екатерина Захариева.Да, има презумпция. И аз я уважавам, добави вицепремиерът.", "date": "2018.04.18", "title": "Вицепремиерът Захариева за ареста на Иванчева: Малко се прехвърлиха границите"}
{"url": "https://offnews.bg/futbol/levski-spria-tcska-za-titlata-678967.html", "text": "Отборът на Левски стигна до равенство 2:2 срещу ЦСКА в дербито от 30-ия кръг на Първа лига и на практика отказа \"червените\" от амбициите за титла. Двубоят оправда очакванията за зрелищен мач.ЦСКА търсеше задължителна победа, за да намали изоставането от Лудогорец и започна отлично. Още в шестата минута Фернандо Каранга реализира дузпа, отсъдена за безсмислено нарушение на Божидар Митрев срещу нападателя на „армейците“. Само три минути по-късно червените водеха с 2:0 след добър пробив отляво на Рафаел Енрике и точен изстрел в близкия ъгъл.„Сините“ изглеждаха в нокдаун и бяха напълно надиграни от съперника си до края на първото полувреме, но не получиха повече голове.След почивката възпитаниците на Делио Роси излязоха преобразени, вдъхновени от появилия се в игра на почивката Роман Прохазка, и още 48-та минута Иван Горанов се разписа с глава след добро центриране на Милош Цветкович.\"Сините\" стигнаха до изравнителен гол в 61-та минута, когато груба грешка на Николай Бодуров позволи на Паулиньо да изведе Серджиу Буш на стрелкова позиция и румънският нападател не сбърка.В края страстите се нажежиха и директни червени картони получиха Буш и Жеферсон, след като се сдърпаха в близост до корнера. В крайна сметка двубоят завърши 2:2, а Лудогорец поведе с 8 точки пред ЦСКА след очакваната победа със 7:0 над Берое в Разград в късния мач днес.", "date": "2018.04.18", "title": "Левски спря ЦСКА за титлата"}
{"url": "https://offnews.bg/ikonomika/vazpomenatelnite-moneti-emitirani-ot-1999-do-2012-g-izlizat-ot-obra-678963.html", "text": "Управителният съвет на Българската народна банка днес взе решение да извади от обращение възпоменателните монети, емитирани в периода 05.07.1999 г. – 31.12.2012 г.Тези монети престават да бъдат законно платежно средство от 15.05.2018 г.След тази дата възпоменателните монети, емитирани в периода 05.07.1999 г. – 31.12.2012 г., ще се обменят на касите на Българската народна банка по номинална стойност без ограничение на количеството и без такса.Срокът на обмяна е до 31.12.2019 г.", "date": "2018.04.18", "title": "Възпоменателните монети, емитирани от 1999 до 2012 г., излизат от обращение"}
{"url": "https://offnews.bg/temida/bivshiat-shef-na-api-lazar-lazarov-otiva-na-sad-groziat-go-do-12-godi-678937.html", "text": "Софийската градска прокуратура (СГП) внесе в Специализирания наказателен съд обвинителен акт срещу Лазар Лазаров – бивш председател на Управителния съвет на Агенция „Пътна инфраструктура“ (АПИ).Той ще отговаря за умишлена безстопанственост в особено големи размери, съобщават от прокуратурата.Лазаров е обвинен за това, че в периода от 07.08.2014 г. до 30.06.2015 г., в качеството си на шеф на АПИ, умишлено не е положил достатъчно грижи за ръководенето и управлението на повереното му имущество във връзка със строително-монтажни работи по лот 1 на магистрала „Марица“.От това последвали щети в размер на 41 630 050, 80 лева.Преди да открие със свое решение процедура за възлагане на обществена поръчка за допълнителни дейности по лота Лазаров не възложил на екипа за управление на проекта да провери дали предвидените строително-монтажни работи (СМР) не са били включени в предмета на първоначалния договор за строителството. Освен това, според държавното обвинение, той не е поискал от дирекцията, отговорна за подготовката на поръчката, да обоснове необходимостта от различните видове СМР, нито да представи разчети как е формирана прогнозната стойност на обществената поръчка.Въпреки тези съществени пропуски, Лазаров сключил договор между АПИ и фирма- изпълнител за допълнителни СМР на лот 1 на \"Марица\" на стойност 51 343 630, 80 лева с ДДС и наредил изплащането на сумата изцяло.Ако бъде признат за виновен, Лазаров може да получи от 3 до 12 години затвор.", "date": "2018.04.18", "title": "Бившият шеф на АПИ Лазар Лазаров отива на съд. Грозят го до 12 години в зандана"}
{"url": "https://offnews.bg/obshtestvo/patriarh-neofit-e-priet-v-bolnitca-678964.html", "text": "Патриарх Неофит е приет в болница \"Токуда\", съобщиха от лечебното заведение. Негово светейшество е приет днес следобед със симптоми, свързани с хроничното му заболяване.В момента той е в стабилно състояние, съобщават лекарите.Утре в 9 часа от лечебното заведение ще дадат брифинг с повече информация за здравословното състояние на патриарх Неофит.По информация на bTV през последните дни патриарх Неофит е бил на рехабилитация в санаториум в Банкя.", "date": "2018.04.18", "title": "Патриарх Неофит е приет в болница"}
{"url": "https://offnews.bg/politika/bsp-i-gerb-si-skochiha-hora-s-uvrezhdania-ne-bili-pusnati-v-parlament-678908.html", "text": "Скандал между депутати от БСП и ГЕРБ. Причината - неосъществена среща между представители на протестиращите хора с увреждания и социалистите в сградата на Народното събрание. Малко преди края на днешното парламентарно заседания лидерът на БСП Корнелия Нинова обяви пред журналисти, че е ръководството на парламента в лицето ГЕРБ не пуска в сградата представители на хората с увреждания. Нинова обясни, че хората искали да се срещнат с групата на БСП в Народното събрание, но зам.-председателят на Народното събрание Емил Христов, които е депутат от ГЕРБ, не позволил те да бъдат допуснати до сградата. Според социалистите причината били тениските им, на които пише \"Системата ни убива\".По думите на Нинова се позовал на правило, според което в парламента не се допуска продажбата или разпространението на агитационни материали. След като разказа за проблема с достъпа, Нинова и още няколко депутати от БСП излязоха навън, за да се срещнат все пак с хората.След края на пленарното заседание депутати от ГЕРБ и от БСП се скараха в кулоарите. Виковете в Народното събрание продължиха над 20 минути, а в началото изглеждаше, че може да се стигне и до бой.Драгомир Стойнев и Антон Кутев поискаха оставката на Христов. Самият той пък се присъедини към разговора на висок тон, след като влезе отвън вероятно, за да провери какво е станало. Цветан Цветанов също обясни, че веднага е излязъл но хората ги е нямало. В ръцете му обаче имаше една от тениските с надпис \"Системата ни убива\". Не стана ясно обаче от кого я е получили - от хората или от социалистите. Христов обясни, че е водел заседание, а БСП не му казали, че хората имат пропуски, споменали му само за тениските. \"Аз водя заседание и не мога да пропусна текста, който се чете, за да започна да разговарям с господин Кутев\", каза той и обясни, че съжалява, че не е отреагирал на ситуацията правилно. Социалистите обаче веднага контрираха. Антон Кутев отговори на Христов с думите: \"Като няма нито един заместник-председател освен вас - кажете ми към кого да се обърна?\".Председателят на парламентарната група на ГЕРБ Цветан Цветанов повтаряше \"нека ви кажа какво прави правителството за хората в увреждания\". Той подчерта, че социалният министър Бисер Петков поддържа връзка със \"същите тези хора\" от седмици. По думите на Цветанов социалистите се опитват да си извлекат политически дивиденти от ситуацията, която е била \"нещо търсен като инцидент\".", "date": "2018.04.18", "title": "БСП и ГЕРБ си скочиха, хора с увреждания не били пуснати в парламента"}
{"url": "https://offnews.bg/offtopic/delo-prinudi-dejvid-koparfijld-da-razkrie-edin-ot-naj-izvestnite-si-fo-678956.html", "text": "Дейвид Копърфийлд беше принуден да разкрие един от най-известните си фокуси заради дело за обезщетение срещу него. Англичанинът Гавин Кокс съди Копърфийлд заради наранявания, които получил, участвайки във фокус с \"изчезване\" от сцената.Инцидентът станал през 2013 г. По време на популярния си фокус Копърфийлд затваря 13 доброволци от публиката във висяща на сцената клетка. След това той покрива клетката със завеси, а след секунди доброволците се оказват в дъното на салона. Според показанията на бизнес партньора на Копърфийлд участниците във фокуса трябва да тичат бързо по тайни коридори, като преминават през изоставени сценични декори, да минат през кухнята на казино в Лас Вегас и дори извън сградата.Именно по време на едно такова тичане Кокс паднал и си ударил главата. По-късно се оказало, че нараняването е сериозно, като лечението струвало 400 000 долара.\"Публиката няма никаква представа в какво се забърква, много от тях не са подготвени и подходящо облечени и биват преведени с фенерчета през абсолютно непознат терен\", подчерта адвокатът на Кокс.Защитниците на Копърфийлд настояваха делото да се гледа при закрити врата, но искането им беше отхвърлено.Над 55 хиляди души са участвали доброволно във фокуса, който е един от най-известните номера на илюзиониста в последните 20 години. Очаква се Копърфийлд също да свидетелства по делото.", "date": "2018.04.18", "title": "Дело принуди Дейвид Копърфийлд да разкрие един от най-известните си фокуси"}
{"url": "https://offnews.bg/obshtestvo/kzk-globi-s-56-hil-leva-muzikautor-za-zloupotreba-s-gospodstvashto-po-678918.html", "text": "Комисията за защита на конкуренцията (КЗК) наложи санкция в размер на 56 678 лв. за извършено нарушение и злоупотреба с господстващо положение на пазара на предоставяне на права на Музикаутор, съобщиха от КЗК.Решението на Комисията е във връзка със спора между сдружението и Българското национално радио.От КЗК казват, че Музикаутор са злоупотребили с господстващото си положение за излъчване на музикални и литературни произведения от репертоара на сдружението по безжичен път, предаването или препредаването на произведенията по електронна съобщителна мрежа за доставчици на радиоуслуги на територията на страната, което може да предотврати, ограничи или наруши конкуренцията и да засегне интересите на потребителите посредством необосновано прекратяване на съществуващите договорни отношения с Българското национално радио, с което се препятства осъществяваната от радиото дейност.Предмет на проучване в производството е поведението на Сдружение „Музикаутор“, във връзка с прекратяване на съществуващите по силата на Договор за разрешаване използването на музикални и литературни произведения по радио отношения между „Музикаутор“ и БНР и следващата от това невъзможност за общественото радио да използва в програмите си репертоара на Сдружението.В хода на проучването се установи, че отношенията между страните в производството по предоставянето на права за използване на репертоара на Музикаутор се уреждат с договор за разрешаване използването на музикални и литературни произведения в радио, сключен между страните на 19.12.2011 г. Договорът е прекратен считано от 01.01.2017 г. чрез отправено на 21.11. 2016 г. предизвестие от „Музикаутор“.От водените между страните в производството преговори и от цялостното поведение на „Музикаутор“ в тази връзка, може да се направи извод, че прекратяването на действащия договор между страните представлява начин за постигане на исканите от Сдружението условия за определяне размера на дължимите му възнаграждения за лицензирането на съответните права.Чрез прекратяването на договора с БНР Музикаутор, като предприятие\" с господстващо положение, лишава националното радио от възможност за ефективно конкуриране на пазара, на който последното осъществява дейност.От Музикаутор излязоха със съобщение до медиите, в което оборват тезата на КЗК, че злоупотребяат с господстващо положение.Действията на дружеството целят единствено защитата на правото на творците в България да получават справедливи възнаграждения за произведенията си.Тази година българските автори ще получат 65% повече за използваното тяхно творчество от БНР, благодарение на новия договор за поетапно увеличаване на авторските възнаграждения и въпреки сериозното му забавяне от шест месеца. Реалистичните прогнози сочат, че парите, които ще бъдат разпределени към българските автори следващата година, ще бъдат два пъти повече.Предвид това, че Музикаутор изпълнява своята дейност в съответствие с всички изисквания на българското и европейското законодателство, ние сме длъжни да третираме равнопоставено ползвателите от един и същи сектор. Ето защо организацията ще предприеме всички предвидени в закона действия, за да оспори определеното като „не особено тежко“ нарушение, да докаже правотата си и да защити интересите на творците.Решението на КЗК може да бъде обжалвано от страните и всяко трето лице, което има правен интерес, в 14-дневен срок. ", "date": "2018.04.18", "title": "КЗК глоби с 56 хил. лева Музикаутор за злоупотреба с господстващо положение"}
{"url": "https://offnews.bg/kultura/dnes-e-mezhdunarodnia-den-za-opazvane-na-pametnitcite-na-kulturata-678931.html", "text": "Днес е Международния ден за опазване на паметниците на културата и забележителните места.Денят се отбелязва от 1984 г. по идея на ЮНЕСКО с цел да се привлече вниманието във всички страни по света към ценностите на собственото им и общочовешкото културно наследство.7 от общо 9-те български обекта, включени в Списъка на културното и природно наследство на ЮНЕСКО, са именно културни паметници - Боянската църква, Тракийската гробница в Казанлък, Скалните църкви на село Иваново (Русенско), Древният Несебър, Рилският манастир, Тракийската гробница в село Свещари.В Списъка на нематериалното културно наследство на ЮНЕСКО са: Чипровските килими, Нестинарството, Обичаят „Сурва“, Бистришките баби, Събор на народното творчество в Копривщица.", "date": "2018.04.18", "title": "Днес е Международния ден за опазване на паметниците на културата"}
{"url": "https://offnews.bg/112/zavedenie-goria-na-vitoshka-snimki-678930.html", "text": "Черен дим плъзна по столичния булевард \"Витошка\" в ранния следобед заради пожар в заведение. Предполагаемата причина е късo съединение.На инцидента на бул. \"Витоша\" 17 се отзова екип на пожарната. За да стигне до мястото, колата трябваше да размести сложените наскоро от съображения за сигурност каменни саксии, препречващи достъпа на превозни средства до пешеходната зона. ", "date": "2018.04.18", "title": "Заведение горя на 'Витошка' (снимки)"}
{"url": "https://offnews.bg/futbol/silvi-vartan-za-istoricheskata-kvalifikatcia-frantcia-balgaria-beh-678927.html", "text": "Грандамата на френската музика Силви Вартан сподели в \"Шоуто на Слави\", че е присъствала на историческата световна квалификация между Франция и България на 17 ноември 1993 година.Припомняме, че тогава \"трикольорите\" се класираха по изключително драматичен начин за световното първенство в САЩ, след като победиха \"петлите\" с 2:1 с гол на Емил Костадинов в последнта минута на двубоя. Любимата изпълнителка на поколения българи е била сред зрителите на \"Парк де Пренс\" и сподели, че усещането е било невероятно в онази вечер.\"Много трудно беше да ги гледам, но сърцето само говори кой отбор да подкрепя\", сподели Вартан и накрая добави на чист български: \"Бех доволна\".  ", "date": "2018.04.18", "title": "Силви Вартан за историческата квалификация Франция - България: Бех доволна"}
{"url": "https://offnews.bg/obshtestvo/remontat-na-grafa-zapochva-na-8-maj-20-tapi-prez-liatoto-v-sofia-678935.html", "text": "Ремонти на 20 големи улици и булеварди ще има в столицата това лято. Строителните дейности по част от тях ще продължат и догодина, обяви кметът на София Йорданка Фандъкова.  От 27 април се стеснява движението по \"Евлоги и Христо Георгиеви\", там ще се прави шахта и възможност за отклонение на третия лъч на метрото към Слатина и Гео Милев. Така няма да се налага да се копае пак, когато има средства за реализирането на проекта, обясни Фандъкова. Един от първите обекти, с които ще стартират строителните дейности, е реконструкцията на ул. „Граф Игнатиев“ още на 8 май. Ремонтите ще започнат от ул. „Алабин“ и ще се извършват поетапно. „Това ще е най-тежкият обект. Предвижда се подмяна на водопровод, канализация, трамвайни релси и пътни настилки. Това е един от ремонтите, които ще продължават и през следващата година“, обясни Фандъкова. Тя помоли живеещите и работещите в района за разбиране, защото шумът при демонтажа на трамвайните релси е доста силен. Други са предвидени ремонтни дейности на релсов път са ул. “Каменоделска”, бул. “Цар Борис III”, както и отсечката по трамвайната линия по бул. „България“, която беше спряна заради строителството на метрото. През този строителен сезон е предвиден ремонт на подлеза на бул. „България“ , както и за участъка от бул. „ Ив. Ев. Гешов“ до бул. „Гоце Делчев“.Строителствата през лятото ще продължат и с работа по обекти от миналата година като разширението на бул. „Тодор Каблешков“ и бул. „Монтевидео“. Преасфалтирани ще бъдат бул. „Христофор Колумб“, Източната тангента и бул. „Васил Левски“ в отсечката между СУ и бул. „Патриарх Евтимий“. Само до няколко седмици предстои да стартира и работата по ул. „Филип Кутев“, като първоначално там ще работи Софийска вода, след което ще се извърши разширение и преасфалтиране на участъка. Предвиждат се още ремонти на малките квартални улички. Кои точни участъци ще бъдат реконструирани ще решават районните кметове. Всички ремонтни дейности е предвидено да приключат до началото на учебната година.За тази година е предвидена и специална програма за ремонт на тротоарите в цяла София, смяната на настилките ще продължи две години. Бюджетът е 10 млн. лева. За първи път парите за ремонт и изграждане на квартални улици се изравняват с тези за обновяване наголемите обекти, подчерта Фандъкова. ", "date": "2018.04.18", "title": "Ремонтът на Графа започва на 8 май, 20 тапи през лятото в София"}
{"url": "https://offnews.bg/tehnologii/amazon-web-services-evangelistat-zhulien-simon-predstavia-u-nas-nova-p-678940.html", "text": "SageMaker e новата платформа на Amazon Web Services (AWS), която дава възможност за бързо и достъпно за потребителите създаване, обучение и инсталиране на модели за машинно обучение.Платформата представя Жулиен Симон, AWS технологичен евангелист, по време на единадесетата среща на AWS User Group България, подкрепена от HeleCloud.„Обменът на знания, опит и постижения е много важен за развитието на всички специалисти. HeleCloud подкрепя в дългосрочен план срещите на AWS User Group България, като по време на предните две нашите експерти споделиха практически опит и разказаха за нетрадиционни технологични решения на колегите си, работещи върху AWS. За нас в HeleCloud е много важно споделянето на практически опит. Щастливи сме, че работим заедно с AWS User Group България за развитието на професионалистите по облачни технологии у нас и споделянето на знания, което е и предпоставка за много по-широко развитие на тази професионална общност в България”, каза Добромир Тодоров, изпълнителен директор на HeleCloud.Жулиен Симон е носител на всичките седем AWS сертификата. Той демонстрира как се създават, обучават и използват модели, базирани на различи мрежови архитектури.“Създадохме AWS User Group с идеята да изградим неформална общност за споделяне на интересно и полезно съдържание, свързано с платформата на Amazon Web Services, облачните технологии и DevOps. Приветстваме всеки, които има желание да сподели опит и полезни съвети, да се включи в срещите ни не само като гост, но и като презентатор. Радвам се, че този месец заедно с колегите от HeleCloud посрещаме Жулиен Симон, защото споделянето на знания е много ценнo за всички нас.”, отбеляза Ивайло Братоев, организатор на AWS User Group България.AWS User Group България е общност, която обединява всички, които се интересуват от Амазон Уеб Сървисис, облачните технологии и DevOps. Групата има за цел да представя полезно и интересно съдържание на теми, свързани с AWS, и да насърчава неформалните дискусии и разговори.", "date": "2018.04.18", "title": "Amazon Web Services евангелистът Жулиен Симон представя у нас нова плаформа за машинно обучение"}
{"url": "https://offnews.bg/politika/savetnitcite-ot-gerb-polititcite-koito-podkrepiaha-ivancheva-da-poe-678939.html", "text": "Изнесените факти от Специализираната прокуратура за тежка форма на корупция и административен произвол на кмета на район „Младост“ будят основателно възмущение. Разчитаме на компетентните органи да извършат пълно разследване на обстоятелствата и да установят обективната истина. Това се казва в позиция на общинските съветници от ГЕРБ по повод ареста на кмета на район Младост Десислава Иванчева и заместничката й Биляна Петрова.В текста им се казва още: Противодействието на корупцията може да се случи единствено с проявата на нетърпимост и с активното участие на всеки гражданин, с подаване на конкретни сигнали до институциите при всеки случай.Групата на ГЕРБ в СОС е доказала, че работи с всеки един демократично избран районен кмет, който се ръководи от интересите на гражданите, без значение от коя политическа сила е издигнат. В случая с кмета на район „Младост“ липсата на управленски капацитет и некомпетентност налагаше многократно комисиите на СОС да разглеждат сигнали за забавени процедури. Съдействали сме за законосъобразното изпълнение на задълженията й на кмет.Показали сме, че поемаме отговорност и при най-малкото съмнение за нарушено доверие, защото отговорността в политиката се носи, а не се бяга от нея. Затова настояваме политическите сили, които системно подкрепят действията на кмета на район „Младост“ - представителите на ДСБ, БСП, Зелените, Нормална държава на Георги Кадиев, да поемат своята отговорност пред гражданите.В момента те дължат отговори – защо не са подавали сигнали до компетентните институции, след като сега твърдят, че са имали такава информация, защо не са поискали оставката й, защо не настояват за пълно съдействие с разследването.Не приемаме политически лидери да наричат борбата с корупцията активно мероприятие и да дискредитират българските правораздавателни институции. Това няма да изчисти гузната им съвест.", "date": "2018.04.18", "title": "Съветниците от ГЕРБ: Политиците, които подкрепяха Иванчева, да поемат отговорност"}
{"url": "https://offnews.bg/politika/naznachavat-oshte-75-sluzhiteli-v-agentciata-po-vpisvaniata-678934.html", "text": "Правителството прие постановление, с което се увеличава числеността на Агенцията по вписванията със 75 служители.Ще се ускорят дейностите по воденето на регистър на действителните собственици на учредените на територията на България юридически лица и други правни образувания и свързаните с тях лица – задължение, предвидено в проекта на Закон за мерките срещу изпирането на пари, който предстои да бъде разгледан на второ четене в Народното събрание, съобщиха от правителствената пресслужба.Новите служители ще работят в общата администрация на Агенцията (12 щата), в дирекция „Длъжностни лица по регистрацията“ (14 щата) и в Главна дирекции „Регистри“ (49 щата).", "date": "2018.04.18", "title": "Назначават още 75 служители в Агенцията по вписванията"}
{"url": "https://offnews.bg/ikonomika/valentin-zlatev-ne-se-ochakva-povishenie-na-tcenite-na-gorivata-678943.html", "text": "Ясно и категорично искам да заявя, че ние ще настояваме за приемането на новия Закон за горивата, защото обратното ни поставя в невъзможност да работим в България. Това каза пред журналисти председателят на Българската петролна и газова асоциация (БПГА) и генерален директор на \"Лукойл България\" Валентин Златев.От БПГА ще настояват да има и обществен орган, който да следи за изпълнението на закона.По думите му този закон е в интерес и в ползва на държавата, с единствена цел тя да обезпечи постъпленията в бюджета и да има равнопоставеност на участниците на пазара и върховенство на закона.Валентин Златев каза, че е новост за него, че изпълнителният директор на Българската петролна и газова асоциация Андрей Делчев участва в Консултативния съвет по законодателството в парламента (б. ред. - проектозаконите, които са приети на първо четене, минават за становище през Консултативния съвет). Той добави, че ще говори с него и ще го помоли да не участва в дискусията заради конфликт на интереси.Той каза още, че смята българската държава за партньор в бизнеса с горива и тя получава повече от 50% от приходите от продажба на горива във вид на данъци и такси.На въпрос защо законопроектът не срещна подкрепа от министрите, Златев отговори, че не смята така. „Не съм съгласен, че министрите са отхвърлили този закон, тъй като в продължение на две години имаше работна група, сформирана със заповед на министър-председателя Бойко Борисов, която работи по текстовете на този закон и той е подписан от представителите на всички министерства, съгласуван е“, каза Златаев и добави, че затова е нелогично да се заема друга позиция.Според председателя на БПГА, ако Агенция \"Митници\" и НАП си вършеха добре работата, нямаше да има нужда от този закон.Той добави, че са проведени няколко срещи със зърнопроизводителите и с депутатите, които внасят закона и е постигнат консенсус, който е добър и за представителите на бранша.Златев смята, че се говори популиситки, без да се познават добре текстовете на закона и според него той е написан в полза на бранша.Златев обясни още, че в новия закон това се поправя и е въведено понятието „вътрешен обект“, който дава право на зърнопроизводителите и селскостопанските производители да имат официално такива свои обекти, като те трябва да бъдат адресно регистрирани и да се измерват горивата, които са в тях, иначе се обезсмисляла идеята.Златев добави, че всяка подобна политическа нестабилност като тази в Сирия се отразява на международните пазари. „Да се надяваме, че здравият разум ще победи и Сирия няма да поднася повече изненади\", каза Златев.По думите му в крайна сметка светът трябва да намери някаква алтернатива на горивата, произведени от нефт и това рано или късно ще се случи, но няма да е толкова бързо, колкото всички очакват.", "date": "2018.04.18", "title": "Валентин Златев: Не се очаква повишение на цените на горивата"}
{"url": "https://offnews.bg/obshtestvo/vandali-izpochupiha-parka-i-igrishteto-v-staro-oriahovo-678902.html", "text": "Вандали изпочупиха парка и игрището в село Старо Оряхово, община Долни чифлик. Това се вижда от снимки, публикувани на фейсбук страницата на местното читалище \"Пробуда\".Паркът и игрището бяха реновирани с европейски средства. Те са любимо място за разходка и спорт както на местните хора, така и за хиляди летовници, почиващи на базите в Шкорпиловци, където се намира най-дългият и един от малкото незастроени плажове между Бургас и Варна.Според нея най-вероятно вандалите са деца, но от районното управление в Долни чифлик не са ги открили.Тя обясни и че е притеснена и се срамува как селото ще приеме гостите на традиционния танцов събор, който е съвсем скоро. Организатори на „Мегданско хоро на Гергьовден - 2018” са Община Долни чифлик, Кметството на с. Старо Оряхово и НЧ „Пробуда 1922 – Старо Оряхово“.Основната цел на събора е представянето и запазването на уникалността на българските хора. На събитието се очаква да се включат фолклорни клубове и формации от цялата област.", "date": "2018.04.18", "title": "Вандали изпочупиха парка и игрището в Старо Оряхово"}
{"url": "https://offnews.bg/ikonomika/godishniat-dohod-na-chovek-u-nas-za-2017-e-5586-leva-678904.html", "text": "През 2017 г. годишният общ доход средно на лице от домакинство у нас е бил 5586 лв., отчете Националният статистически институт. Доходът нараства с 8,1% спрямо 2016 година (4989 лева), а за последните десет години (2008 - 2017 г.) общият доход средно на лице от домакинство се е увеличил 1,6 пъти.Основната част от общия годишен доход на лице от домакинство идва от работна заплата (3038 лева), а следващият най-голям източник са пенсиите (1479 лева). Реалните доходи на домакинствата през 2017 нарастват с 5,5 на сто в сравнение с предходната година.През 2017 г. българските домакинства са изразходвали 5217 лв. средно на лице, което е с 9,7% повече в сравнение с 2016 година. За периода 2008-2017 г. разходите на домакинствата се увеличават 1,6 пъти.Основната част от семейния бюджет отива за потребителски разходи - 4280 лева от цитираните по-горе 5217 се харчат за храна, битови сметки, транспорт, социални осигуровки, здравеопазване и др.През 2017 г. настъпват промени в потреблението на домакинствата спрямо 2016 г. - средно на лице намалява консумацията на хляб и тестени изделия с 0,9 кг и на зеленчуци с 2,0 килограма. Увеличава се консумацията на плодове с 1, кг и на безалкохолни напитки с 6,5 литра.На годишна база се увеличава потреблението средно на лице от домакинство на алкохолни напитки (от 27.3 на 28.9 л) и на цигари (от 639 на 656 броя).", "date": "2018.04.18", "title": "Годишният доход на човек у нас за 2017 е 5586 лева"}
{"url": "https://offnews.bg/drugi/rezhat-napolovina-uchastnitcite-ni-pri-shtangite-za-tokio-2020-678909.html", "text": "Българската федерация по вдигане на тежести попадна под удара на нов правилник, който е гласуван от международната централа IWF, пише \"Тема Спорт\".Според него всяка една страна, която е регистрирала между 10 и 19 положителни допинг проби в периода от 2008 до 2020 година, ще има право на само 4 участници на олимпийските игри в Токио. В този период не влизат провиненията преди Пекин, когато целият ни национален тим бе заловен със забранени стимуланти.Попадат обаче онези 11, които изгоряха преди игрите в Рио. В резултат на това България ще може да изпрати максимум двама мъже и две жени на олимпиадата през 2020-а. Всичко това, при положение че президентът на федерацията Неделчо Колев намери начин да плати глобата от 250 хиляди долара, наложена от Лозана за случая отпреди 3 години. Сумата трябва да бъде изчистена до края на юни или страната ни ще бъде извадена от международни участия.Освен България в графата за 4 квоти (по две мъжки и женски) влизат още 8 страни. Това са Иран, Албания, Румъния, Узбекистан, Индия, Украйна, Молдова и Турция. Далеч по-тежко е положението на Русия, Казахстан, Азербайджан, Беларус и Армения. Те са дали 20 или повече положителни проби, което означава, че ще имат само по двама представители в Токио (по един мъж и жена).От международната централа са взели и друго важно решение. То гласи, че при трима или повече състезатели, заловени с допинг, в период от 18 месеца до старта на олимпиадата въпросната държава ще бъде спряна изобщо от участие.", "date": "2018.04.18", "title": "Режат наполовина участниците ни при щангите за Токио 2020"}
{"url": "https://offnews.bg/futbol/otnovo-zatvariat-glavni-ulitci-v-sofia-zaradi-tcska-levski-678905.html", "text": "Поредното дерби за този месец между ЦСКА и Левски отново ще бъде причина за затварянето на основни улици и булеварди в столицата.Двубоят ще започне в 18:00 ч. на националния стадион \"Васил Левски\", а полицията ще взима мерки за обезопасяване на периметъра и опазване на обществения ред през целия ден.Във връзка с провеждането на мача от Столична община налагат следните ограничения:Забраняват се престоят и паркирането на пътни превозни средства, с изключение на автомобилите на участниците в мероприятието, както следва:От 20.00 часа на 18 април до приключване на футболната среща по алеите в непосредствена близост до Националния стадион „Васил Левски“.От 12.00 до 20.00 часа на 18 април на моста пред Национален стадион „Весил Левски“ – 49 паркоместа и на ул. „Генерал Гурко“ между ул. „Любен Каравелов“ и бул. „Евлоги и Христо Георгиеви“ -50 паркоместа.От 17.00 часа на 18 април до приключване на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки, с изключение на автобусите на масовия градски транспорт по:ул. \"Ген.Гурко\" между бул. \"Васил Левски\" и бул. \"Евлоги и Христо Георгиеви\",Бул. \"Евлоги и Христо Георгиеви\" между пл. \"Орлов мост\" и бул. \"Черни връх\"бул. \"Драган Цанков\" между бул. \"Евлоги и Христо Георгиеви\" и бул. \"Пейо Яворов\".Преди дербито само фенклубът на Левски призова за сборен пункт и шествие до стадиона. Най-запалените привърженици на домакина ЦСКА си дават среща направо на трибуните.Феновете на \"сините\" ще се съберат на бул. \"Тодор Александров\" и в 16:15 ч. ще тръгнат към стадиона, като вероятно ще преминат покрай президентството, сградата на Народното събрание, Софийски университет, ул. \"Ген. Йосиф В. Гурко\", а от там и към сектор \"Б\".", "date": "2018.04.18", "title": "Отново затварят главни улици в София заради ЦСКА - Левски"}
{"url": "https://offnews.bg/obshtestvo/protest-za-horata-s-uvrezhdania-shesta-poredna-godina-iskaniata-ostav-678911.html", "text": "Мащабен протест в подкрепа на семействата на деца с увреждания се провежда днес преди обед пред сградата на Министерския съвет. Демонстрацията е организирана от родители и подкрепена от неправителствени организации, които настояват за реформа и за закон за личната помощ. Те предлагат изчерпателен електронен регистър на децата и възрастните с увреждания по заболявания, въвеждане на индивидуална оценка на потребностите както за децата, така и за възрастните, достъпна среда и др.На демонстрацията дойдоха много от потърпевшите на настоящите административни и законови неуредици: хора в инвалидни колички, болни деца, доведени от родителите си, а над главите на протестиращите се издигаха черни балони. Исканията си родителите на деца с увреждания излагат за поредна година и споделят, че досега не намират чуваемост сред институциите. \"Настояваме за право на живот и след 18 г. С Бюджет 2017 г. беше прието диференциране на социалните плащания, според процент увреждане на децата, но пълнолетните лица отново бяха забравени от властта\", пишат в иска си инициаторите. Те посочват още, че България е единствената страна в Европейския съюз, в която хората с увреждания и родителите на деца с увреждания всяка година кандидатстват за личен асистент и се молят да бъдат одобрени, докато в Европа човекът с увреждане разполага с бюджет за лична помощ и има свобода и избор да го управлява.„Ние сме тук, за да се борим за правата на децата си. Законът за лична помощ трябва да се промени. Не е нормално да ходим всяка година да се молим да бъдем асистенти на собствените си деца. Искаме промяна и във финансовата помощ от държавата. Моят син е на 30 години и получава 145 лева пенсия, а тя не стига за нищо. Та той е младеж! Иска разнообразие, иска да се облече добре, иска да се интегрира в обществото. Според институциите тези 145 лева няма как да бъдат увеличени, тъй като той е роден с този проблем и затова няма право на повишение. Държавата просто не мисли за тези хора“, каза пред OFFNews Анна Йорданова, която е дошла на протеста от Варна.„В нашия град има специализирани центрове, които той посещава всеки ден. За жалост, ходи само по час и половина, но и това е нещо. През останалото време седи вкъщи с мен“, добавя майката.„Тръгваме към НДК, за да ни видят депутатите от Европарламента. Г-н Борисов, чакаме Ви там! За да ни видите, да усетите болката ни. Ако това не е позор, здраве му кажете!“, с тези думи и на фона на погребалния марш шествието тръгна Двореца на културата, където в момента се провеждат събития от календара на Българското европредседателство.", "date": "2018.04.18", "title": "Протест за хората с увреждания: Шеста поредна година исканията остават неразрешени (снимки)"}
{"url": "https://offnews.bg/politika/deputatite-udalzhiha-dejnostta-na-vremennata-komisia-za-chez-678903.html", "text": "Удължиха дейността на временната парламентарна комисия за изясняване на всички факти и обстоятелства около приватизацията и планираната продажба на дружествата на ЧЕЗ Груп в България.Комисията беше създадена на 14 март и трябваше да работи само един месец, но днес депутатите решиха да я оставят да работи до 10 май.\"Ако сме принципни, ще ви помоля да не удължаваме повече дейността на временната комисия за ЧЕЗ\", заяви Аталай преди гласуването.Комисията за ЧЕЗ се състои от по трима депутати от всяка парламентарна група. За председател на временната комисия беше избран социалистът Жельо Бойчев. От БСП в комисията влизат и Крум Зарков и Таско Ерменков.Представителите на ГЕРБ пък са Делян Добрев, Валентин Николов и Димитър Лазаров, а на \"Обединените патриоти\" - Петър Петров, Николай Александров и Александър Сабанов.Членовете на комисията от ДПС са Рамадан Аталай, Сергей Кичиков и Елхан Кълков. От \"Воля\" пък - Полина Цанкова, Албена Найденова и Пламен Христов.", "date": "2018.04.18", "title": "Депутатите удължиха дейността на временната комисия за ЧЕЗ"}
{"url": "https://offnews.bg/ikonomika/zakona-samo-go-mirishem-bdzh-niamali-vatreshni-pravila-da-spazvat-zop-678895.html", "text": "БДЖ не спазват Закона за обществените поръчки, тъй като нямали вътрешни правила за провеждане на тръжни процедури за наем на свои имоти. Това се разбира от отговорите на въпроси, които OFFNews изиска по Закона за достъп до обществена информация от 100% държавната компания, издържана с парите на българските данъкоплатци.Още на 23 февруари тази година попитахме националния жп превозвач следното:БДЖ-Пътнически превози са отдали под наем най-хубавото си хале в София на частната компания \"ЖП Тракция\" без провеждане на търг или конкурс, пише в отговора на въпросите ни, подписан от управителя на \"Пътнически превози\" Пламен Пешаров.Според предоставената ни информация договорът с частната компания е сключен на 26 май 2016 година за наем на дълготрайни материални активи.БДЖ-Пътнически превози са предоставили на ЖП тракция много повече от самото хале. Контрактът е за наемане на ремонтно хале, пневматичо отделение, стая за бригадите на ЕМВ, санитарни помещения и оборудването - електрически мостов кран, подемен винтов крик и технологични опори за поставяне на кошовете на локомотиви. Решението за сключване на договора е взето от Съвета на директорите на \"Холдинг БДЖ\" на 17 май 2016 г. Закона само го миришемНай-интересният от отговорите на БДЖ е на въпроса ни дали е имало тръжна процедура за отдаването на активите под наем. На това от предприятието отговарят, че към датата на сключване на договора с \"ЖП Тракция\" не са били приети вътрешни правила за отдаване под наем на недвижими имоти, в това число и за провеждане на открита процедура.От това излиза, че държавната компания трябва да спазва Закона за обществените поръчки само ако е приела \"вътрешни правила\" да го спазва, което звучи повече от юридически абсурдно. От БДЖ не дават конкретен отговор на конкретно зададения въпрос дали \"ЖП Тракция\" има право да ремонтира и локомотиви на частни превозвачи в наетото хале, което на практика е получено във връзка с изпълнението на договор за поддръжка на превозни средства на самата БДЖ. Наскоро в репортаж на Нова телевизия ясно се видя, че в халето освен машини на БДЖ се ремонтират и такива на частни жп фирми.Любопитна е и наемната цена за имуществото, предоставено на \"ЖП Тракция\". Тя е 3293 лева на месец, което е колкото, а в много случаи и по-малко, от наема на къща в столичните квартали \"Симеоново\" и \"Драгалевци\". Стойността според жп експерти е изключително изгодна за наемателя и повече от неизгодна за БДЖ.От държавната жп компания обясняват, че размерът на наема е определен от независим оценител. Липсва обаче информация на коя дата е изготвена оценката. Източници на OFFNews твърдят, че това се е случило чак през февруари 2017 г. (когато управляваше служебен кабинет, а герберското ръководство на железниците бе временно отстранено) и че частната компания е ползвала помещенията  без да плаща нищо през първите 9 месеца от сключване на договора. Очакваме допълнителни разяснения по тази тема от държавната жп компания.Защо е толкова интересен договорът между БДЖ и \"ЖП тракция\"?Два от общо трите завода за ремонт на локомотиви в България - \"Експрес Сервиз\"-Русе и \"БДЖ Кончар\" (б. ред - в която отгоре на всичко половината от собствеността е на БДЖ), обвиниха държавната БДЖ в уреждане на обществени поръчки с милионен бюджет в полза на новопоявила се частна компания на пазара \"Жп Тракция\". Неин собственик е Николай Кръстев, който е бивш заместник на шефа на ИАЖА Веселин Василев по времето когато той е управлявал жп компания, свързана с известния бизнесмен Васил Божков.Именно Василев издава лиценз за извършване на жп ремонти на бившия си заместник за извършване на ремонт на локомотиви, а компанията веднага започва да печели апетитни обществени поръчки за милиони левове на БДЖ.Разследването по темата бе включено в \"Черна книга на правителственото разхищение в България 2017\", която се издава от Фондация за свободата \"Фридрих Науман\" със съдействието на Института за пазарна икономика.Предприятията \"Експрес Сервиз\", Русе и българо-хърватският джойнт венчър \"БДЖ Кончар\" потвърдиха точка по точка друго разследване на OFFNews - , което разкри, че \"БДЖ-Пътнически превози\" са обявили поръчка, с която искат да възложат ремонт на 9 локомотива срещу над 4 милиона лева, а според тръжната документация се оказва, че държавното дружество ще свърши над 80 процента от работата съвсем сама. Дейностите ще се извършват в халета на БДЖ, от служители на БДЖ, с инструменти и оборудване на БДЖ и с резервни части на БДЖ. Фактурите обаче ще заминават към частна фирма.По повод разследването на OFFNews транспортният министър Ивайло Московски вече възложи цялостен одит на обществена поръчка с предмет: „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ-Пътнически превози” ЕООД за тригодишен период”.Проверката на откритата процедура, която се извършва от Звеното за вътрешен одит към МТИТС, все още не е приключила. Оферти за участие в процедурата подадоха 3 фирми - \"ЖП Тракция\" и две поддържащи.", "date": "2018.04.18", "title": "Закона само го миришем: БДЖ нямали вътрешни правила да спазват ЗОП"}
{"url": "https://offnews.bg/obshtestvo/darzhavata-shte-pomaga-za-kupuvane-na-detski-invalidni-kolichki-i-vert-678926.html", "text": "Три нови медицински изделия се включват в списъка с помощните средства, приспособления, съоръжения и медицински изделия, за купуването на които хората с увреждания ползват целева помощ от държавата.В него ще влязат вертикализаторите за деца е увреждания, детските рингови инвалидни колички и детските инвалидни колички. Това предвиждат промени в Правилника за прилагане на Закона за интеграция на хората с увреждания, които бяха одобрени от правителството.С промените се въвежда изискването медицинските изделия по индивидуална мярка да бъдат изработвани по поръчка за конкретен пациент. По този начин ще се гарантира, че на правоимащите ще се предоставят медицински изделия, съобразени с техните индивидуални потребности.С новите текстове се въвежда по-ефективен контрол и намаляване на административната тежест при предоставянето на помощни средства, приспособления, съоръжения и медицински изделия.Променя се механизмът по предоставяне и изплащане на целеви помощи за купуване на медицински изделия и помощни средства. Ще се преустанови практиката да се предоставят пари на ръка на правоимащите. Променя се и начинът за предоставяне и отчитане на изделията. По този начин ще бъдат ограничени възможностите за неизползване на финансови средства от бюджета по предназначение.Хората с увреждания ще получават необходимата помощ и медицински изделия, без да се налага да посещават многократно дирекциите „Социално подпомагане“. Ще отпадне и необходимостта да предоставят отчетни документи за покупката на помощните средства.Регламентира се и по-гъвкав механизъм за отчитане и заплащане на отпуснатите целеви помощи за реално предоставените медицински изделия и помощни средства. Оптимизират се и начините за осъществяване на контрол върху разходването на финансови средства, като същите ще се изплащат на доставчиците при реално предоставени изделия на нуждаещите се.Месечните добавки за социална интеграция и целевата помощ ще се отпускат по настоящ, а не по постоянен адрес, както беше до сега. По този начин ще се създадат по-адекватни условия за достъп до подпомагане на хората с увреждания.", "date": "2018.04.18", "title": "Държавата ще помага за купуване на детски инвалидни колички и вертикализатори"}
{"url": "https://offnews.bg/ikonomika/91-na-sto-ot-domakinstvata-zhiveiat-v-sobstveno-zhilishte-3-6-sa-pod-678907.html", "text": "Преобладаващата част от българските домакинства живеят в собствени жилище. Такъв е случаят при 91,4 от домакинствата, показват данните на НСИ за 2017 г. Едва 3,6 са под наем, като от тях 1,с живеят в общински имот, а останалите 2,3 са на свободен наем. Други 5,1% не притежават жилище, но живеят в имот без да плащат за това.Второ жилище притежават 9,1% от домакинствата.Особено висок е делът на жилищата, построени преди 1990 г. - в такива живеят 92,2 на сто от домакинствата. Две-трети от тези имоти са строени между 1961 и 1990 г., а 19,(% от старите жилища са от преди 1961 г.След 1990 г. са построени 7,8% от домовете.Две трети (66,5%) от домакинствата в страната живеят в дву- и тристайни жилища (71,5% в градовете и 52,3% в селата). В по-големи жилища (с четири и повече стаи) живеят 21,5% от домакинствата в градовете и 43.9% - в селата.Гаражи имат 22,4% от домакинствата в страната (18,3% в градовете и 33,9% в селата).С електричество, вода, канализация, баня и тоалетна в жилищата разполагат 76,5% от домакинствата. Има съществени различия в благоустроеността на жилищата в градовете и селата. Централна канализация имат 30,6% от жилищата в селата, докато в градовете този процент е 3,1 пъти по-голям - 96.1%.Тоалетна вътре в жилището имат 67,4% от домакинствата в селата и 97,1% в градовете.С централно отопление (парно или газ) са 18,7% от жилищата в страната.Автомобили и техникаАвтомобили имат 51,2% от наблюдаваните домакинства, като 4,3% притежават два и повече автомобила. Не могат да си позволят да закупят и поддържат автомобил по финансови причини 14,7% от домакинствата, а 33,8% са заявили, че нямат необходимост от лека кола.От предметите за дълготрайна употреба най-разпространен е телевизорът - притежават го 99,3% от домакинствата, а 29,2% имат по два и повече телевизора.На второ място по разпространение е хладилната техника - 98,% от домакинствата в страната (98,6% в градовете и 98,1% в селата) имат хладилник и/или фризер.Приблизително такъв е и делът на ползващите пералня и телефон (стационарен или мобилен) - съответно 92,9 и 98,3%. Само стационарен телефон имат 4,6%, а 66,5% - само мобилен (преобладават тези с два и повече мобилни телефона). Двата вида телефони (стационарен и мобилен) притежават 27.2% от наблюдаваните домакинства.С компютри разполагат 55% от домакинствата (62,5% в градовете и 33,8% в селата), като една малка част ползват служебни. Все още е голям делът на тези, които преценяват, че нямат необходимост от компютър - 38.6%.Наличие на интернет връзка в жилището имат 56,1% от домакинствата в страната. В градовете домашен интернет има в 63,9% от жилищата, а в селата - в 34,2%. Посочили, че нямат необходимост от интернет връзка в дома си, са 38,1% от домакинствата.Климатици притежават 37,3% от домакинствата, а 28,9% не могат да си закупят такава техника поради липса на финансови средства. 33,8% от домакинствата в страната са заявили, че нямат необходимост от климатик.", "date": "2018.04.18", "title": "91 на сто от домакинствата живеят в собствено жилище, 3,6% са под наем"}
{"url": "https://offnews.bg/kultura/edin-ot-naj-aktualnite-dens-didzhei-patrick-topping-idva-za-parti-v-ia-678915.html", "text": "На 21 април клуб \"Ялта\" посреща един от най-актуалните диджеи на денс сцената, Patrick Topping. Артистът на новаторския, независим лейбъл Hot Creations ще представи удължен сет в Room 1, а вечерта ще открие един от резидентите на клуба - Diass.За много кратко време Patrick Topping се превърна в едно от топ имената на световната сцена. Като част от новото покеление продуценти, той е един от пионерите на изгряващите артисти, което е отразено в класиране му на 11-то място в топ 100 DJ's на Resident Advisor през 2016 и на 15-то място в класацията на списание Mixmag.Кариерта му на диджей започва, когато основава собствените си клубни вечери Motion, където свири заедно с основополагащи имена като Solomun, Tale Of Us и Sven Vath. От тогава до днес, 28-годишния британец събира изчерпателно портфолио с разтърстващи релийзи.До момента, той си е осигурил 11 първи позиции в класациите на Beatport за парчета като Be Sharp Say Nowt, Get Beasty, Forget и Voicemail, което е колаборация с Green Velvet.Многобройните постижения на Topping включват и две награди на DJ Awards, за „най-добър дебют“ и „трак на сезона“ за хита му Forget, както и наградата на DJ Mag за същото парче. Междувременно, той се впуска и в ремиксиране на артисти като Matador, Booka Shade и Steve Lawle, а ремиксът му на Dem A Pree от Raumastik се превръща в един от най-успешните парчета на 2016 г. В края на същата година, той издава и първия си DJ mix албум, Paradise On Earth vol. 1, който получава наградата на Mixmag за “компилация на месеца“ и достига номер 1 в хаус класацията на Beatport.Освен големия брой релийзи на британеца за Hot Creations, той е и резидент на изключително успешните събития на Jamie Jones – Paradise в DC10 от 2014 г. Участията му обаче не приключват до там и широкобхватния музикант може да бъде видян на фестивали като Coachella, Awakenings, Ultra и Tomorrowland, а междувременно е редовен гост на Ибиза с участия в Amnesia, Elrow и неделните партита на Space.През 2017 г. роденият в Newcastle артист продължава да покорява върхове. Patrick Topping беше лицето на корицата на списание Mixmag, спечели цели две награди на DJ Awards, както и наградата на DJ Mag “Best of British”.", "date": "2018.04.18", "title": "Един от най-актуалните денс диджеи Patrick Topping идва за парти в Ялта"}
{"url": "https://offnews.bg/112/5-chasa-aktcia-na-mvr-za-skorostta-ustanovi-nikoj-ne-spazva-ograniche-678916.html", "text": "Шофьоруите у нас масово карат с по-висока скорост от позволената, установи започналата днес акция на МВР за контрол на ограниченията на пътя.Само за първите 5 часа от проверките, между 6 и 11 ч тази сутрин, са засечени цели 1558 нарушители.50 от нарушителите са шофирали със скорост с над 50 км/ч над позволената. Екипите, ангажирани в операцията, са констатирали и 84 други нарушения на Закона за движение по пътищата.За времето от 6:00 часа сутринта до 11:00 часа е имало общо 8 леки пътнотранспортни инцидента, при които има 3 ранени. Тежки инциденти и загинали хора няма.Операцията \"24 часа скорост\" ще продължи до 6 ч утре сутрин. Целта е да се обърне внимание на водачите, че скоростта е една от основните причини за тежки ПТП. Проверки се извършват във всички страни, членки на TISPOL - Европейската мрежа на службите на Пътна полиция.", "date": "2018.04.18", "title": "5 часа акция на МВР за скоростта установи: Никой не спазва ограничението"}
{"url": "https://offnews.bg/kultura/veche-mogat-da-se-kupuvat-i-onlajn-bileti-za-sabitiata-v-ndk-678928.html", "text": "Приключи и вторият етап от въвеждането на онлайн системата за продажба на билети на Националния дворец на културата. Зрителите вече могат не само да запазват, но и директно да купуват билети за събитията, които желаят да посетят в НДК. От момента на въвеждането на системата до сега, когато тя функционираше само като възможност за резервиране на билети, онлайн платформата е привлякла над 15 000 потребители.Платформата за покупка на билети е част от цялостен пакет за подобряване на организирането на събития в НДК, като следващата стъпка ще бъде въвеждането и на собствена система за проверка на закупените билети. Билети за събитията на всички културни пространства на НДК – зала 1, театър \"Азарян\", ДНК-пространство за съвременен танц и пърформанс, кино „Люмиер Лидл”, литературен клуб „Перото”, зала 42 могат да се купят на адрес tickets.ndk.bg.До 20 април /петък/ Билетният център ще работи целодневно в кино „Люмиер Лидл”, а касите в основната сграда ще отварят след приключване на събитията.", "date": "2018.04.18", "title": "Вече могат да се купуват и онлайн билети за събитията в НДК"}
{"url": "https://offnews.bg/politika/borisov-se-razplakal-kato-gledal-reportazh-za-bito-dete-s-uvrezhdania-678920.html", "text": "Премиерът Бойко Борисов призова служителите в държавната администрация за повече човечност при решаване на проблемите на хората с увреждания, като даде пример с репортаж, излъчен по една от националните телевизии.В последните дни стана известен случай на бито дете с увреждания от социалния център в Пазарджик. Възпитателката удряла детето, защото посегнало към телефона ѝ. Борисов поиска от социалното министерство да разбере какъв точно е случаят с детето от репортажа и виновните да бъдат уволнени.\"Това не може да ми го побере акълът. Ревах, като ги гледах. Лично министърът да се занимае. Какви са тези хора, държавни пари и заплати вземат\", каза Борисов в началото на заседанието на Министерския съвет, цитиран от БТА.По това време пред сградата на МС се проведе протест в подкрепа на семействата на деца с увреждания. Демонстрацията е организирана от родители и подкрепена от неправителствени организации, които настояват за реформа и за закон за личната помощ.Те предлагат изчерпателен електронен регистър на децата и възрастните с увреждания по заболявания, въвеждане на индивидуална оценка на потребностите както за децата, така и за възрастните, достъпна среда и др.", "date": "2018.04.18", "title": "Борисов се разплакал, като гледал репортаж за бито дете с увреждания в дом"}
{"url": "https://offnews.bg/temida/prokuraturata-ivancheva-vze-podkupa-pred-kristal-ratcete-%d1%9d-svetna-678921.html", "text": "Десислава Иванчева е получила рушвета от 70 хил. евро, за който бе арестувана вчера, в градинката пред Кристал. Това разказаха днес от спецпрокуратурата на брифинг в Съдебната палата.Почти до последния момент не се е знаело къде ще бъде срещата. Но това до 10 часа сутринта на вчерашния ден. Срещата била между Иванчева, зам.-кмета Биляна Петрова и посредника - бивш кмет на \"Младост\". Тримата се видели в кафето на градинката на \"Кристал\". Там станало и предаването на парите.Посредникът си взел 14 хил. евро процент от \"сделката\", а Иванчева и нейната колежка прибрали кашона с парите на задната седалка на служебния автомобил, посочиха от прокуратурата.Колата на Иванчева била спряна в центъра на София, непосредствено след приключването на сделката.\"Ние няма как да знаем откъде ще мине колата и къде ще бъде срещата\", коментира Иван Гешев.Побързали със задържането, за да не изчезнат парите, обясни той.При разследването службите използвали и специални разузнавателни средства, уточниха от спецпрокуратурата.Защо Иванчева стоя 5 часа с белезници на булеварда?На този горещ въпрос Иван Гешев отговори лаконично - за да може задържаната да гледа през цялото време какво се случва с белязаните банкноти, за да не може после да каже, че ѝ били подхвърлени.Били взети проби, а белезниците били, за да не пипа нищо и да изчезнат следите от маркираните банкноти по ръцете ѝ.В кашона в автомобила на Иванчева имало около 70 хил. евро, които пред нея били броени и описани. Свалили белезниците на зам.-кмета на \"Младост\", защото ѝ прилошало и за това повикали и линейки, каза Гешев.Когато прибрали Иванчева в спортната палата, ръцете ѝ \"светнали като елха\", каза Гешев, имайки предвид, че са излезли следите от маркираните пари.Посредникът, бившият кмет на \"Младост\", също бил задържан с процента си от сделката в градинката на Народния театър.", "date": "2018.04.18", "title": "Прокуратурата: Иванчева взе подкупа пред 'Кристал', ръцете ѝ светнаха като елха от белязаните пари"}
{"url": "https://offnews.bg/politika/mestan-borisov-e-v-zadkulisna-dogovorka-s-dps-678913.html", "text": "Министерският съвет гласува допълнителни средства за инфраструктурата във всички общини на Кърджалийска област, като изключва единствено община Джебел, защото кметът на тази община е от ДОСТ. Това е класически пример за дискриминация по политически признак. Отговорността е преди всичко на премиера Борисов, който в крайна сметка наказва жителите на община Джебел заради задкулисните си договорки с ДПС. Това заяви лидерът на извънпарламентарната партия Лютви Местан на среща с с жителите на с. Бенковски, общ. Кирково.Според него днешната власт в съюз с крайните националисти продължава да налага глоби за ползване на майчин език, а изучаването на майчин език е под всякаква критика.На срещата в село Бенковски са участвали още зам.-председателят г-н Мехмед Ходжа, областният координатор г-н Бахри Юмер и други координатори на ДОСТ от област Кърджали.От партията уточняват, че много хора са дошли да се видят с Местан, въпреки че ден преди срещата функционери на ДПС са обикаляли селата.", "date": "2018.04.18", "title": "Местан: Борисов е в задкулисна договорка с ДПС"}
{"url": "https://offnews.bg/politika/borisov-naredi-na-ministrite-da-se-otchetat-pred-radev-za-obshtestveni-678912.html", "text": "Премиерът Бойко Борисов нареди на всички министри, в чиито министерства се пускат обществени поръчки, да се срещнат с президента Румен Радев и да му покажат документите за тях.Нареждането идва след критиките на Радев срещу управлението на страната.\"Няма да се спирам в подробности на президента Радев, но всички министри, които провеждат обществени поръчки, да поискат среща с него и всеки да представи това, което прави. Ако има данни за злоупотреби, да ги дадат на прокурорите и да ги вкарат в затвора\", каза Борисов преди началото на заседанието на Министерския съвет, цитиран от БТА.\"Ние започнахме санирането с една-единства цел - следващите 5-10-15 години цели жилищни комплекси ще излязат от употреба, ще станат опасни и ДНСК трябва да ги затвори. Представете си след 10 или 15 години хиляди хора ще трябва да бъдат извадени от жилищата. Тъй като неговата партия навремето, когато е строила, е направила така, че не се знае на кого е земята, тези хора трябва да бъдат изведени насила. Тогава хората ще кажат къде е била държавата и защо нищо не е направила. Аз не правя обществени поръчки, те се правят от кметовете. Аз отговарям за политиката и смятам, че стотици хиляди хора се ползват от санирането, а са санирани хиляди сгради и само в две три се появиха течове, и то докато ги строиха\", подчерта Борисов.\"Не може заради една бълха да горим целия юрган. По всяка тема може да му се отговори, но не искам да влизам в неговите войни, имаме доста повече и по-важна работа\", коментира още Борисов.\"Мисля да спра, защото и Красимир Каракачанов може да говори много за обществените поръчки - как за един месец се направиха и смениха се хора. Ако се бяха похарчили четири-пет милиарда лева, не знам как щяхме да вдигнем пенсиите и да даваме бонуси за пенсионерите, да вдигнем заплатите в МВР и МО, да дадем пари и на учителите, на БАН и на Софийския университет и на училищата. Ще се огранича дотук и се надявам и той да се ограничи дотук\", каза Борисов.Премиерът поръча още на министрите да проверят служителите им са си платили глобите към КАТ. По думите му проверка с вътрешния министър Валентин Радев показала, че в агенциите има хора с неплатени актове. \"Направете необходимото. Човек, който нарушава Закона за движение по пътищата, има по няколко акта – незнам така дали е и много добър служител. За следващата сряда искам да знам по колко акта съответно вминистерствата, агенциите имате\", каза Борисов.", "date": "2018.04.18", "title": "Борисов нареди на министрите да се отчетат пред Радев за обществените си поръчки"}
{"url": "https://offnews.bg/tenis/grigor-dimitrov-v-sledvashtia-krag-shte-sam-v-po-dobar-ritam-678923.html", "text": "Най-добрият ни тенисист Григор Димитров изигра труден първи двубой, но все пак победи Пиер-Юг Ербер с 3:6, 6:2, 6:4 в среща от втория кръг на турнира от сериите Мастърс в Монте Карло.Хасовлията си призна, че му е било трудно да влезе в мача на червената настилка и то срещу съперник, който вече има зад гърба си няколко мача на клей.\"Не е лесно да играеш първия си мач на клей, при това срещу състезател, който вече има няколко двубоя на тази настилка. След първия сет започнах да играя по-добре, станах по-постоянен в ударите си, движението ми се подобри. Чувствах се комфортно на корта.Той е агресивен състезател, излиза често на мрежата. Понякога не знаеш какво ще направи и може да те изненада в някои ситуации. Това обаче е добре, щастлив съм, че имах такъв мач.Независимо срещу кого играя в следващия кръг, ще съм в по-добър ритъм. Това ще ми даде предимство, което ще ми помогне да мина през подобен двубой\", сподлеи Димитров пред официалния сайт на АТП. Съперникът на българина в следващия етап ще стане известен днес след края на двубоя между Филип Колшрайбер и Алберт Рамос-Виньолас, финалист в турнира от миналата година.Днес обаче Григор ще излезе на корта за втория си двубой на двойки. Той и партньорът му Давид Гофен ще срещнат 8-ите поставени Иван Додиг (Хърватия) и Раджийв Рам (САЩ). Мачът ще се играе на корт №9 и ще започне около 17:00 часа българско време, след като преди това има две срещи на двойки, първата от които започва в 13:00 часа.", "date": "2018.04.18", "title": "Григор Димитров: В следващия кръг ще съм в по-добър ритъм"}
{"url": "https://offnews.bg/kultura/trepka-balgarska-izlozhba-na-tekstil-v-natcionalnia-etnografski-mu-678914.html", "text": "На 24 април 2018 г. от 18:00 ч. в Националния етнографски музей се открива изложбата „Трепка българска“. Автор е Венцислава Великова от Белослав, която представя свои художествени текстилни пана, вдъхновени и изработени по мотиви от български трепки. Тя избира да изобрази елементи от трепки, водена от желанието да ни покаже едно различно нейно възприятие.На 25.04.2018 г. от 10:30 ч. до 12:00 ч. в залите на музея ще се проведе работилница, на която ще можете от близо да се запознаете със стила на работа и техниката на Венцислава и да създадете малки собствени текстилни пана, вдъхновени от изложбата. Входът за работилницата е свободен при предварително записване на имейл bulgariansunart1@gmail.com. Местата са ограничени.Организатори и куратори на изложбата са \"Андари\" – Анатолий Радев и Дария Василева – изследователи на образа. Изложбата се показва в партньорство с ИЕФЕМ-БАН и с подкрепата на община Белослав. Национален етнографски музей участва в изложбата с трепки от своите фондове. Куратор от страна на музея е гл. ас. д-р Андрей Тонев.„В творчеството си преминах през шевиците и носиите, сега се спирам на накитите. Моето мнение за орнаментите, комбинирани в група или групи украси в накитите, е съвсем различно от общоприетото. Според мен това са остатъци, знаци от древно ясновидско виждане, които също, както при шевиците, са преминали в украсата на облеклото, оръдията на труда, домовете, други текстилни платна – черги, одеяла, килими, покривала. Всеки символ както преди, така и сега, си е имал значение, както и място, където да се постави. Днес вече не знаем значението на конкретните символи, знаци, групи от символи, превърнали се в шевици, украси, накити. Поради тази причина пресътворяването им трябва да става точно. Задължително е винаги се упоменава от къде е взет символа, шевицата“ – казва Венцислава Великова, автор на изложбата.", "date": "2018.04.18", "title": "\"Трепка българска\" - изложба на текстил в Националния етнографски музей"}
{"url": "https://offnews.bg/sviat/pochina-barbara-bush-678879.html", "text": "Почина Барбара Буш, съпруга на президента на САЩ (1989 – 1993) Джордж Х. У. Буш и майка на президента (2001 – 2009) Джордж У. Буш.Новината беше съобщена в „Туитър“ от говорителят на нейния съпруг Джим Макграт. \"Барбара Буш почина във вторник, 17 април 2018 г., на 92 години“, написа Макграт. В неделя той обяви, че бившата първа дама е отказала за нея да бъдат полагани палиативни медицински грижи.Барбара Пиърс е родена през юни 1925 г. в щата Ню Йорк. Тя се запознава с Джордж Х. У. Буш, когато е на 16 и се омъжва за него три години по-късно. Двамата имат шест деца, сред които Джордж У. Буш, президент на САЩ от 2001 до 2009 г. Нейният съпруг ръководи страната от 1989 до 1993 г. Като първа дама, нейна кауза бе насърчаването на грамотността и на четенето на книги. Тя обаче казваше, че е по-заинтересувана да се грижи за дома, отколкото да помага на съпруга си да управлява страната, припомня Ройтерс.", "date": "2018.04.18", "title": "Почина Барбара Буш"}
{"url": "https://offnews.bg/obshtestvo/viktor-praznuva-imen-den-678750.html", "text": "Християните почитат днес паметта на Свети мъченик Виктор. Имен ден празнуват Виктор и Виктория.Името идва от латинското \"victori\", което означава победа. Виктор бил войник по време на управлението на Марк Аврелий. Тогава всички войни били задължени да принесат в жертва животно на езическите идоли, за да докажат предаността си към тях.Като праведен християнин Виктор отказал и бил осъден на мъчения. Вярата му помогнала да премине невредим през всичко. Мъченикът бил обезглавен през II век в Дамаск.Именниците днес празнуват и на 11 ноември, когато се почитат великомъченици св. Мина, Виктор и Викентий.", "date": "2018.04.18", "title": "Виктор празнува имен ден"}
{"url": "https://offnews.bg/obshtestvo/aktcia-skorost-zapochva-politcai-shte-slediat-za-narushenia-na-pati-678883.html", "text": "В 06.00 часа сутринта на 18-и април, сряда, пътната полиция започва акцията \"24 часа скорост\", която ще се проведе до 19-и април в цялата страна. Пътните полицаи ще следят за шофиране със съобразена скорост.В акцията ще бъдат включени и 200 камери за наблюдение на водачите, уточняват от пресцентъра на МВР.Акцията е в цялата страна и е част от европейска инициатива. Тя ще бъде последвана от друга операция, на МВР и ДАИ - за контрол на автобусния транспорт", "date": "2018.04.18", "title": "Акция 'Скорост' започва, полицаи ще следят за нарушения на пътя"}
{"url": "https://offnews.bg/temida/prokuraturata-ivancheva-iskala-500-hil-evro-rushvet-ot-stroitel-slu-678910.html", "text": "Кметът на района \"Младост\" в София Десислава Иванчева, , е искала от строителен предприемач рушвети за 500 хил. евро, за да му задвижи документите и разрешителните за строителството. Това обявиха на брифинг в Съдебната палата представители на специализираната прокуратура и антикорупционната комисия.Прокуратурата имала множество свидетелства за лошия и корумпиран начин на работа на Иванчева, а един конкретен човек дал най-много информация - строителен предприемач, който чакал разрешение от общината.Иван Гешев от спецпрокуратурата каза, че неназованият строител бил \"българин с европейско мислене, за когото парите под масата не били начин за решаване на проблеми\". Гешев похвали предприемача, че искал положителна промяна в държавата.Въпросният предприемач чакал разрешение за строеж от Иванчева още от юли месец 2017-а година. Вече имал документ от главния архитект на София арх. Здравко Здравков, а разрешението от община \"Младост\" било проформа и трябвало да се издаде за по-малко от седмица.Тази преписка била бавена, след това загубена, след това отново забавяна.За да му бъде издадено разрешителното, строителят получил оферта - 20 евро на квадрат за рушвет.Така за общо 4-те сгради, които искал да построи в квартала, той щял да плати 500 хил. евро, като цената била \"отстъпка за количество\".Вчера е трябвало да бъде предадена първата вноска от първия рушвет за едната сграда.Екип от 100 души следял Иванчева постоянно, за да се види кога ще бъде предаден рушветът и ще се насочи среща. В цялата схема участвал и бивш кмет на район \"Младост\". Той бил посредник по предаването и вчера взел процент от незаконната сделка, твърдят от прокуратурата.АкциятаДо 10 ч сутринта във вчерашния ден все още не се е знаело къде ще бъде срещата за предаването на парите.Срещата била между Иванчева, зам.-кмета Биляна Петрова и посредника - бивш кмет на \"Младост\". Тримата се видели в кафето на градинката на \"Кристал\". Там станало и предаването на парите.Посредникът си взел 14 хил. евро процент от \"сделката\", а Иванчева и нейната колежка прибрали кашона с парите на задната седалка на служебния автомобил, посочиха от прокуратурата.Колата на Иванчева била спряна в центъра на София, непосредствено след приключването на сделката.\"Ние няма как да знаем откъде ще мине колата и къде ще бъде срещата\", коментира Иван Гешев.Побързали със задържането, за да не изчезнат парите, обясни той.При разследването службите използвали и специални разузнавателни средства, уточниха от спецпрокуратурата. Защо Иванчева стоя 5 часа с белезници на булеварда?На този горещ въпрос Иван Гешев отговори лаконично - за да може задържаната да гледа през цялото време какво се случва с белязаните банкноти, за да не може после да каже, че ѝ били подхвърлени.Били взети проби, а белезниците били, за да не пипа нищо и да изчезнат следите от маркираните банкноти по ръцете ѝ. В кашона в автомобила на Иванчева имало около 70 хил. евро, които пред нея били броени и описани. Свалили белезниците на зам.-кмета на \"Младост\", защото ѝ прилошало и за това повикали и линейки, каза Гешев.Когато прибрали Иванчева в спортната палата, ръцете ѝ \"светнали като елха\", каза Гешев, имайки предвид, че са излезли  следите от маркираните пари.Властите извикали и адвокат на Иванчева, който казал, че ще дойде, като може, а после давал интервюта по медиите, възмути се Гешев.Той уточни, че през целия период на акцията от няколко месеца, екип от 100 разследващи следили и разнузнавали Иванчева.Посредникът, бившият кмет на \"Младост\", също бил задържан с процента си от сделката в градинката на Народния театър.От спец прокуратурата разкриха още, че Иванчева имала особен модел на работа - за да издава разрешителни, тя карала предприемачите да ремонтират детски площадки и да извършват други подобни обществено значими дейности.", "date": "2018.04.18", "title": "Прокуратурата: Иванчева искала 500 хил. евро рушвет от строител, службите я следят от декември (обновена)"}
{"url": "https://offnews.bg/112/2-godishno-dete-s-opasnost-za-zhivota-sled-katastrofa-na-trakia-678884.html", "text": "2-годишно дете е с опасност за живота след катастрофа на автомагистрала „Тракия“, в района на пътен възел „Цалапица“, съобщиха от МВР-Пловдив, цитирани от \"Фокус\".Сигналът за пътния инцидент е подаден около 18.00 часа снощи. По първоначални данни, лек автомобил \"БМВ\" се е ударил в мантинелата, а после странично в ТИР, движещ се в посока Бургас.В болница са откарани 29-годишната шофьорка на колата и 2-годишно дете, което според лекарите е с опасност за живота. Жената е освободена за домашно лечение.Тя и водачът на камиона са тествани с дрегер, резултатите за употреба на алкохол са отрицателни. Образувано е досъдебно производство за разследване на причините за катастрофата. Извършен е оглед на място.", "date": "2018.04.18", "title": "2-годишно дете с опасност за живота след катастрофа на 'Тракия'"}
{"url": "https://offnews.bg/temida/prokuraturata-shte-dade-podrobnosti-za-aresta-na-ivancheva-678880.html", "text": "Днес спец прокуратурата ще даде подробности около ареста на кмета на Младост Десислава Иванчева. От 11 часа в Съдебната палата ще се проведе брифинг, на който ще бъдат оповестени допълнителни данни около показния арест в центъра на София.Разследването за корупционни престъпления се извършва съвместно с Комисията за противодействие на корупцията и за отнемане на незаконно придобито имущество.Кметът Десислава Иванчева беше арестувана вчера, след акция продължила близо 10 часа. Автомобилът й беше обискиран, а в него разследващите откриха банкноти.", "date": "2018.04.18", "title": "Прокуратурата ще даде подробности за ареста на Иванчева"}
{"url": "https://offnews.bg/sviat/shefat-na-tcru-se-e-sreshtnal-s-kim-chen-un-v-phenian-678886.html", "text": "Директорът на ЦРУ Майк Помпео наскоро е пътувал до Северна Корея, за да се срещне с лидера Ким Чен-ун, заявиха двама представители на Белия дом пред агенция „Associated Press” във вторник, цитирани от Time.Пътуването на Помпео до изолираната комунистическа страна идва преди потенциалната среща на върха между Ким Чен-ун и президента Доналд Тръмп, която се очаква в следващите няколко месеца.Представителите говориха за пътуването на Помпео при условие за анонимност, тъй като нямат позволение да дискутират това публично.Визитата на Помпео е най-високопоставената среща между американски и севернокорейски предствители от 2000 година насам.", "date": "2018.04.18", "title": "Шефът на ЦРУ се е срещнал с Ким Чен-ун в Пхенян"}
{"url": "https://offnews.bg/obshtestvo/roditeli-na-detca-s-uvrezhdania-izlizat-na-protest-678881.html", "text": "Шести национален протест на майките на деца с уреждания ще се проведе днес, в небето над НДК ще полетят черни балони.Родителите настояват за реформи и приемането на Закон за личната помощ, който да гарантира независим живот на хората с увреждания.Протестът ще започне пред Министерския съвет в 11 ч. и ще продължи с шествие до сградата на НДК, където ще заседават социалните министри в Европейския съюз.От 8.00 часа до приключване на мероприятието на 18 април се забраняват престоят и паркирането на пътни превозни средства, с изключение на автобусите и автомобилите превозващи участниците в събитието на пл. „Кн. Александър I“, без да се засягат местата в режим „служебен абонамент“ , съобщи Столична община.  ", "date": "2018.04.18", "title": "Родители на деца с увреждания излизат на протест"}
{"url": "https://offnews.bg/politika/grazhdani-braniat-ivancheva-bivsh-zamestnik-kmet-razkaza-za-proekti-n-678885.html", "text": "Арестът на кмета Десислава Иванчева е постановка и начин тя да бъде отстранена от поста кмет на Младост, защото засегна интереси на крупни инвеститори. Около това мнение се обединиха граждани на района, събрали се пред сградата на общината тази сутрин.По ръцете на Иванчева не са открити следи от мастилото от белязаните банкноти, разкри пиарът на общината Петър Кърджилов, по Нова тв. Той припомни, че в края на март от кметът на Младост подаде сигнал до прокуратурата срещу инвеститори, заради съмнения за фалшифициране на подписи в документи.Според него Иванчева и заместничката й Биляна Петрова са били вчера в Столична община, за да се видят с кмета Йорданка Фандъкова. От \"Московска\" 33 заявиха за OFFNews, че такава среща не е била насрочена. Лидерът на Нормална държава Георги Кадиев обаче заяви, че, макар арестът да бе направен по безобразен начин, той не е склонен да вярва, че става дума за постановка. Имахме сигнали за корупция в община \"Младост\", но те не бяха документирани, разкри Кадиев, който подкрепи Иванчева за кмет, но по-късно оттегли доверието си от нея. Бившият зам.-кмет на Иванчева Никола Вапцаров пък разказа, че тя е поставяла \"проекти на инвеститори на трупчета\". Той даде пример със строежа пред бл. 70 - имаше внесена жалба срещу строежа Иванчева я оттегли, провеждаше срещи с инвеститорите при затворени врати и накрая се споразумя с тях, обясни Вапцаров. Той разказа и за сигнал към прокуратурата за нейната заместничка Бляна Петрова за натиск при санирането в района. Г-жа Иванчева категорично не става за кмет – дали е взела пари, или не е друг въпрос, но чисто като управленец тя не става. Да си добър протестиращ не значи, че автоматично ставаш добър управленец, коментира Кадиев по бТВ. Той припомни, че Иванчева е била излъчена като кандидат от самите протестиращи, а „Нормална държава” са свършили по-голямата част от работата по кампанията й. По-късно обаче се появили проблеми в отношенията между двете страни – зам.-кметовете от партията Ивана Лапатов и Никола Вапцаров били изгонени „по най-безобразния начин”.„Много от нещата, които трябваше да се свършат, не бяха свършени – нито един строеж не беше спрян”, посочи Кадиев. И обясни: „Вместо да решиш проблема, да търсиш адвокати и архитекти, които да намерят слабости в даден проект и да го спреш, ти го отлагаш и ти завеждат дело за самоуправство”.Кадиев отбеляза, че така строеж, който имал всички данни за спиране, при странни обстоятелства изведнъж бил пуснат. Като друг пример за неуредиците в „Младост” той посочи проблемите на Изабела Сярова, която провеждаше гладна стачка пред СО заради строежа си. По думите му и там е имало опити за корупционни действия.", "date": "2018.04.18", "title": "Граждани бранят Иванчева, бивш заместник кмет разказа за проекти на трупчета"}
{"url": "https://offnews.bg/obshtestvo/protest-v-zashtita-na-kmeta-na-mladost-678890.html", "text": "Протест в защита на задържаната кметица на \"Младост\" Десислава Иванчева се организира днес в 9:30 ч пред сградата на Българската телеграфна агенция.За него съобщиха активисти на \"Зелените\", които бяха сред малцината, излезли с думи в подкрепа на арестуваната.Твърди се, че тя е била задържана пред Министерството на спорта в момент, в който е получила подкуп в размер на 70 000 евро. Предстои днес прокуратурата да разкрие подробности по случая. По думите на адвоката на Иванчева арестът ѝ е бил унизителен - държана е с часове с белезници, наложило се да повикат линейка, не е била допусната дори да ползва тоалетна.Иванчева бе избрана като независим кмет на \"Младост\" след гражданско недоволство заради застрояване в квартала. Тя влезе в общината като кмет, който трябва да разчупи статуквото, тъй като няма зад себе си нито една голяма партийна централа. Работата ѝ обаче не потръгна гладко и срещу нея заваляха и много оплаквания.", "date": "2018.04.18", "title": "Протест в защита на кмета на 'Младост'"}
{"url": "https://offnews.bg/kultura/preporachvame-vi-shouto-s-novia-material-na-the-comedy-club-sofia-678876.html", "text": "Гледайте 12 от най-добрите стендъп комедианти в България с техните нови шеги за месец април в .Един човек, с един микрофон, разказва едни смешки в един бар. Това е стендъп комедия, а комедиантите на клуба са най-добрите в бранша.Стартът на представлението е точно в 21.00 часа. Вижте и останалите ни предложения за интересни културни събития за днешния ден: от 19:00 часа в Народен театър \"Иван Вазов\" - постановка на Крикор Азарян, спечелила най-престижните театрални награди у нас. \"Кокошка - живот и творчество\" от 18:15 в кино \"Люмиер\"Художник и писател, моралист, учител и всеотдаен гражданин, белязан от две световни войни, преследване и изгнание, неуморим странник с вечно будни сетива, дълбоко привлекателен човек, свидетел на своя век и фигура от нашето време, човек, когото искам зрителя да открие. Този филм, гледащ към бъдещето, е послание на надежда, посветено на младите.При някои творци не е нужно да се познава животът им, за да се разбере тяхна творба. При Кокошка едното неизбежно е отражение на другото и коя да е творба не би била завършена, ако не се осветли животът, който я е създал. Би липсвало нещо. Филмът ни позволява да синтезираме — това е неговата сила и всъщност основното му достойнство. Благодарение на образите и звуците в продължение на 90 минути всички ретроспекции, отклонения, различните стилове, промените в посоката, инцидентите по пътя и влиянието на историята, смесени със страдание и съкровена радост, в крайна сметка създават една картина. Това е субективният ми поглед към трогателното и незавършено пътуване на един човек за пример. Нещо повече, във филма е вплетена фикция, която му придава емоционално измерение. Няма лустро, нито следа от знания или познавачество, нито външна намеса, която би прекъснала нишката и променила настроението. През целия филм ще бъдете потопени в света на Кокошка. Въпреки че е класифициран от специалистите по история на изкуството като най-чистия и най-влиятелния от експресионистите, разнородното му и богато творчество не може да се побере само в това течение. Силата и уникалността, трагедията в картините на Кокошка са резултат и от дългия му живот. „Хиляда и един живота по самотен път“ може да обобщи творческата кариера на Оскар Кокошка.", "date": "2018.04.18", "title": "Препоръчваме ви: Шоуто с новия материал на Тhe Comedy Club Sofia"}
{"url": "https://offnews.bg/na-tozi-den/18-april-v-gabrovo-polagat-osnovite-na-aprilovskata-gimnazia-678072.html", "text": "На тази дата през 1850 г. в  Габрово се полагат основите на новата училищна сграда, днешната Априловска гимназия.Основана е като първото светско училище в България през 1835 г. и без прекъсване обучава ученици . В част от нейната сграда се помещава Националният музей на образованието. Сградата е обявена за паметник на културата през 1979 г.Училището е нареждано сред най-елитните средни учебни заведения в страната. Днес то носи името на своя основател Васил Априлов, който първи въвежда взаимноучителната метода вместо килийното обучение. Това го прави първото българско светско училище. То се съгражда и поддържа чрез създадения от Васил Априлов дарителски фонд, в който се включват Николай Палаузов и много други габровци.", "date": "2018.04.18", "title": "18 април - В Габрово полагат основите на Априловската гимназия"}
{"url": "https://offnews.bg/obshtestvo/niama-da-ima-voda-v-chasti-ot-8-rajona-na-sofia-678822.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателен кран на бул. „Тодор Александров“ в жк „Илинден“ налага спиране на водоподаването от 9:00 до 21:00 ч. на бул. „Вардар“, бул. „Тодор Александров“, бул. „Константин Величков“, бул. „Александър Стамболийски“.Реконструкция на уличен водопровод на бул. „Гоце Делчев“ в жк „Бели брези“ налага спиране на водоподаването от 10:00 до 18:00 ч. на бул. „Гоце Делчев“ от ул. „Дойран“ до бул. „България“, ул. „Солун“ от бул. „Гоце Делчев“ до ул. „Хайдушка гора“.Заради подмяна на спирателен кран на бул. „Ген. Едуард Тотлебен“ се налага спиране на водоподаването от 10:00 до 20:00 ч. в района на бул. „Ген. Едуард И. Тотлебен“ от бул. „Ген. Михаил Д. Скобелев“ до ул.„Йоаким Кърчовски“, ул. „Кирил Пейчинович“ от ул. „Владайска“ до бул. „Ген. Едуард И. Тотлебен“, ул. „Георги Данчов - Зографина“ от ул. „Владайска“ до бул. „Ген. Едуард И. Тотлебен“.Във връзка с подмяна на сградно водопроводно отклонение на ул. „Тулово“ се налага спиране на водоподаването от 9:00 до 18:00 ч. на бул. „Евлоги и Христо Георгиеви“ от бул. „Цар Освободител“ до ул. „Шипка“.Инвестиционен проект за подмяна на уличен водопровод на ул. 82 в кв. „Симеоново“, вилна зона „Симеоново-север“, налага спиране на водоподаването от 9:00 до 19:00 ч. в района между ул. „Света Мария Магдалина“, ул. 82, ул. 83, ул. 85 и ул. „Шумако“,ул. 82 (№5, 7, 9, 11) и ул. 83 (от №1 до 4А). След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Без вода във връзка с подмяна на сградно водопроводно отклонение на ул. „Кипарис“ в с. Лозен ще бъдат от 9:30 до 17:30 ч. в района на ул. „Могила“, ул. „Васил Левски“, ул. „Свети Спас“.Поради подмяна на сградно водопроводно отклонение на ул. „Дунавски лебед“ в кв. „Васил Левски“ се налага спиране на водоподаването от 9:00 до 17:00 ч. на бул. „Ботевградско шосе“, ул. „Рилска обител“, ул. „Константин Фотинов“, ул. „Станислав Доспевски“.Реконструкция на уличен водопровод на бул. „Инж. Иван Иванов“ в жк „Сердика“ налага спиране на водоподаването от 9:30 до 18:30 ч. на ул. „Костенец“, бул. „Инж. Иван Иванов“, ул. „Арх. П. Момчилов“, ул. „Гюешево“.", "date": "2018.04.18", "title": "Няма да има вода в части от 8 района на София"}
{"url": "https://offnews.bg/obshtestvo/sreshta-s-liv-tajlar-i-samanta-mortan-na-snimachnata-ploshtadka-na-bl-678766.html", "text": "В разгара на всякакъв вид движения срещу сексуалното насилие и за равностойно заплащане на жените, “Блудници” може би не е първото заглавие, което ще ви хрумне да гледате.Всъщност сериалът, създаден именно от две дами – Мойра Буфини и Алисън Нюман, както и режисиран от три други, попада съвсем точно на мястото си и макар че действието се развива през 18-ти век, съвсем реално предлага модерни теми за размисъл, нищо че са облечени в корсети и високи перуки.„Блудници“ можете да гледате по новия канал Epic Dramа, част от семейството на Viasat History и TV1000, всяка сряда от 22:00, а епизод 1 може да се гледа свободно онлайн на: .Със сериала попадаме в Лондон по времето на най-мръсния му и нехигиеничен период. Трудно място за една жена, особено ако сама трябва да се грижи за себе си. Маргарет Уелс, в ролята е великолепната Саманта Мортън, държи публичен дом, където освен момичетата, които е прибрала, са и нейните собствени дъщери – Шарлот и Луси. Когато навършат нужните години, тя продава девствеността им на този, склонен да плати най-много, и в първи сезон виждаме, че Шарлот е намерила и своя спонсор в живота и като официалната му “държанка” тя живее в дом, който той осигурява за нея. Луси, от своя страна, тепърва трябва да намери такъв. Много е интересен парадоксът, който съществува в образа на Маргарет Уелс – тя е едновременно майка и страда за това, което трябва да правят момичетата ѝ, а от друга страна знае, че е единственият им избор във времето, в което живеят. Тя дори казва на чернокожия си партньор в живота, че се е молила на Бог двете момичета да се родят момчета, за да не се стига до тук.Голямата конкуренция на Маргарет е доста по-богатата Лидия Куигли, в чиято роля е номинраната за “Оскар” тази година за “Невидима нишка” Лесли Манвил. Тя е абсолютният злодей в сериала и докато има моменти, в които се чудиш дали харесваш Маргарет или не, то при Лидия нещата са ясни от самото начало – тя е олицетворение на злото. Няма нищо, което да я спре, върти схеми и интриги, както и отвлича момичета, които предпочитат да работят като слугини, но тя ги прави секс робини. В сериала има много голота, мръсотия – външна и вътрешна, както и много човешки взаимоотношения и емоции от всякакъв спектър.“Блудници” е продукция на ITV, която се разпространява от каналите Hulu и Epic Drama, а снимките са предимно в имението Langleybury Mansion, близо до Уотфърд във Великобритания и зад ъгъла на студията Уорнър, където пък могат да се проследят приключенията на Хари Потър сред декори от филмите. Огромно пространство, където са възпроизведени улиците на Лондон през 18-ти век, както и домовете на Маргарет Уелс и Лидия Куигли.Попадам там по време на снимките на втори сезон на хитовия вече сериал. Времето, разбира се, е мрачно и дъждовно, духа пронизващ вятър и бързо намирам мястото си вътре из декорите на продукцията. Има разхвърляни кабели, осветителни тела, мебели и какво ли още не, обясняват ми, че остават буквално три дни до края на снимките на сезона и екипът е доста напрегнат. Попадам в приемната на Лидия Куигли, където мога да разгледам и част от великолепните костюми и перуки, използвани в сериала. Предстои ми да се срещна с четири от великолепните дами.Във втори сезон към актьорския състав се присъединява и една истински звездна актриса – познатата ни от “Армагедон” и “Властелинът на пръстените” и дъщеря на рок легендата Стивън Тайлър - Лив Тайлър. Освен с нея ми предстоят срещи със Саманта Мортън, която е Маргарет Уелс, Елоис Смит – по-малката дъщеря Луси и Джесика Браун Финдли – Шарлот.Първа е Саманта Мортън, която е дошла специално за интервюто от дома си, който е на два часа път. Тя е приключила със сцените си за сезона и се появява с пусната дълга коса, спортно облечена и без капка грим. В момента, в който заговаря, става ясно, че тази жена няма нужда от каквото и да било друго, за да закове вниманието ти, освен от това, което ти казва. Саманта е израснала по домове и приемни родители, признава абсолютно открито, че е имала много тежки преживявания по време на престоя си по тези места и че е била малтретирана по всякакви начини. Днес тя е номинирана за “Оскар”, безкрайно талантлива актриса, прекрасна жена и любяща майка на три деца. Сред най-известните й превъплъщения са това на Хати във филма на Уди Алън “Sweet and Lowdown”, където играе редом до Шон Пен, както и във филма на Стивън Спилбърг “Minority Report” с Том Круз.Вдъхновяващ е начинът, по който Сам, както я наричат всички, говори за ролята си в сериала, за живота си, за женските образи в киното и за работата си и като режисьор. Преди няколко години тя прави дебюта си като такъв с филм по нейната собствена история и героинята ѝ е малко момиченце в дом за сираци. От време на време тя снишава гласа си, докато говори, тъй като от съседната стая се чува крещене “rolling” - снимките вървят активно. В прекрасно настроение и с много усмивки, тя не отказва и селфита, както и по-приятелски коментари след интервюто.Втората дама, която пристига в приемната на Лидия Куигли, където оставам аз, е самата Лив Тайлър или по-скоро Лейди Фиц, тъй като тя е в костюма на героинята си. Огромна рокля с пищно деколте и високо вдигнатата й коса са част от образа. Очевидният въпрос е как се чувства в този костюм, но тя обяснява, че се свиква. Дори се опитва да покаже металната конструкция под роклята, но е доста добре скрита. Гласът ѝ е нежен и е точно такъв, какъвто сме свикнали да го чуваме във филмите ѝ.Вече 41-годишна, Лив има същия младежки заряд като в клиповете на Аеросмит и първия филм, в който направи впечатление на света - “Открадната красота”. Тя внимателно обмисля какво може и не може да ми разкаже за новия сезон на “Блудници” и на моменти даже се притеснява да не обърка нещо.Елоис Смит със сигурност няма нищо общо с героинята си Луси Уелс! Ако Луси е сдържана, женствена и с панделки в косите, то пред мен се появява готина мацка с разпуснати дълги коси, облечена доста рокерски и с подобно поведение. Няма как да не я харесаш веднага!По време на разговора става ясно, че е израснала с баща музикант и двама по-големи братя, които често се шегуват с нея било то за избора ѝ на роли или момчета. Актрисата има доста малко опит зад гърба си, когато приема ролята на Луси и докато самата тя е в ранните си двайсет години, то героинята ѝ е на 15. Признава, че ѝ е било трудно да играе по-малка от собствената си възраст. Разказва ми, че планира да отиде до Лос Анджелис за известно време като приключат снимките на сезона и да види какво би могло да й се случи и там. А за финал се разцелуваме като приятелки.Почти през целия ден покрай мен минава и актрисата Джесика Браун Финдли, докато снима сцени като Шарлот. Всеки път е в различен костюм, но и дебело яке отгоре и бърза да стигне до мястото на снимки в този момент. За съжаление, така и не успяваме да си поговорим, тъй като тя е във всяка сцена, която остава до края на деня, и разбира се, е важно все пак да не разваляме графика, от който зависи довършването на целия сезон. Всяка една от дамите ми разказва, че на снимачната площадка на сериала са като семейство и така и изглеждат. Нямам търпение да видя втори сезон, особено сега, когато успявам и аз да се почувствам поне за ден като част от това семейство на много силни жени. Очаквайте всички интервюта с актрисите от “Блудници”, както и разходка на снимачната площадка, много скоро в Cinema Confidential. Следете за още  и .Ако сте пропуснали първия епизод от поредицата, можете да го гледате онлайн тук: .", "date": "2018.04.18", "title": "Среща с Лив Tайлър и Саманта Мортън на снимачната площадка на 'БЛУДНИЦИ'"}
{"url": "https://offnews.bg/ot-vas/kak-da-parkirash-bezplatno-v-zelena-zona-s-falshiva-skoba-678893.html", "text": "Собственик на автомобил е измислил находчив начин да паркира необезпокояван в Зелената зона в центъра на столицата - поставил е \"фалшива\" жълта скоба.Номерът изглежда минава, забелязал наш читател, който ни изпрати снимките. Те са направени във вторник в района на улица \"Цаи Иван Асен Втори\", на улица \"Виктор Юго\". От няколко месеца паркирането в целия район е платено. Водачът е оставил автомобила си на улица \"Виктор Юго\". На пръв поглед скобата изглежда съвсем редовна, но е поставена фиктивно, като просто подпира гумата. Не е ясно откъде собственикът се е сдобил с нея.", "date": "2018.04.18", "title": "Как да паркираш безплатно в 'Зелена зона'? С фалшива скоба"}
{"url": "https://offnews.bg/temida/razbiha-grupa-za-trafik-na-migranti-678894.html", "text": "Специализираната прокуратура повдигна обвинения за незаконно превеждане на мигранти през турско-българската граница и през страната на петима участници в организирана престъпна група, действала от февруари 2016 г. до ноември 2017 г. на територията на Бургаска област. Срещу част от обвинените има образувани дела за такива престъпления. Те са присъединени към досъдебното производство на СП, след като се доказва, че привлечените под отговорност са действали като част от организиранапрестъпна група. Петимата са задържани при специализирана операция на ГДБОП, ОДМВР-Бургас и териториалните дирекции \"Национална сигурност\"-Бургас и Ямбол, под ръководството и надзора на Специализирана прокуратура.Събраните до момента доказателства сочат, че участниците в групата поддържали контакти с турски каналджии. Съгласували с тях кога и къде ще бъдат преведени през границата определен брой мигранти, посрещали ги,настанявали ги по квартири. След това ги превозвали към вътрешността на страната с лични автомобили или с наети таксита. Ръководителят на групата е задържан непосредствено след влизането му в България през ГКПП „Капитан Андреево“.Специализираният наказателен съд определи за петимата обвинени мярка за неотклонение „Задържане под стража“. Мярката подлежи на обжалване пред горната съдебна инстанция.", "date": "2018.04.18", "title": "Разбиха група за трафик на мигранти"}
{"url": "https://offnews.bg/sport/bgbookies-com-ekspertni-reviuta-na-onlajn-bukmejkarite-678906.html", "text": "Много фенове на спортовете трябва да търсят информация, понякога да отсеят доста мнения и ревюта, докато намеря сайт, където информацията е представена удобно и е надеждна, написана от експерти в областта. Такъв сайт e , който заслужава вниманието на всички играчи, за които залаганията са любимо занимание и са съчетани със стремеж към печалби.Резюме на основната информация, необходима на играчитеОще началната страница ще ви представи кратко резюме на това, което ще намерите в този сайт. Изброени са най-популярните букмейкъри, предлагащи онлайн залагания за България. Най-популярните букита дължат своята популярност на добрите условия за играчи, така че тук ще намерите основната информация, която ви трябва. За тези, които съчетават залозите с игри в секциите Казино и Казино на живо, тук също има информация за това, какво предлагат основните онлайн букита. Още един детайл, който интересува тези, на които предстои да се регистрират в сайтовете за онлайн залагания, е какви бонуси за нови клиенти се предлагат в дадения сайт. Това също е включено в ревютата, които BGbookies предлага в сайта си. А за играчите с опит, които се стремят към печалби, е напомнянето да избират подходящи коефициенти, за да постигат печалби, а също и да избягват загуби.Кои онлайн букмейкъри са представени в сайтаИ така, четири основни онлайн букмейкърски сайта са представени в BGbookies. Както ще разберете още от началната страница, за всеки от тях се предлага подробно ревю. Така всеки посетител ще намери информацията, която го интересува. За всеки онлайн букмейкърски сайт са разгледани всички секции, защото освен секцията за спорт играчите могат да намерят и секция за залагания на живо, а в Betfair специален интерес буди борсата, на която играчите могат да залагат един срещу друг. Там и предизвикателствата са големи, и печалбите са по-високи, така че много играчи се интересуват от повече информация за тази борса на .Как може да е полезен рейтингът на представените букитаЕдно от предимствата на сайта е рейтингът, който определят за всеки от онлайн букитата, според критерии на специалистите, поддържащи сайта. За играчи без опит, а и за такива с опит, е от полза да видят какъв е рейтингът, определен от специалистите за избрания от тях букмейкър, дали е на първо, второ и т.н. място. Това може да помогне при избора на сайт за онлайн спортни залагания.Посетителите също могат да споделят впечатления от букмейкъритеСамо определянето на рейтинг за букитата не е достатъчно за специалистите от BGbookies.com. Те канят и посетителите на сайта, които вече са клиенти на дадените букита, да споделят своите впечатления. Така, с общите усилия на повече хора, специалисти и играчи с практически впечатления, се изгражда по-реалистична представа за всеки онлайн сайт за залагания. Тази представа е от голяма полза за новите посетители на сайта, търсещи полезна информация за избор на буки.Разделите на сайтаВ сайта има няколко раздела. Четири от тях са посветени на всеки от основните онлайн букмейкъри за България. Петият раздел е посветен на залозите на живо. Особено важен е шестият раздел, озаглавен Стратегии.Раздел за залози на живоПри следенето на срещи на живо залозите са по-интересни и привличат все повече играчи. Затова информацията за тези букмейкърски секции е много търсена. В този раздел ще научите какви възможности можете да намерите в тези секции на букитата, кои от тях предлагат начален бонус, както и напомняне да се проверят условията за превъртане – ако не можете да ги изпълните в дадения срок, бонусът ще бъде изтеглен обратно от съответното буки.Важна опция, която е разгледана тук, е и възможността за спиране на залога. Тя спасява известна част от сумата на залога при неблагоприятно развитие на срещата и това е важна информация за предвидливи играчи.Не на последно място, BGbookies се грижи и за осведомеността на играчите, използващи мобилни устройства. Мобилните версии на сайтовете са удобни, но тук се изтъква наличието на приложение за мобилни устройства от , което е много удобно за мобилни залагания.Разделът за стратегииЕлементарни стратегии се изработват бавно, с практиката, но с помощта на статиите, написани от експерти, играчите могат да научат за редица основни стратегии, с подробности, които са много полезни за успешни залози.Сред статиите в помощ на залагащите ще намерите теми като:залагания на равен резултаткак да залагате под/над, използвайки статистикатазалагания при азиатски хендикапзалагания по системата Фибоначи и други.Важно е да помните, че първо трябва ясно да си поставите конкретна цел. Поставянето на целта трябва да бъде информирано, тоест трябва да сте проучили отбора или играча, на които възнамерявате да залагате. BGbookies напомня, че дори във форумите някои играчи да изказват различни от вашето мнение, когато сте се запознали със статистиката и представянето на отбора или играча в последните срещи, не трябва да се разсейвате от други мнения и да променяте целта на залагането, след като сте сигурни, че сте проучили информацията.При разглеждането на стратегиите специалистите от BGbookies посочват и какви са рисковете при всяка от тях. Това е много важно и трябва да го отбележите и запомните. Например подчертава се, че при азиатския хендикап има по-малък риск, което означава, че и при по-малко печеливши залози ще имате печалби. Това предимство е особено важно за начинаещи играчи без практика или с много малко практика.Сайтът BGbookies е полезен както за начинаещи играчи, така и за всички, които все още не са избрали онлайн букмейкър за българското онлайн пространство или държат да намират актуална информация за водещите буките за онлайн залагания за България.", "date": "2018.04.18", "title": "BGbookies.com - Експертни ревюта на онлайн букмейкърите"}
{"url": "https://offnews.bg/futbol/zhuzho-spodeli-ochakvaniata-si-za-derbito-tcska-levski-678900.html", "text": "Легендата на българския футбол Андрей Желязков даде своя коментар пред \"Тема спорт\" преди днешното дерби ЦСКА - Левски. Двубоят е от 18:00 часа на националния стадион \"Васил Левски\", а двата тима се изправят за 3 път един срещу друг този сезон във всички турнири, като си размениха по една победа, а веднъж завършиха наравно.\"Между ЦСКА и Левски никога не може да има маловажен мач. Това е изключено. Въпрос на чест е да се спечели дербито, резултатът остава завинаги в историята. Тези два отбора са институции. Това не може да се промени. Въпрос на време е да се върнат на местата, които са им отредени\", казва Жужо.\"В днешния мач не би трябвало да има напрежение, той по-скоро ще е за доказване и за двата отбора. Класирането в Първа лига вече е почти изяснено. Може би с изключение на мястото на Левски, който може да навакса пасива си от третия Берое. Шансовете за трофей на червени и сини са свързани с Купата на България. И ще се хвърлят здраво в реванша следващата седмица. Да, ЦСКА ще се бори докрай за титлата, но много трудно ще успее\".\"До мача с Лудогорец впечатленията ми от червените бяха доста добри. В Разград се видя, че цялата игра на отбора зависи от Фернандо Каранга и Кирил Десподов. Без тях тимът изглежда съвсем различно. Десподов е много талантлив млад футболист, който в последно време си промени мисленето и резултатите не закъсняха. Лошото е, че в момента е контузен. Дано по-скоро се оправи, защото това е един от младите футболисти, които могат да бъдат продадени в едно от големите първенства в Европа и то за голяма сума\", допълва бившият футболист на Славия и шеф в Левски.\"Правенето на анализ на играта на Левски е сложно нещо, изявите са прекалено колебливи. Не съм съгласен, че сините нямат играчи в момента. Да, на два-три поста може би не разполагат с нужното качество, но не трябва да се повтаря грешката от 2013 година, когато бяха на косъм от титла и купа, но не взеха нищо. Тогава съставът бе разбит. Сега това нещо не трябва да се допуска, защото Левски в момента има основата. Не бива пак да се почва от начало. С няколко правилни попълнения следващата година отборът ще се бори за шампионската титла\".\"Не мисля, че Габриел Обертан е свършил с футбола, французинът ми се вижда по-чувствителен играч и просто трябва да се намери път към него. Защо, когато пристигна в Левски и не бе още напълно готов за игра, показваше много по-добри игри отсега? Трябва да се види дали нещо не го отблъсква\", завършва Желязков.", "date": "2018.04.18", "title": "Жужо сподели очакванията си за дербито ЦСКА - Левски"}
{"url": "https://offnews.bg/politika/tcvetanov-kam-prezidenta-golemite-ambitcii-se-razhdat-s-golemite-komp-678901.html", "text": "\"Големите амбиции се раждат с големите комплекси, а у нас е достатъчно светло и всичко това се вижда.\"Това каза председателят на парламентарната група на ГЕРБ Цветан Цветанов по повод публична лекция в Университета за национално и световно стопанство (УНСС) на президента Румен Радев, в която държавният глава заяви, че  е \"крайно време да включим прожекторите, да осветлим процесите в България\".Днес Цветанов обяви, че да се иска светлина и прозрачност в момента, когато страната ни е под прожекторите на европейските лидери и институции, е \"израз на политическа неадекватност\".\"Прожекторите са включени, господин президент. Наложително е не да призовавате към светлина, а да се опитате да видите видимото, че България върви в правилната посока и че институциите ни се борят за обществено доверие с дела, а не с деструктивни внушения. Според вас няма малки и големи държави, а такива с големи и малки амбиции\", каза днес от парламентарната трибуна Цветанов в отговор на държавния глава.Той каза още, че страната ни е благонадежден партньор и похвали как върви българското европредседателство. \"Бяха проведени 1000 срещи в Брюксел и София. Остава срещата на върха на държавите членки на ЕС и Западните Балкани. Диалогът между ЕС и Балканите придоби нови измерения, длъжни сме по-успешно да отстояваме интересите си, правим всичко възможно да има диалог\", обясни Цветанов и обяви, че среща между ЕС и Турция във Варна е разчупила ледовете и тонът се е смекчил. ", "date": "2018.04.18", "title": "Цветанов към президента: Големите амбиции се раждат с големите комплекси"}
{"url": "https://offnews.bg/obshtestvo/plashtame-nad-920-hil-leva-za-obezshtetenia-po-dela-v-sada-v-strasbur-678922.html", "text": "Министерският съвет ще изплати общо 927 400 лв. обезщетения в изпълнение на пет решения на ЕСПЧ.Казусът по делото „Ченгелян и други срещу България” е свързан с невъзможността на жалбоподателите да влязат във владение на реституирана сграда в Пловдив, обявена за паметник на културата. Присъденото от ЕСПЧ обезщетение за имуществени вреди е в размер на 462 000 евро и 675 евро за разноски по делото.За лоши хигиенни условия в затворническото общежитие в Кремиковци ЕСПЧ е присъдил обезщетение за претърпени неимуществени вреди от 3000 евро и 767 евро за разноски по делото „Христосков срещу България“.ЕСПЧ е приел, че по случай с жалбата на бивш полицейски служител („Йончев срещу България“) властите не са изпълнили задължение да осигурят ефективна и предвидима процедура, в която той да получи пълна информация за психологическите му оценки. Присъдено му е обезщетение от 3930 евро за неимуществени вреди и за разноски.По жалбата на родители на три деца, иракски граждани, за лоши условия в мястото на задържането им след незаконен опит за преминаване на границата, ЕСПЧ посочва, че към момента на задържането България не е била поставена пред екстремни затруднения в справянето с имиграционната вълна. С този аргумент съдът присъжда обезщетение за неимуществени вреди в размер на 600 евро за всеки от тримата непълнолетни и общо 1000 евро за разноски по делото „С. Ф. срещу България“.По делото „Фъртунова срещу България“, образувано заради невъзможност за обжалване към онзи момент на наложена по Закона за движение по пътищата глоба в размер на 30 лв., ЕСПЧ не присъжда обезщетение, а само изплащане на 1000 евро разноски по делото. Необжалваемият минимум на санкциите е отменен от Конституционния съд през 2012 г.Правителството ще приключи с приятелско споразумение дело пред Европейския съд по правата на човека, образувано по жалбата на Петя Пиличева срещу България. То е заради нарушени права на справедлив съдебен процес и на ефективни правни средства за защита. Причината е неизпълнение от страна на НОИ на съдебно решение, с което институтът е бил осъден да заплати на жалбоподателката обезщетение за претърпени имуществени вреди и за разноски по съответното дело. НОИ заплатил само дължимата сума за обезщетение и въпреки издадения изпълнителен иск, Петя Пиличева не успяла да получи дължимата й сума за разноски. Правителството признава извършеното нарушение и приема да изплати предложените от ЕСПЧ 600 евро за претърпени вреди и направени разходи и разноски, с което се слага край на делото.", "date": "2018.04.18", "title": "Плащаме над 920 хил. лева за обезщетения по дела в Съда в Страсбург"}
{"url": "https://offnews.bg/politika/gruzia-otkriva-pochetno-konsulstvo-v-blagoevgrad-678925.html", "text": "Правителството даде съгласието си Грузия да открие почетно консулство в Благоевград с консулски окръг, обхващащ територията на областите Благоевград, Перник, Кюстендил и Пловдив.За почетен консул е назначен българският гражданин Юлий Нушев.Мотивите на грузинската страна за откриване на консулство са свързани с допълнителната възможност за защита на интересите на грузинските граждани, които постоянно живеят в България, и на тези, които се намират на краткосрочно посещение у нас.Юлий Нушев е управител и председател на борда на дружество, чийто предмет на дейност е предоставяне на телекомуникационни услуги.", "date": "2018.04.18", "title": "Грузия открива почетно консулство в Благоевград"}
{"url": "https://offnews.bg/politika/bivshiat-kmet-na-mladost-petko-diulgerov-e-arestuvaniat-posrednik-pri-678929.html", "text": "Бившият кмет на Младост Петко Дюлгеров е посредникът при предаването на подкупа на кметицата Десислава Иванчева, научи OFFNews.За трети задържан - освен Иванчева и заместничката й Биляна Петрова, съобщиха на брифинг шефът на спецпрокуратурата Иван Гешев и на антокорупционното звено Пламен Георгиев, но отказаха да съобщят името на арестувания посредник.Стана ясно само, че той е прибрал дял от 14 000 евро от подкупа от 56 000 евро, предаден на Иванчева и Петрова в кафене до \"Кристал\". Подкупът бил уговорен на 250 000, а първата вноска била 70 000. Дюлгеров бе кмет на \"Младост\" от 2007 до 2011 г. ГЕРБ свали доверието си от него през 2010 г. заради съмнителни обществени поръчки. Навремето Петко Дюлгеров е работил като журналист - като репортер и редактор се е занимавал основно с образование. Бил експерт и в Държавната агенция по младежта и спорта.", "date": "2018.04.18", "title": "Бившият кмет на Младост Петко Дюлгеров е арестуваният посредник при подкупа на Иванчева"}
{"url": "https://offnews.bg/obshtestvo/koi-institutcii-sa-naj-prozrachni-vizhte-tazgodishnata-klasatcia-678919.html", "text": "Наблюдава се положителен ръст на прозрачността в работата на българските институции. Нужен е обаче контрол и санкции за непубликуване на обществена информация на интернет страниците на административните структури.Това е заключението от тазгодишното проучването на Програма Достъп до информация, което беше представено днес на пресконференция в БТА. Данните бяха презентирани от изпълнителния директор на Програма Достъп до информация Гергана Жулева. Във форума участваха още Кирил Терзийски и Стефан Ангелов от правния отдел на организацията.Проучването е проведено на два етапа в периода 6 февруари до 30 март, като обхваща 567 институционални интернет страници.През първия етап изследователите от Програма Достъп до информация са оценили всички 122 общини в България по 108 различни индикатора. Последните могат да бъдат разделени в 4 групи: институционална информация, секции достъп до информация, бюджетна и финансова прозрачност и достъпност.През втория етап институциите, обхванати от проучването, са имали възможност да предоставят свои бележки след преглед на поставената им оценка. От Програма Достъп до информация констатират, че едва 45 от тях са се отзовали. В проучването институциите са класирани по рейтинг на прозрачност. На първо място за 2018 г. е класирана община Банско с 80 точки. Тя бележи ръст с 10% в сравнение с 2017 г. На второ място е класирана община Белослав с 77.8 точки, а на трето община Троян с 76.7. Министерския съвет получава 76 точки, което го подрежда на 4-то място в ранглистата по прозрачност.На дъното на класацията е Регионална дирекция по горите - Кърджали, която е получила едва 12.4 точки. На 566 място е Национална служба за растителна защита с 13.3 т. От общините най-малко точки е получила Якоруда - 18.6.Адвокат Стефан Ангелов отбеляза, че най-големият ръст в прозрачността се наблюдава в малките и средни общини, които явно осъзнават, че черпят дивиденти от това да публикуват информация по собствена инициатива. Той каза, че Държавната агенция за електронно управление, органът, който трябва да следи за публикуването на институционална информация в интернет, \"не е сред отличниците тази година. Те самите не изпълняват някои от законовите си задължения\". Ангелов посочи още, че повишение се наблюдава в публикуването на бюджета за гражданите. Това е документ, в който финансовата информация е преведана на достъпен за гражданите език.В рамките на проучването екипът на Програма Достъп до информация е изпратил по електронен път заявление до всичките 567 проверени институции. В него те изискват да им бъде предоставен отчет за изпълнението по Закона за достъп до обществена информация за 2017 г., който да включва данни за направените откази и причините за това. Адвокат Кирил Терзийски отбеляза, че институциите, които са отговорили на заявлението в рамките на законовия срок са 424, което представлява увеличение в сравнение с 2017 г., когато са били 353. Той посочи още, че 69 са отговорили след изтичане на 14 дневния срок, определен от закона, а тези, които изобщо не са отговорили на заявлението са 74.Адвокатът посочи, че някои институции първоначално са подвели заявителя, че отчетът е публикуван на страницата им, а това не било така.Като абсурд Терзийски определи случая с областния управител на София, който с празен имейл на 60-тия ден след получаването на заявление, е уведомил заявителя от Програма Достъп до информация, че изпраща решение, с което дава пълен достъп. Към решението обаче било посочено само, че информацията предстояла да бъде изготвена и когато това се случи ще бъде публикувана на страницата на областната оправа. Към настоящия момент това не се е случило. Резултати от тазгодишното проучване на Програма Достъп до информация може да намерите .", "date": "2018.04.18", "title": "Кои институции са най-прозрачни? Вижте тазгодишната класация"}
{"url": "https://offnews.bg/kultura/rita-ora-pristiga-v-balgaria-za-kontcert-na-mtv-vav-varna-678924.html", "text": "Световноизвестната певица Рита Ора идва у нас, за да се включи в музикалното събитие MTV Presents Varna Beach.За втора поредна година събитието събира големите звезди на поп музиката, като това лятото изданието ще се проведе на 12 август.Рита Ора е изпълнител на хитове като „Anywhere“, „Body On Me“, „For You“, „Doing It“, „Shine Ya Light“ и ще пее за първи път в България. Билетите за шоуто ще бъдат пуснати на 27 април.", "date": "2018.04.18", "title": "Рита Ора пристига в България за концерт на МТV във Варна"}
{"url": "https://offnews.bg/gejming/glavniat-direktor-na-edna-ot-naj-golemite-blockchain-kompanii-idva-u-n-678889.html", "text": "Специален гост на шестото издание на , което се осъществява с подкрепата на B12 Games, е Алекс Мигитко, главен оперативен директор на  - eдна от най-успешните и иновативни blockchain компании, разработваща продукти в сферата на гейминга. Екипът на базираната в Белград международна компания работи по създаването на единна система за онлайн плащания, чиято цел е да обедини транзакциите между над 2.6 милиарда геймъри от цял свят и компаниите работещи в сферата - студиа и издатели, както и по други продукти, базирани на blockchain технолигията.В рамките на събитието, което ще се проведе на 26 април в столичния клуб Culture Beat от 19:30 ч., се включва и Колорадо Старк, изпълнителен директор на базираното в Пловдив студио за разработка на игри Repulse. Вечерта ще завърши с един специален турнир по StarCraft: Brood War, чиито домакини ще бъдат ESL и Acer България.Главеният оперативен директор на GameCredits Алекс Мигитко започва кариерата си в гейминг индустрията преди повече от 11 години, като дългогодишния му опит в сферата включва участие в множество проекти от създаване на видео игри до fintech, част от които базирани на blockchain технологията. Афинитетът му към новите технологии бързо му помага да достигне позицията на главен оперативен директор в Datcroft Games, компания с над 10 млн. активни играчи от цял свят. Именно в създадената от Datcroft MMORPG игра - Fragoria , която има над 8 млн. потребители, за първи път е имплементирана и криптовалутата, разработвана от GameCredits. В рамките на Game Dev Summit той ще разкаже повече за това как иновативните технологии създават нови модели за монетизация в game dev индустрията и електронните спортове. В Open Mic сегмента за независими студиа се включат и Repulse, създатели на игрите - Hipster Axe, Caravan Of Saints, HeartBaked, както и разработваната в момента VR игра “10 Cupcakes\", която се очаква да излезe тази година. Колорадо Старк, изпълнителният директор на компанията, е успешен предприемач в сферата на софтуерните технологии, както и лектор по C++ програмиране за Unreal Engine в Пловдивския университет. Той ще разкаже повече за ползите от прилагането на agile технологии при разработването на игри и по-специално имплементирането им в проекти за виртуална реалност.Вечерта продължава с турнир по случай 20 годишнината от издаването на легендарната стратегия на Blizzard Entertainment - StarCraft. Наградената от Академията по интерактивни изкуства и науки игра StarCraft илиза на 31 март 1998 г. и от тогава до днес има над 10 милиона продадени копия и верни фенове от цял свят. Домакини на турнира са ESL България и Acer България. Лекциите ще бъдат на английски език. Събитието е с вход свободен, но изисква регистрация, .", "date": "2018.04.18", "title": "Главният директор на една от най-големите blockchain компании идва у нас"}
{"url": "https://offnews.bg/sviat/britanskiat-medien-regulator-zapochna-7-razsledvania-sreshtu-rt-za-otr-678944.html", "text": "Британският медиен регулатор \"Офком\" е започнал 7 разследвания срещу телевизия RT заради необективно отразяване на отравянето на бившия руски шпионин Сергей Скрипал и дъщеря му Юлия в Солсбъри.\"До неотдавна придържането на телевизия \"Новости\" към правилата като цяло бе в унисон с това на други електронни медии. Но след събитията в Солсбъри наблюдавахме значително увеличаване на броя на предаванията по телевизия RT, които доведоха до разследване на възможни нарушения на установените правила на \"Офком\", съобщи институцията, цитирана от ТАСС.Разследването е свързано с новини и дискусионни програми на RT и агенция Sputnik, пуснати в ефир между 17 март и 16 април. Регулаторът вече предупреди, че продуцентът на RT, телевизия \"Новости\", може да загуби правото си да излъчва във Великобритания, ако не издържи теста за \"пригодна и подобаваща\" работа.Руското министерство на външните работи пък обяви, че британските медии ще бъдат изгонени от Русия, ако Великобритания спре от ефир RT.", "date": "2018.04.18", "title": "Британският медиен регулатор започна 7 разследвания срещу RT за отразяването на случая 'Скрипал\""}
{"url": "https://offnews.bg/sviat/estonski-ministar-podade-ostavka-zaradi-shofirane-sled-upotreba-na-alk-678891.html", "text": "Министърът на държавната администрация на Естония Яак Ааб свика нарочна пресконференция, за да съобщи, че подава оставка, след като е бил уличен, че кара автомобил след употреба на алкохол.\"Съжалявам за случилото се. Аз се надцених се и няма да се оправдавам. Това мое поведение е недопустимо. Получих урок\", заяви Ааб.Министърът разказа, че на 11 март полицията го е спряла заради превишена скорост, когато с е връщал от Тарту в Талин. Той се е движел със 73 км/ч в участък, където максималната разрешена скорост е под 50 км/ч. Полицаят, спрял министъра, установил, че съдържанието на алкохол в кръвта му е 0.28 промила.", "date": "2018.04.18", "title": "Естонски министър подаде оставка заради шофиране след употреба на алкохол"}
{"url": "https://offnews.bg/politika/bsp-obeshta-da-namali-privilegiite-na-deputatite-678896.html", "text": "Лидерът на БСП Корнелия Нинова обяви, че социалистите искат отмяна на привилегиите, които имат депутатите.\"Ако го отхвърлите, си е ваша воля. Някой ден, когато ние управляваме, ще приемем това предложение\", обърна се тя към мнозинството в декларация за началото на новия парламентарен сезон.От БСП ще предложат промени в правилника за дейността на Народното събрание, с които годишната депутатска ваканция да бъде намалена. \"Колко души в България почиват над 70 дни?\", попита тя. И отговори – 240. Как може един миньор за тежък физически труд да почива 30 дни, а депутатите да почиват 70?\", подчерта Нинова. Социалистите ще предложат и заплатата на депутатите да не е обвързана със средното възнаграждение в страната, а да е фиксирана. В момента заплатата на депутатите е обвързана със средната работна заплата в страна - те получават пари равни на три средномесечни заплати. На всеки три месеца заплатите им се преизчисляват и когато средната заплата в страната се е повишила, депутатските възнаграждения също се увеличават. \"Почти всички българи работят на фиксирана заплата. Ние ще си вдигаме заплатата всеки път, когато се повиши средната. С кое право?\", каза Нинова и подчерта, че предложението й не е е популизъм, а конституционен принцип за равни права и справедливост.\"Знам, че много от вас си са съгласни с това, което казвам. Казвали са си го на ум, но не го правят на глас\", каза тя.Нинова обяви още, че се надява новият парламентарен сезон да бъде различен и през него депутатите да спрат да правят промени \"на парче\", а да започнат да гледат дългосрочно, комплексно в бъдещето. Тя предложи Народното събрание да работи усилено по конкретни теми и предложи три такива: стимулиране на българската икономика, модернизиране на образованието и решаване на проблемите в здравеопазването. \"Ако започнем да решаваме тези неща дългосрочно, ще спасим народа от демографско изчезване и ще решим проблема с бедността\", каза тя.Лидерът на социалистите призова за \"проглеждане\". \"Има един проблем, който никой не иска да произнесе на глас. За нас от няколко години той се казва паралелна държава, за президента Радев той се казва тъмна държава. Имаме официални институции и едни отзад, които купуват официалните и които печелят на гърба на народа\", обясни Нинова и подчерта, че иска в рамките на този парламентарен сезон се надява да започне битката с този проблем. Според нея такива проблеми има в секторите с търговия с лекарства, с търговия с пшеница и хляб, както и с пренос и доставка на електроенергия.Нинова каза още, че българското европредседателство е основен приоритет не само на управляващите, но и на опозицията. Нинова обаче обясни, че именно заради това премиерът Бойко Борисов трябва да иде в парламента, за да обсъди с депутатите бъдещето на ЕС след BREXIT.", "date": "2018.04.18", "title": "БСП обеща да намали привилегиите на депутатите"}
{"url": "https://offnews.bg/politika/minimalnata-rabotna-zaplata-da-stane-650-leva-prez-2021-g-predvizhda-678948.html", "text": "Министерският съвет одобри средносрочната бюджетна прогноза за периода 2019-2021 година. С документа се залагат средносрочните цели на фискалната политика, обвързани със заложените в Закона за публичните финанси правила, ограничения и основни принципи за управление на публичните финанси, като се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години.Средносрочната перспектива се обвързва със заложения приоритет за запазване на стабилността на публичните финанси и се изразява в следване на вече определените фискални цели за продължаване на фискалната консолидация и придържане на близка до балансирана позиция на бюджетното салдо в средносрочен хоризонт. В бюджетната прогноза за периода 2019-2021 г. целта за салдото по КФП за 2019 г. и 2020 г. се запазва съответно на дефицит в размер на 0,5% от БВП и на балансирано бюджетно салдо в съответствие със заложената в актуализираната средносрочна бюджетна прогноза за периода 2018-2020 г. За 2021 г. е планирано поддържане на балансиран бюджет.Политиката в областта на данъците се характеризира с предвидимост, като същевременно се насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Важна роля за постигане на целите на данъчната политика и за увеличаване на приходите от данъци, осигурителни вноски и такси има повишаването на ефективността при тяхното администриране. Приходната част на бюджета в средносрочен план показва тенденция на намаление от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС.Предвижда се чрез оптимизиране на разходите на бюджетните организации и повишаването на ефективността на публичните разходи в отделните сектори и засилване на техния принос за повишаване на икономическия растеж общите разходи по КФП в средносрочен план да намалеят от 37,4% от БВП за 2019 г. до 36,1% от БВП през 2021 г., което представлява средногодишна консолидационна стъпка от около 0,6-0,7 пр. п. от БВП.Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година.Политиката в сферата на образованието продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. Осигурени са средства и за изпълнение на политиките по Закона за предучилищното и училищното образование, включително за обща и допълнителна подкрепа на личностното развитие на децата и учениците и финансиране на обучението на учениците в частните училища.По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020.През 2019 г. се предвижда въвеждане на по-справедлив модел за таксуване за ползване на републиканската пътна мрежа – чрез въвеждане на смесена система: електронна винетка за леки автомобили и ТОЛ такса за изминато разстояние за тежкотоварните автомобили. Изграждането и внедряването на смесена система за таксуване за ползване на републиканската пътна мрежа като по-справедлив модел има за цел да намали значително риска от системното недофинансиране в областта на поддържане на пътната инфраструктура.Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе – Велико Търново, път E79 „Видин – Ботевград“, АМ Струма, Лот 3.2 от Крупник до Кресна.Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2% от прогнозното ниво на БВП.", "date": "2018.04.18", "title": "Минималната работна заплата да стане 650 лева през 2021 г., предвижда кабинетът"}
{"url": "https://offnews.bg/obshtestvo/zaverka-apostil-shte-mozhe-da-se-pravi-i-ot-oblastnite-administratci-678947.html", "text": "Заверка „апостил“ да може да се прави и от областните администрации в страната, а не само от МВнР, предвиждат одобрени от правителството промени на Закона за ратифициране на Конвенцията за премахване на изискването за легализация на чуждестранни публични актове.Приетите допълнения въвеждат децентрализиране на извършването на заверки с „апостил“ на документи, издавани от общинските администрации, като тези функции се възлагат и на 28-те областни администрации.По сега действащата нормативна уредба заверката се прави само от Министерството на външните работи. По този начин всеки човек, който има нужда от услугата, трябва да пътува до София или да ползва услугите на посредник, а това изисква допълнително време и води до по-високи финансови разходи за гражданите и бизнеса.Тази практика се прилага в редица европейски страни. Целта й е да се постигне подобряване на административното обслужване и намаляване на административната тежест при извършване на заверки на документи с апостил.", "date": "2018.04.18", "title": "Заверка 'апостил' ще може да се прави и от областните администрации"}
{"url": "https://offnews.bg/obshtestvo/brigada-nov-dom-pomaga-na-dete-s-tcerebralna-paraliza-da-zazhivee-v-678932.html", "text": "Социалният проект \"Бригада Нов дом\" и Мария Силвестър ще помогнат на майка на дете с тежка диагноза, която се бори с бедността от дълго много време.В 8-ия епизод, който ще се излъчи утре от 21 часа по bTV, екипът на предаването ще разкаже историята на Венцислава Митова, която е самотна майка на две деца – Марио на 14 години и Стивън на 9 години, Малкият  син е дете със специални нужди - при раждането е диагностициран с тромбофилия и детска церебрална парализа.Заради здравословните проблеми на момченцето таткото започва да пие и агресията му към семейството стига дотам, че наръгва Венцислава с нож. Силната майка решава да сложи край на това и го напуска, но за нещастие за нея следва нов кошмар - лекарите откриват тромб в дясното предсърдие на Стивън и му дават три месеца живот. По чудо той оцелява и днес е на 9 години, посещава дневен център, ходи на училище, а Марио е упората, която крепи Венцислава да продължава да работи като майка на пълен работен ден. Вече десетилетие миниатюрната на физика жена се бори сама и успява да се справи както с мъжките задължения, така и да осигури пълноценни грижи на детето си в инвалидна количка. На добрина и разбиране от хората не разчита - 9 години асансьорът в блока не спира на нейния етаж и ежедневно получава оплаквания от съседите, че трябва да смени паркета си, тъй като движението на инвалидната количка по пода вдига много шум.Домът ѝ се нуждае от спешен ремонт. Има мухъл, тапетите, плочките  и подовите настилки са стари и за пълна подмяна.За щастие екипът на „Бригада Нов дом” е готов да се притече на помощ и да направи това, добро, което Венцислава чака толкова години. Скоро от разрухата в апартамента  няма да има и следа, защото неуморната бригадата на Караджов е готова и този път само за 5 дни да превърне едно нефункционално и тъмно жилище в светъл и уютен дом. ", "date": "2018.04.18", "title": "'Бригада Нов дом' помага на  дете с церебрална парализа да заживее в комфортно жилище"}
{"url": "https://offnews.bg/zvezdi/pochitateli-na-kejt-midaltan-opanaha-palatki-pred-bolnitcata-v-koiato-678938.html", "text": "Почитатели на кралското семейство от цяла Великобритания опънаха палатки пред болницата Lindo Wing of St. Mary's в Лондон, където Кейт Мидълтън се очаква да роди третото си дете, съобщава Business Iinsider.Херцогинята на Кеймбридж роди в същата болница дете принц Джордж и принцеса Шарлот.Някои от почитателите са се настанили още на 9 април и подкрепят Кейт, облечени изцяло в дрехи с цветовете на британския флаг. Те споделят, че са изключително развълнувани и чакат с нетърпение новия член на кралското семейство.Терминът на Мидълтън е около 27-28 април, но бе съобщено, че тя вече е приета в болницата с първи индикации за започнало раждане.Освен спекулации около раждането, вече има и списък с предполагаемите имена на кралската рожба: Алис, Мери, Александра или Виктория за момиче, или Фредерик, Джеймс, Артър или Филип за момче.Частното крило на болницата начислява 5215 паунда за първите 24 часа престой, ако бебето се роди по естествен път, или 6745 паунда за Цезарово сечение, плюс 1155 паунда за луксозен пакет за всяка допълнителна нощ.Начинът, по който кралският дворец ще съобщи за раждането на новия член на семейството, ще бъде през официалния профил в социалната мрежа Twitter. По същият начин бяха съобщени раждането на Джордж и Шарлот, като бе добавена информация за часа на раждането и името на болницата.", "date": "2018.04.18", "title": "Почитатели на Кейт Мидълтън опънаха палатки пред болницата, в която ще ражда (видео)"}
{"url": "https://offnews.bg/obshtestvo/poveche-slantce-dnes-kratkotrajni-valezhi-v-planinite-678878.html", "text": "Днес ще бъде предимно слънчево, повече облаци ще има в западната част от страната. Вятърът ще е слаб, на места са възможни краткотрайни валежи. Максималните температури ще са между 20 и 25 градуса. В планините облачността ще е по-често значителна, ще има краткотрайни превалявания, възможно е и да прегърми. Максималната температура на височина 1200 м ще е около 15 градуса, на 2000 м - около 7 градуса.Над Черноморието ще преобладава слънчево време, с по-значителна облачност в часовете преди обяд по северното крайбрежие. Дневните температури ще достигнат 13-17 градуса, сред вълните от 2-3 бала термометрите ще се качат до 12 градуса. ", "date": "2018.04.18", "title": "Повече слънце днес, краткотрайни валежи в планините"}
{"url": "https://offnews.bg/obshtestvo/roditelite-na-zhenata-prichinila-tezhkata-katastrofa-na-trakia-nel-678887.html", "text": "\"Нелепа случайност, от която нито един шофьор не е застрахован\". Така родителите на 29- годишната Цвета Таскова определят жестокия инцидент на магистрала \"Тракия\", при който загинаха шестима души, а други над 20 пострадаха.\"Мамо, стана катастрофа. Има жертви. Горките хора! Горките хора, има жертви! Аз се изненадах - на това хубаво време няма никакви предпоставки. В този момент чух, че някой каза: \"Обадете се на 112. Цвета каза, че вече се е обадила два пъти на 112. И приключихме разговора\", спомня си Мария в разказа си пред Нова телевизия. \"Очевидно има голяма разлика в масата на тези превозни средства. Едното е дребно нищожно - 1 тон, а другото е 18 тона. И аз не можех да си представя как Цвета ще удари този автобус и ще го блъсне в канавката. Жалко за жертвите\", казва бащата Рангел Тасков, който е пилот и обучава авиатори.\"На другия ден в Окръжна прокуратура за мерките успяхме да се видим за 10 минути. И тя само повтаряше: \"Татко, не съм убиец! Не съм убиец!\", разказа той.Родителите на Цвета твърдят, че тя е отличен шофьор. Те обмисляли да се срещнат с близките на жертвите и с пострадалите, но се страхуват от реакциите им.Относно мярката й за задържане, родителите смятат, че е невъзможно да се укрие. Дори пред очите на прокурора анулирала билетите си за остров Крит, където трябвало да пътува.", "date": "2018.04.18", "title": "Родителите на жената, причинила тежката катастрофа на 'Тракия': Нелепа случайност!"}
